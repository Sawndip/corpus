<teiHeader>
<fileDesc>
<titleStmt>
  <title>จีน-รัสเซียแกนนำ วีโต้'ยูเอ็นเอสซี' ล้ม'ประณามพม่า'  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/15/news_29294165.php?news_id=29294165  </bibl>
</sourceDesc>
</fileDesc>
</teiHeader>
<news>
<headline><orgName>จีน</orgName>-<orgName>รัสเซีย</orgName>แกนนำ วีโต้'<orgName>ยูเอ็นเอสซี</orgName>' ล้ม'ประณาม<orgName>พม่า</orgName>'</headline>
<lead>ประชุม<orgName>ยูเอ็นเอสซี</orgName> ล้มเหลว <orgName>จีน</orgName>-<orgName>รัสเซีย</orgName> นำขบวนคัดค้านออกแถลงการณ์ประณาม<orgName>พม่า</orgName> สุดท้ายใช้วิธีเรียกร้องให้ปล่อยซูจีและนักโทษการเมืองทุกคน ด้านอียูเอาจริง ประกาศคว่ำบาตรห้ามบริษัทยุโรปทำธุรกิจกับ<orgName>พม่า</orgName> 1.2 พันแห่ง และอายัดทรัพย์สินผู้นำทหาร<orgName>พม่า</orgName>ในอียูทั้งคณะ</lead>
<neck></neck>
<body><p><orgName>คณะมนตรีความมั่นคงแห่งสหประชาชาติ</orgName> (<orgName>ยูเอ็นเอสซี</orgName>) ซึ่งประกอบด้วยสมาชิก 15 ชาติ ได้บรรลุข้อตกลงร่วมกัน หลังเสร็จสิ้นการประชุมลับนาน 2 วัน ตั้งแต่วันพฤหัสบดี (13 ส.ค.) โดยเลือกที่จะไม่ออกแถลงการณ์ประณามรัฐบาลทหาร<orgName>พม่า</orgName> กรณีขยายเวลาการกักบริเวณในบ้านพักนางออง ซาน ซูจี ผู้นำฝ่ายค้าน<orgName>พม่า</orgName>ออกไปอีก 18 เดือน แต่ลงมติเป็นเอกฉันท์ในแถลงการณ์ที่ลดความรุนแรงลงมาก ด้วยการแสดงความวิตกกังวลอย่างยิ่งต่อคำตัดสินและการลงโทษนางซูจี พร้อมทั้งย้ำถึงความสำคัญของการปล่อยตัวนางซูจี ตลอดจนนักโทษการเมืองทั้งหมด ที่ถูกคุมขังอยู่ในพม่าให้เป็นอิสระ</p>
<p>นอกจากนี้ <orgName>ยูเอ็นเอสซี</orgName>ยังเรียกร้องให้รัฐบาลทหาร<orgName>พม่า</orgName>ใช้มาตรการเพิ่มเติมเพื่อสร้างเงื่อนไขที่จำเป็นสำหรับการเจรจาแบบจริงจังกับนางซูจีและทุกฝ่ายที่เกี่ยวข้อง รวมทั้งชนกลุ่มน้อยต่างๆ เพื่อสร้างความสมานฉันท์แบบครอบคลุมในระดับชาติ พร้อมยืนยันว่า <orgName>คณะมนตรีความมั่นคงฯ</orgName> เคารพในอำนาจอธิปไตยและบูรณภาพเหนือดินแดนของ<orgName>พม่า</orgName> พร้อมตอกย้ำว่า อนาคตของ<orgName>พม่า</orgName>อยู่ในมือของประชาชนทั้งหมด</p>
<p>ทั้งนี้ นายจอห์น ซอว์เออร์ส เอกอัครราชทูต<orgName>อังกฤษ</orgName> ซึ่งทำหน้าที่เป็นประธานคณะมนตรีฯประจำเดือนนี้ระบุว่า แถลงการณ์ที่ไม่มีข้อผูกมัดนี้ เป็นการแสดงให้เห็นถึงความวิตกกังวลอย่างยิ่งต่อผลการพิจารณาคดีนางซูจี หลังจากศาลที่เรือนจำอินเส่ง ชาน<orgName>นครย่างกุ้ง</orgName>ของ<orgName>พม่า</orgName> มีคำพิพากษาเมื่อวันอังคาร (11 ส.ค.) ให้ลงโทษใช้แรงงานหนักและโทษจำคุกนาน 3 ปีแก่นางซูจี ในความผิดฐานละเมิดเงื่อนไขการกักบริเวณในบ้านพัก หลังจากอดีตทหารผ่านศึกอเมริกันนายหนึ่ง แอบว่ายน้ำข้ามทะเลสาบไปพักค้างคืนที่บ้านพักของเธอเมื่อเดือน พ.ค. และหลังจากศาลมีคำพิพากษา พลเอกอาวุโสตัน ฉ่วย ผู้นำรัฐบาลทหาร<orgName>พม่า</orgName> ได้ลดโทษนางซูจี ลงเหลือเป็นกักบริเวณในบ้านพักนาน 18 เดือน</p>
<p>นายซอว์เออร์ส เปิดเผยว่า มีมุมมองที่แตกต่างกันต่อสถานการณ์นี้ ของชาติสมาชิกในคณะมนตรีความมั่นคงฯ โดยหลายชาติไม่เห็นด้วยกับการแสดงความไม่พอใจอย่างรุนแรงของหลายชาติตะวันตก ทำให้ต้องลดความรุนแรงในแถลงการณ์ลงจากร่างเดิมที่เสนอโดย<orgName>สหรัฐ</orgName> ซึ่งประณามการตัดสินโทษนางซูจี เพราะมีเสียงคัดค้านจากสองชาติสมาชิกถาวรผู้มีสิทธิคัดค้านหรือวีโต้ คือ <orgName>จีน</orgName> และ<orgName>รัสเซีย</orgName> และจากสองชาติสมาชิกหมุนเวียนคือ <orgName>เวียดนาม</orgName> และ<orgName>ลิเบีย</orgName> โดยทั้งสี่ชาติต่างอ้างหลักการของ<orgName>ยูเอ็น</orgName> ที่จะไม่เข้าแทรกแซงกิจการภายในของชาติสมาชิก</p>
<p>อย่างไรก็ตาม นางเดบบี้ สตอลฮาร์ด แห่งเครือข่ายทางเลือกของ<orgName>อาเซียน</orgName>ต่อ<orgName>ประเทศพม่า</orgName> ซึ่งเป็น<orgName>องค์กรต่อต้านรัฐบาลพม่า</orgName>ในประเทศไทย กล่าวว่า เห็นได้ชัดว่า<orgName>รัฐบาลพม่า</orgName>เริ่มยอมรับแรงกดดันจากนานาชาติแล้ว ตั้งแต่การเลื่อนการตัดสินคดีนางซู จี ไปถึงการลดโทษ และเปลี่ยนจากจำคุกเป็นการกักบริเวณ นับเป็นสัญญาณดีที่ประชาคมโลกควรเร่งกดดัน<orgName>รัฐบาลพม่า</orgName>ให้หนักยิ่งขึ้น</p>
<p>ด้าน<orgName>สหภาพยุโรป</orgName> (<orgName>อียู</orgName>) ซึ่งประกอบด้วยสมาชิก 27 ประเทศ ได้ประกาศเพิ่มมาตรการคว่ำบาตรต่อ<orgName>รัฐบาลทหารพม่า</orgName>มากขึ้น ครอบคลุมการขึ้นบัญชีดำบรรดาผู้พิพากษา ฝ่ายตุลาการที่เกี่ยวข้องกับการไต่สวนคดีนางซูจี ไม่ให้เดินทางเข้ายุโรป เช่นเดียวกันกับบรรดาผู้นำและสมาชิกครอบครัว ตลอดจนเจ้าหน้าที่ระดับสูงอื่นๆ ที่นอกจากจะห้ามเข้าประเทศแล้ว ยังถูกอายัดทรัพย์สิน ภายใต้อำนาจทางกฎหมายของ<orgName>อียู</orgName>ด้วย</p>
<p>การประกาศดังกล่าว มีขึ้นหลังจากศาล<orgName>พม่า</orgName>ได้พิพากษาตัดสินจำคุก ผู้นำฝ่ายค้านเป็นเวลา 3 ปี และรัฐบาลได้ลดหย่อนโทษให้เหลือเพียงกึ่งหนึ่ง รวมทั้งอนุญาตให้ถูก "จำคุก" ภายในบ้านพักได้ ซึ่งในช่วง 20 ปีมานี้ นางซูจีถูกรัฐบาลทหารกักบริเวณในบ้านพักรวมเป็นเวลาประมาณ 14 ปี</p>
<p>มาตรการคว่ำบาตรของ<orgName>อียู</orgName> ยังรวมถึงการห้ามบริษัทต่างๆ ในยุโรปทำธุรกิจกับบริษัทพม่าจำนวน 1,207 แห่ง ที่มีสายสัมพันธ์โยงใยกับระบอบทหาร จำกัดการติดต่อสัมพันธ์ทางการทูต ยุติการช่วยเหลือโครงการที่ไม่เกี่ยวกับด้านมนุษยธรรม</p></body>
</news>
