<teiHeader>
<fileDesc>
<titleStmt>
  <title>'สุเทพ'ไม่ห่วงเหตุปะทะแดง-น้ำเงิน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 12:28:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14640  </bibl>
</sourceDesc>
</fileDesc>
</teiHeader>
<news>
<headline>'สุเทพ'ไม่ห่วงเหตุปะทะแดง-น้ำเงิน</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (17 ส.ค.) นายสุเทพ เทือกสุบรรณ รองนายกรัฐมนตรี ด้านความมั่นคง กล่าวถึงกรณีที่<orgName>กลุ่มเสื้อแดง</orgName>ยื่นถวายฎีกาเพื่อขอพระราชทานอภัยโทษให้ พ.ต.ท.ทักษิณ ชินวัตร อดีตนายกรัฐมนตรี ว่า ไม่ได้มีคำสั่งการใด ๆ เป็นพิเศษ เพราะถือว่าเจ้าหน้าที่แต่ละฝ่ายต่างมีภารกิจที่รับผิดชอบตามหน้าที่อยู่แล้ว โดยในส่วนของรัฐบาลก็มีหน้าที่ดูแลความสงบเรียบร้อยในบ้านเมือง ส่วนกรณีที่อาจเกิดการปะทะระหว่าง<orgName>กลุ่มเสื้อแดง</orgName>ที่เดินทางไปยื่นฎีกาของพระราชทานอภัยโทษ และ<orgName>กลุ่มเสื้อน้ำเงิน</orgName>ที่เดินทางไปให้กำลังใจแกนนำนักการเมืองที่จะถูกตัดสินคดีทุจริตกล้ายางพาราที่<orgName>ศาลฎีกา แผนกคดีอาญาของผู้ดำรงตำแหน่งทางการเมือง</orgName>นั้น มองว่าไม่น่าจะเกิดการปะทะ เพราะไม่มีเหตุที่ต้องให้เกิดเหตุการณ์ดังกล่าว </P>
<p>อย่างไรก็ตาม เมื่อกระบวนการยื่นฎีกาเสร็จสิ้นแล้ว รัฐบาลจะดำเนินการต่อไปอย่างไรนั้น นายสุเทพ กล่าวว่า ขอให้พ้นวันนี้(17ส.ค.) ไปก่อน ยอมรับว่าที่ผ่านมาปัญหาวุ่นวายของประเทศส่วนหนึ่งเกิดจากการพูดไปตามข่าวหรือการคาดการณ์เอาเองล่วงหน้า ส่งผลให้ประชาชนเกิดความสับสนไปด้วย ทั้งนี้ย้ำว่า เมื่อถึงเวลารัฐบาลจะบอกเองว่าจะดำเนินการอย่างไรต่อไป ซึ่งรัฐบาลจะต้องทำตามกรอบของกฎหมายเพราะรัฐบาลมีหน้าที่อำนวยความเรียบร้อยให้บ้านเมืองตลอดจนหน้าที่ในการปกป้องสถาบันหลักไม่ให้มีการล่วงละเมิด.</p></body>
</news>
