<teiHeader>
<fileDesc>
<titleStmt>
  <title>ชินวรณ์ /ถวายฎีกา  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-13 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208130052&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ชินวรณ์ /ถวายฎีกา</headline>
<lead></lead>
<neck></neck>
<body><p>ประธาน<orgName>วิปรัฐบาล</orgName>เห็นว่า รัฐบาลควรเร่งทำความเข้าใจกับประชาชนกรณีการถวายฎีกา พร้อมเรียกร้องให้นายศิริโชค โสภา นำข้อมูลการซื้อตำแหน่งในตำรวจภูธรภาค 7 เข้าสู่กระบวนการพิจารณาของ<orgName>สภาผู้แทนราษฎร</orgName> นายชินวรณ์ บุญยเกียรติ ประธาน<orgName>คณะกรรมการประสานงานพรรคร่วมรัฐบาล</orgName> หรือ<orgName>วิปรัฐบาล</orgName> กล่าวว่า การประชุม<orgName>สภาผู้แทนราษฎร</orgName>สัปดาห์นี้ จะหารือกฎหมายสำคัญ เช่น พระราชกำหนดแก้ไขเพิ่มติมพระราชบัญญัติพิกัดอัตราภาษีสรรพสามิต และกฎหมายที่เกี่ยวข้องกับประชาชน ส่วนเรื่องการพิจารณากระทู้ถามสด ที่จะถามนายกรัฐมนตรี และต้องการให้นายกรัฐมนตรีตอบโดยตรงวันพรุ่งนี้ จะต้องเลื่อนออกไป เนื่องจากนายกรัฐมนตรีติดภารกิจเดินทางไปฟิลิปปินส์ ส่วนการประชุม<orgName>วิปรัฐบาล</orgName>วันนี้ (13 ส.ค.) จะหยิบยกเรื่องการถวายฎีกาของคน<orgName>เสื้อแดง</orgName>ที่จะยื่นถวายฯ ในวันที่ 17 สิงหาคมนี้ เข้าหารือ ซึ่งแต่ละพรรคการเมือง ต้องการให้รัฐบาลทำความเข้าใจกับประชาชนถึงแนวทางที่ถูกต้อง ว่าสามารถทำได้หรือไม่ เพราะกรณีดังกล่าวไม่ถูกต้องตามหลัก พร้อมกันนี้ยังตั้งข้อสังเกตว่า การยื่นถวาย ในวันที่ 17 สิงหาคม ซึ่งตรงกับการพิจารณาคดีของนายเนวิน ชิดชอบ อดีตกรรมการบริหาร<orgName>พรรคไทยรักไทย</orgName> อาจมีสิ่งแอบแฝงและหวังผลทางการเมือง โดยเฉพาะกลุ่มคนที่มาให้กำลังใจ ซึ่งอาจเกิดความขัดแย้งระหว่างกัน ส่วนกระแสข่าวการซื้อตำแหน่งในการโยกย้ายนายตำรวจ นายชินวรณ์ กล่าวว่า <orgName>วิปรัฐบาล</orgName>จะไม่หยิบยกขึ้นหารือ ส่วนกรณีที่นายศิริโชค โสภา เลขานุการส่วนตัวนายกรัฐมนตรีระบุว่ามีการซื้อขายตำแหน่ง ถ้ามีข้อมูลและต้องการทำหน้าที่ในฐานะ ส.ส.ก็ควรนำเข้าหารือในกรรมาธิการตำรวจ <orgName>สภาผู้แทนราษฎร</orgName> ไม่ควรเปิดเผยทางสื่อมวลชน แต่ถ้าจะทำหน้าที่ฝ่ายบริหาร ก็ควรนำข้อมูลไปให้ผู้ที่เกี่ยวข้องดำเนินการแก้ปัญหาเพื่อให้ได้ข้อยุติโดยเร็ว </p></body>
</news>
