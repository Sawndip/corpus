<teiHeader>
<fileDesc>
<titleStmt>
  <title>พธม.แถลงจี้นายกฯทบทวนอนุพงษ์-สุเทพ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-08-13 14:20:21  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.innnews.co.th/politic.php?nid=185054  </bibl>
</sourceDesc>
</fileDesc>
</teiHeader>
<news>
<headline><orgName>พธม.</orgName>แถลงจี้นายกฯทบทวนอนุพงษ์-สุเทพ</headline>
<lead>แกนนำ<orgName>พันธมิตร</orgName> ออกแถลงการณ์ จี้ นายกรัฐมนตรี ทบทวนบทบาท " สุเทพ เทือกสุบรรณ และผู้นำเหล่าทัพ " หลังล้มเหลวในการปกป้องอธิปไตยชาติ และสถาบัน</lead>
<neck></neck>
<body><p>พล.ต.จำลอง ศรีเมือง นายสมศักดิ์ โกศัยสุข นายพิภพ ธงไชย แกนนำ<orgName>พันธมิตรประชาชนเพื่อประชาธิปไตย</orgName> นายสุริยะใส กตะศิลา ผู้ประสานงาน<orgName>กลุ่มพันธมิตร</orgName> และทีมโฆษกของ<orgName>พันธมิตร</orgName> ร่วมแถลงเรียกร้องให้รัฐบาลนายอภิสิทธิ์ เวชชาชีวะ นายกรัฐมนตรี ทบทวนบทบาทการทำงานของ นายสุเทพ เทือกสุบรรณ รองนายกรัฐมนตรีฝ่ายความมั่นคง ผู้นำเหล่าทัพโดยเฉพาะ พล.อ.อนุพงษ์ เผ่าจินดา ผู้บัญชาการ<orgName>ทหารบก</orgName> (ผบ.<orgName>ทบ.</orgName>) และ หน่วยงานความมั่นคงทั้งหมด ทั้งระดับนโยบาย และระดับปฏิบัติที่ไร้ประสิทธิภาพโดย พล.ต.จำลอง ได้เรียกร้องให้รัฐบาลใช้กลไกของรัฐปกป้องสถาบันพระมหากษัตริย์ และปกป้องอำนาจอธิปไตย โดยเฉพาะบริเวณปราสาทเขาพระวิหาร และพื้นที่ทับซ้อนทางทะเลตามแนวชายแดน <orgName>ไทย</orgName>-<orgName>กัมพูชา</orgName> ซึ่งหากรัฐบาลไม่ดำเนินการ ถือว่าขาดความชอบธรรมในการบริหารประเทศ ส่วนกรณีที่<orgName>กลุ่ม นปช.</orgName> จะยื่นถวายฎีกาเพื่อขอพระราชทานอภัยโทษ ให้กับพ.ต.ท.ทักษิณ ชินวัตร อดีตนายกรัฐมนตรี เห็นว่าเป็นหน้าที่ของรัฐบาลที่ต้องปกป้องสถาบันด้วยการใช้กลไกทางกฎหมาย <orgName>พันธมิตร</orgName>ไม่จำเป็นต้องระบุว่ารัฐบาลต้องทำอย่างไร เชื่อกรณีที่รัฐบาลไม่รีบตัดสินใจดำเนินการเพราะรัฐบาลขาดความกล้าหาญ</p>
<p>ส่วนคดีลอบยิงนายสนธิ ลิ้มทองกุล แกนนำ<orgName>กลุ่มพันธมิตรฯ</orgName> นายพิภพ กล่าวว่ารัฐบาลไม่ควรมองไปในเรื่องส่วนตัวเพราะมีขบวนการที่ต้องการเข้ามาเปลี่ยนแปลงทางการเมือง และยึดอำนาจแบบใหม่ซึ่งคดีมีความชัดเจนแล้วว่าทีมสังหารมีทั้งตำรวจ และทหารผู้บังคับบัญชาจึงไม่ควรละเลยในการเข้ามาดูแลให้กระบวนการยุติธรรมเป็นไปด้วยความเรียบร้อย</p></body>
</news>
