<teiHeader>
<fileDesc>
<titleStmt>
  <title>วุฒิสภาผ่านก.ม.'ปลดล็อกวาระ'ผู้บริหารท้องถิ่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-18 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/18/news_29306007.php?news_id=29306007  </bibl>
</sourceDesc>
</fileDesc>
</teiHeader>
<news>
<headline><orgName>วุฒิสภา</orgName>ผ่านก.ม.'ปลดล็อกวาระ'ผู้บริหารท้องถิ่น</headline>
<lead><orgName>วุฒิสภา</orgName>ผ่านฉลุยกฎหมายผู้บริหารท้องถิ่น 4 ฉบับรวด ปลดล็อกไม่จำกัดวาระนั่งเก้าอี้ <orgName>กมธ.</orgName>เสียงข้างน้อยสุดต้าน “รสนา” ชี้จะทำให้เกิดการผูกขาดอำนาจทางการเมืองในท้องถิ่น ซึ่งทำให้ไม่เป็นประชาธิปไตย เป็นการรวบอำนาจตั้งแต่หัวถึงหาง กินกันทั้งเมือง ปูดมีนักการเมืองท้องถิ่นหลายพื้นที่วิ่งเต้นผ่าน ส.ส.และ ส.ว.เพื่อให้ได้อยู่ในตำแหน่งผู้บริหารท้องถิ่นดังกล่าวเกิน 2 วาระ</lead>
<neck></neck>
<body><p>การประชุม<orgName>วุฒิสภา</orgName> วานนี้ (17 ส.ค.) มีนายประสพสุข บุญเดช ประธาน<orgName>วุฒิสภา</orgName> เป็นประธาน โดยได้พิจารณาร่าง พ.ร.บ.องค์กรปกครองส่วนท้องถิ่น 4 ฉบับ คือ ร่าง พ.ร.บ. เทศบาล ร่าง พ.ร.บ.<orgName>สภาตำบล</orgName>และ<orgName>องค์การบริหารส่วนตำบล</orgName> ร่าง พ.ร.บ.<orgName>องค์การบริหารส่วนจังหวัด</orgName> และร่าง พ.ร.บ.บริหารราชการ<orgName>เมืองพัทยา</orgName>
ทั้งนี้ ทั้ง 4 ร่าง พ.ร.บ.มีเนื้อหาสำคัญอยู่ที่การปลดล็อกวาระการดำรงตำแหน่งของผู้บริหารส่วนท้องถิ่นให้สามารถลงเลือกตั้งได้โดยไม่มีการกำหนดวาระ ประกอบด้วย นายกเทศมนตรี นายกองค์การบริหารส่วตำบล นายกองค์การบริหารส่วนจังหวัด และนายกเมืองพัทยา จากเดิมที่อยู่ในวาระคราวละ 4 ปี นับตั้งแต่วันเลือกตั้ง เป็นได้ไม่เกิน 2 วาระ ขณะที่คณะกรรมาธิการวิสามัญเสียงข้างน้อยได้แปรญัตติเพิ่มให้ดำรงตำแหน่งติดต่อกันเกินกว่า 8 ปีไม่ได้</p>
<p>ขณะที่มี ส.ว.เสนอคำแปรญัตติ อาทิเช่น นายไพบูลย์ นิติตะวัน นายอนุศักดิ์ คงมาลัย นายวรินทร์ เทียมจรัส นายมณเฑียร บุญตัน ส.ว.สรรหา โดย น.ส.รสนา โตสิตระกูล ส.ว.<orgName>กทม.</orgName> กรรมาธิการเสียงข้างน้อยอภิปรายว่า การให้นั่งอยู่ในตำแหน่งผู้บริหารส่วนท้องถิ่นนานเกิน 2 วาระ จะทำให้เกิดการผูกขาดอำนาจทางการเมืองในท้องถิ่น ซึ่งทำให้ไม่เป็นประชาธิปไตยเป็นการรวบอำนาจตั้งแต่หัวถึงหาง กินกันทั้งเมืองในลักษณะคอร์รัปชัน เราอย่าปล่อยให้การเมืองท้องถิ่นหมดหวังเหมือนกับการเมืองระดับชาติที่เกิดผูกขาดอำนาจกัน
“ได้ข่าวว่ามีนักการเมืองท้องถิ่นหลายพื้นที่พยายามวิ่งเต้นผ่าน ส.ส.และ ส.ว.เพื่อให้ได้อยู่ในตำแหน่งผู้บริหารท้องถิ่นดังกล่าวเกิน 2 วาระ หวังว่า ส.ว.ซึ่งเป็นตัวแทนของประชาชนจะใช้วิจารณญาณในการตัดสินใจโหวตกฎหมายแต่ละฉบับเพื่อประโยชน์ของประชาชนอย่างแท้จริง”</p>
<p>ผู้สื่อข่าวรายงานว่า จากนั้นที่ประชุมได้มีการลงมติ ซึ่งก่อนการลงมติปรากฏว่า นายอนุศักดิ์ คงมาลัย ส.ว.สรรหา ได้เสนอให้ลงมติด้วยวิธีลับ โดยให้เหตุผลว่าเพื่อความเป็นอิสระไม่ถูกกดดันจากผู้มีอิทธิพลที่วิ่งเต้นล็อบบี้ ส.ว.มาก่อนหน้านี้ ขณะที่นายสุพจน์ โพธิ์ทองคำ ส.ว.สรรหา เสนอให้ลงมติอย่างเปิดเผย โดย พล.อ.เลิศรัตน์ รัตนวานิช ส.ว.สรรหา ได้กล่าวสนับสนุนว่า ควรลงคะแนนโดยเปิดเผย หากลงมติลับเห็นว่าไม่เหมาะสม เนื่องจากที่ผ่านมา ส.ว.ได้ออกกฎหมายหลายฉบับและเป็นอิสระมาโดยตลอด จึงอยากให้เพื่อนสมาชิกได้แสดงความกล้าหาญและลงมติด้วยความรับผิดชอบและเป็นอิสระด้วย</p>
<p>ด้าน น.ส.รสนา สดงความเห็นว่าควรลงคะแนนลับ เนื่องจากต้องยอมรับว่าสังคมไทยเป็นระบบอุปถัมภ์ ยังมีความเกรงใจกัน อีกทั้งมีการล็อบบี้ ส.ว.หลายส่วน ซึ่งอาจทำให้การลงคะแนนไม่มีความเป็นกลางและเป็นอิสระได้ ซึ่งไม่คิดว่าผู้อภิปรายก่อนหน้านี้จะเห็นด้วยที่ต้องลงมติแบบเปิดเผยทั้งที่ท่านจะเป็นคนแรกที่สนับสนุนในการลงมติด้วยวิธีลับ
ในที่สุด น.ส.ทัศนา บุญทอง รองประธาน<orgName>วุฒิสภา</orgName>คนที่ 2 เป็นประธานที่ประชุม ได้สั่งให้ใช้สิทธิลงคะแนนด้วยวิธีเปิดเผยทีละฉบับ ปรากฏว่าที่ประชุมได้ให้ความเห็นชอบทั้ง 4 ร่าง</p>
<p>ประกอบด้วย ร่าง พ.ร.บ.เทศบาล (ฉบับที่...) พ.ศ....ด้วยคะแนนเสียง 84 ต่อ 24 งดออกเสียง 8, ร่าง พ.ร.บ.<orgName>สภาตำบล</orgName>และ<orgName>องค์การบริหารส่วนตำบล</orgName> (ฉบับที่...)พ.ศ.... ด้วยคะแนนเสียง 83 ต่อ 21 งดออกเสียง 7 ไม่ลงคะแนน 1, ร่าง พ.ร.บ.<orgName>องค์การบริหารส่วนจังหวัด</orgName> (ฉบับที่...) พ.ศ....ด้วยคะแนนเสียง 83 ต่อ 21 งดออกเสียง 7 และร่าง พ.ร.บ.ระเบียบราชการบริหารเมืองพัทยา (ฉบับที่...) พ.ศ.... ด้วยคะแนนเสียง 83 ต่อ 19 งดออกเสียง 7 เสียง
</p></body>
</news>
