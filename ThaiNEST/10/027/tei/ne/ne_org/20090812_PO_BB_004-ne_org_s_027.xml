<teiHeader>
<fileDesc>
<titleStmt>
  <title>ส่ง"สุเทพ"เคลียร์"ประวิตร"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/12/news_29275582.php?news_id=29275582  </bibl>
</sourceDesc>
</fileDesc>
</teiHeader>
<news>
<headline>ส่ง"สุเทพ"เคลียร์"ประวิตร"</headline>
<lead>นายกฯ ส่ง “สุเทพ-นิพนธ์” มอบดอกไม้อวยพรวันเกิดเคลียร์ใจ “ประวิตร” ผู้จัดการรัฐบาลสร้างภาพควงแขน รมว.<orgName>กลาโหม</orgName> ยันความสัมพันธ์ไร้ปัญหา พร้อมร่วมกันทำงานต่อไป เชื่อ “ประวิตร” รักน้องแต่รู้จักแยกแยะ แอ่นอกเป็นคนสั่ง “พัชรวาท” ลงใต้เอง ให้ไปสะสางคดีไอปาแย ด้าน “อภิสิทธิ์” ขยับนั่งติด รมว.<orgName>กลาโหม</orgName> แฮปปี้เบิร์ธเดย์กลาง <orgName>ครม.</orgName> ขณะที่ตำรวจบุกค้นบ้านแม่ยาย “ส.ต.ท.วรวุฒิ” ผงะเจอรถของกลางคดียาเสพติดของ<orgName>ดีเอสไอ</orgName></lead>
<neck></neck>
<body><p>นายกรัฐมนตรี ส่งนายสุเทพ เทือกสุบรรณ ในฐานะผู้จัดการรัฐบาล เข้าอวยพรวันเกิดและเคลียร์ใจกับ พล.อ.ประวิตร วงษ์สุวรรณ รัฐมนตรีว่าการ<orgName>กระทรวงกลาโหม</orgName> (รมว.<orgName>กลาโหม</orgName>) จากปัญหาที่นายกฯ พยายามลดบทบาทของ พล.ต.อ.พัชรวาท วงษ์สุวรรณ ผู้บัญชาการ<orgName>ตำรวจแห่งชาติ</orgName> (ผบ.<orgName>ตร.</orgName>) น้องชายแท้ๆ ของ พล.อ.ประวิตร ด้วยการให้ลาไปปฏิบัติราชการในต่างประเทศและในภาคใต้ เพื่อเปิดทางการคลี่คลายคดีลอบยิง นายสนธิ ลิ้มทองกุล แกนนำ<orgName>พันธมิตรประชาชนเพื่อประชาธิปไตย</orgName> และทบทวนบัญชีการแต่งตั้งโยกย้ายตำรวจ</p>
<p>โดยเมื่อเวลา 14.00 น. วานนี้ (11 ส.ค.) นายสุเทพ เทือกสุบรรณ รองนายกรัฐมนตรีฝ่ายความมั่นคง พร้อมด้วยนายนิพนธ์ พร้อมพันธุ์ เลขาธิการนายกรัฐมนตรี ได้เดินทางเข้ามอบกระเช้าดอกไม้อวยพรวันเกิดให้แก่ พล.อ.ประวิตร วงษ์สุวรรณ รัฐมนตรีว่าการ<orgName>กระทรวงกลาโหม</orgName> (รมว.<orgName>กลาโหม</orgName>) ที่มูลนิธิอนุรักษ์ป่ารอยต่อ 5 จังหวัด ภายใน<orgName>กรมทหารราบที่ 1 มหาดเล็กรักษาพระองค์</orgName> (<orgName>ร.1 รอ.</orgName>) และทั้งสามได้ร่วมพูดคุยกันภายในห้องรับรองประมาณ 30 นาที โดยห้ามสื่อมวลชนเข้าไปสังเกตการณ์</p>
<p>จากนั้น นายสุเทพ กล่าวว่า เขาและนายนิพนธ์มีความเคารพและผูกพันกับพล.อ.ประวิตร เป็นพิเศษ เพราะเคยนำกระเช้าดอกไม้ไปกราบคารวะ และเชื้อเชิญให้มาดำรงตำแหน่ง รมว.<orgName>กลาโหม</orgName> ทำให้รู้สึกเหมือนติดหนี้ท่าน เมื่อท่านเข้ามาร่วมรัฐบาล ทำให้รัฐบาลสามารถทำงานได้ราบรื่นขึ้น ทั้งนี้ นายกรัฐมนตรีได้พบ รมว.<orgName>กลาโหม</orgName> ในที่ประชุม<orgName>คณะรัฐมนตรี</orgName> (<orgName>ครม.</orgName>) เมื่อช่วงเช้าที่ผ่านมา นายกฯ ได้อวยพรวันเกิด พล.อ.ประวิตร แล้ว แต่นายกฯ ได้ฝากให้นำดอกไม้มากราบคารวะอีกครั้ง</p>
<p>นายสุเทพ ยังปฏิเสธว่า การหารือร่วมกับ พล.อ.ประวิตร ไม่ได้คุยกันเกี่ยวกับ ผบ.<orgName>ตร.</orgName> เพราะจะไม่คุยเรื่องข่าวลือที่สร้างความสับสน “ขอยืนยันว่าไม่มีอะไรเป็นช่องว่าง และไม่มีอะไรที่เป็นปัญหา รมว.<orgName>กลาโหม</orgName> เป็นผู้ใหญ่ เคยผ่านตำแหน่งทั้งแม่ทัพภาค ผู้บัญชาการ<orgName>ทหารบก</orgName> ทำงานเพื่อชาติมาตลอด ท่านไม่ได้เป็นคนวอกแวก ไม่ตื่นตระหนกตกใจตามข่าวลือ ไม่เล่นตามกระแส”</p>
<p>ผู้สื่อข่าวถามว่า ความสัมพันธ์ระหว่างนายกฯกับกองทัพยังสามารถทำงานร่วมกันต่อไปได้หรือไม่ นายสุเทพ ตอบพร้อมหันไปจับแขน พล.อ.ประวิตร ว่า “เห็นแบบนี้ยังไม่มั่นใจอีกหรือ ผมกับนายกฯ เป็นอันหนึ่งอันเดียวกัน”</p>
<p>เมื่อซักว่า นายกฯ เป็นห่วงความรู้สึกของ พล.อ.ประวิตร มากแค่ไหนที่ทำกับ พล.ต.อ.พัชรวาท เช่นนี้ นายสุเทพ กล่าวกลั้วหัวเราะว่า “ถามแบบนี้ตอบแบบนักเลงว่าเป็นการเสี้ยมกัน แต่ผมเข้าใจ ถ้าผมเป็นคุณก็ต้องมีความรู้สึกเหมือนกัน พล.อ.ประวิตร เป็นคนรักน้อง ไม่ใช่แต่ พล.ต.อ.พัชรวาท เท่านั้น คนอื่นท่านก็รัก สังเกตได้จากที่ท่านมีพวกมาก ท่านเป็นผู้ใหญ่ขนาดนี้แยกแยะได้ และเรื่อง พล.ต.อ.พัชรวาท ควรจบได้แล้ว ไม่คิดว่าเรื่องนี้จะเป็นปัญหา อย่านำมาพูดเป็นประเด็น ทุกอย่างเรียบร้อยดี ไม่มีอะไรที่ต้องมาพูดจากันอีก”</p>
<p>แอ่นอกสั่งผบ.<orgName>ตร.</orgName>ลงใต้สะสางคดีไอปาแย</p>
<p>ผู้สื่อข่าวถามอีกว่า พล.ต.อ.พัชรวาท กลับมาจากต่างประเทศแล้ว ทำไมถึงไม่มอบหน้าที่ ผบ.<orgName>ตร.</orgName>ให้เหมือนเดิม นายสุเทพ ย้อนถามว่า “ใครบอกว่าไม่ได้มอบ ท่านอยู่ตรงไหนก็เป็น ผบ.<orgName>ตร.</orgName> เมื่อท่านกลับมาก็ต้องเป็น ผบ.<orgName>ตร.</orgName> แต่ผมมีปัญหาของผมอยู่คืองานรับผิดชอบสามจังหวัดชายแดนภาคใต้ มีคดีความที่ต้องแก้ไข เพราะยังไม่ได้สะสาง เช่น คดียิงประชาชนในมัสยิดไอปาแย อ.เจาะไอร้อง จ.นราธิวาส ซึ่งยังเป็นปัญหาคาใจกับประชาชน ผมจึงขอให้ พล.ต.อ.พัชรวาท ลงไปดูเรื่องนี้ รวมทั้งเรื่องเตรียมการประชุมสุดยอดผู้นำอาเซียนในเดือน ต.ค.ด้วย”</p>
<p>เมื่อซักว่า ทำไมต้องมีผู้รักษาราชการแทน ผบ.<orgName>ตร.</orgName>ด้วย ในเมื่อ พล.ต.อ.พัชรวาท ยังสามารถปฏิบัติหน้าที่ได้ นายสุเทพ กล่าวว่า ผบ.<orgName>ตร.</orgName>ไปไหนต้องมีคนเซ็นหนังสือและสั่งงานแทน จึงต้องมีผู้รักษาราชการแทนตามระเบียบ</p>
<p>“ถึงอยู่ในประเทศจะให้ผมขนหนังสือลงไปให้ท่านเซ็นที่ จ.นราธิวาส เลยหรือ ถ้าไปเช้าเย็นกลับก็แย่” นายสุเทพ กล่าว และเมื่อถูกถามอีกว่า เหตุใดจึงต้องมอบหมายให้ พล.ต.อ.พัชรวาท ไปแก้ปัญหาภาคใต้ตอนนี้ นายสุเทพ ก็ตอบว่า เป็นเพราะเขาไว้ใจ พล.ต.อ.พัชรวาท</p>
<p>ขณะที่ พล.อ.ประวิตร กล่าวภายหลังเดินไปส่งนายสุเทพ กับนายนิพนธ์ ขึ้นรถกลับทำเนียบรัฐบาลว่า “ไม่มีอะไร ไม่มีอะไร”</p>
<p>นายกฯขยับนั่งติด“ประวิตร”อวยพรวันเกิด</p>
<p>ก่อนหน้านั้น ในช่วงเช้า ที่ทำเนียบรัฐบาล นายอภิสิทธิ์ เวชชาชีวะ นายกรัฐมนตรี ได้ประชุม ครม.ร่วมกับพล.อ.ประวิตร โดยนายอภิสิทธิ์ ได้ขยับไปนั่งเก้าอี้ของนายสุเทพ ที่อยู่ติดกับ พล.อ.ประวิตร ซึ่งในขณะนั้นนายสุเทพยังไม่เข้าห้องประชุม และนายกฯได้พูดคุยกับพล.อ.ประวิตรด้วยสีหน้ายิ้มแย้มแจ่มใส คาดว่าจะเป็นการอวยพรวันเกิดให้พล.อ.ประวิตร จากนั้นพล.อ.ประวิตรได้ออกจากห้องประชุมไป</p>
<p>ต่อมา นายกฯให้สัมภาษณ์ว่า ไม่ได้ไปร่วมอวยพรวันเกิด พล.อ.ประวิตร ที่กรมทหารราบที่ 1 ด้วยตัวเอง แต่ให้ตัวแทนส่งกระเช้าอวยพรไปแล้ว
ผู้สื่อข่าวถามว่า ได้คุยกับ พล.อ.ประวิตร แล้วหรือยังเกี่ยวกับปัญหา พล.ต.อ.พัชรวาท นายกฯ กล่าวว่า ไม่มี อวยพรวันเกิดอย่างเดียว พร้อมย้ำว่า กรณีที่เกี่ยวกับ พล.ต.อ.พัชรวาท รัฐบาลไม่ได้ทำอะไรที่ขัดกับกฎหมาย ส่วนเรื่องการตั้งผู้รักษาราชการแทนทั้งๆ ที่ พล.ต.อ.พัชรวาท ไปปฏิบัติราชการในภาคใต้นั้น เป็นเพราะภารกิจต้องลงไปต่อเนื่องหลายวัน โดยเรื่องนี้ไม่เกี่ยวกับการแต่งตั้งโยกย้าย แต่เกี่ยวกับคดี</p>
<p>“พัชรวาท”กลืนเลือดบอกเต็มใจลงใต้</p>
<p>ด้านความเคลื่อนไหวของ พล.ต.อ.พัชรวาท ได้เดินทางเข้าไปที่สำนักงานตำรวจแห่งชาติตั้งแต่เช้า แต่ปฏิเสธตอบคำถามทุกคำถาม จากนั้นได้เรียก พล.ต.อ.วิเชียร พจน์โพธิ์ศรี ที่ปรึกษา (สบ 10) เข้าพบ จากนั้น พล.ต.อ.วิเชียร เปิดเผยว่า ผบ.<orgName>ตร.</orgName>เรียกเข้าไปพบเพื่อพูดคุยเรื่ององค์กร โดย ผบ.<orgName>ตร.</orgName> ฝากไว้ว่า หากนายกฯมอบหมายให้รักษาราชการแทน ก็ขอให้ดูแลการชุมนุมของ<orgName>กลุ่มเสื้อแดง</orgName>ที่จะมีขึ้นในวันที่ 17 ส.ค.นี้ให้ดี อย่าให้เกิดความวุ่นวาย</p>
<p>ผู้สื่อข่าวถามว่า เรื่องการจัดทำบัญชีแต่งตั้งนายตำรวจระดับรองผู้บังคับการ (รองผบก.) ลงไป ใครจะเป็นผู้รับผิดชอบ พล.ต.อ.วิเชียร กล่าวว่า คนที่เป็น ผบ.<orgName>ตร.</orgName>ต้องรับผิดชอบ แต่หากเขาได้รับคำสั่งจากนายกรัฐมนตรีให้รักษาราชการแทน ผบ.<orgName>ตร.</orgName> ก็จะดำเนินการจัดทำให้เกิดความยุติธรรมกับทุกฝ่าย ไม่ต้องกลัว</p>
<p>ต่อมากลุ่มนักเรียนเตรียมทหาร รุ่น 9 (ตท.9) ทั้ง 4 เหล่าทัพ จำนวนกว่า 30 คน นำโดย พล.อ.สุรพันธ์ พุ่มแก้ว เสนาธิการ<orgName>ทหารบก</orgName> ซึ่งเป็นเพื่อนร่วมรุ่นของ พล.ต.อ.พัชรวาท ได้นำแจกันดอกไม้ไปมอบให้ พล.ต.อ.พัชรวาท เพื่อเป็นกำลังใจในการทำงาน</p>
<p>พล.ต.อ.พัชรวาท กล่าวอีกครั้งในช่วงเย็นว่า ตั้งใจจะลงไปภาคใต้อยู่แล้ว เพื่อไปตรวจและประเมินผลการปฏิบัติราชการ รวมทั้งการรักษาความปลอดภัยการประชุมผู้นำ<orgName>อาเซียน</orgName>ที่ผ่านมาแล้วด้วย ถือเป็นความตั้งใจของตนเอง ส่วนผู้ที่จะทำโผแต่งตั้งโยกย้าย ต้องเป็นไปตามกฎหมาย</p>
<p>อัศวินข้องใจ“วรวุฒิ”ใช้รถของกลาง<orgName>ดีเอสไอ</orgName></p>
<p>พล.ต.ท.อัศวิน ขวัญเมือง ผู้ช่วย ผบ.<orgName>ตร.</orgName> หนึ่งในชุดคลี่คลายคดีลอบยิงนายสนธิ เปิดเผยว่า เมื่อช่วงเช้าที่ผ่านมา ได้ส่งกำลังไปค้นบ้านแม่ยายของ ส.ต.ท.วรวุฒิ มุ่งสันติ ตำรวจสังกัดกองบัญชาการ<orgName>ตำรวจปราบปรามยาเสพติด</orgName> (บช.<orgName>ปส.</orgName>) ย่านลาดปลาเค้า พบรถยนต์ยี่ห้อเชฟโรเลต รุ่นซาฟีรา สีบรอนซ์ หมายเลขทะเบียน ศว 8051 กรุงเทพมหานคร ซึ่งเป็นทะเบียนปลอม โดยรถคันนี้มีหมายเลขทะเบียนที่แท้จริงคือ กษ 3737 เชียงใหม่ ผู้ครอบครองชื่อ นายชาญณรงค์ มูเซอ ผู้ต้องหาคดีค้าเฮโรอีน ซึ่งกรมสอบสวนคดีพิเศษ หรือ ดีเอสไอ จับกุมได้เมื่อวันที่ 20 มี.ค.ที่ผ่านมา พร้อมเฮโรอีน 780 กรัม อายัดทรัพย์มูลค่า 117 ล้านบาท โดยรถคันนี้เป็นของกลางในคดี</p>
<p>“ผมไม่ทราบว่าผู้ต้องหาในคดีนี้ไปเกี่ยวข้องกับการเอารถของกลางของ<orgName>ดีเอสไอ</orgName>มาใช้ได้อย่างไร ทั้งที่ดีเอสไอก็บอกว่าผู้ต้องหาไม่ได้ไปช่วยราชการที่ดีเอสไอ ผมก็ยังงงๆ อยู่เหมือนกัน หรือเขาไปลักรถมาจาก<orgName>ดีเอสไอ</orgName> ต้องลองถาม<orgName>ดีเอสไอ</orgName>ว่าเขาได้ไปร้องทุกข์ว่าของกลางหายไปหรือเปล่า ต้องไปถามดู”พล.ต.ท.อัศวินกล่าว</p>
<p>ทั้งนี้ พล.ต.ท.อัศวิน ยังกล่าวฝากไปถึง ส.ต.ท.วรวุฒิ ว่า “วรวุฒิที่หายไปกับภรรยา ทราบว่าไม่ได้เอาหมากระเป๋าที่เลี้ยงไว้ไปด้วย ตอนนี้หมากระเป๋าที่ฝากเขาไว้มันคิดถึงอยู่ ถ้าคิดถึงหมาให้มามอบตัว มาเถอะไม่ต้องห่วง ให้ความเป็นธรรม จะติดต่อผ่านสื่อมวลชนผ่านใครมาก็ได้ มาสู้กับความจริง” ผู้ช่วย ผบ.<orgName>ตร.</orgName>ระบุ และว่า สำหรับการออกหมายจับ ส.อ.สมชาย บุญนาค ทหารสังกัดกองร้อย<orgName>กองบังคับการกรมรบพิเศษที่ 3 ค่ายเอราวัณ จ.ลพบุรี</orgName> นั้น มีหลักฐานชัดเจนว่าเป็นคนลงมือยิงนายสนธิในวันเกิดเหตุ
ด้าน นายพีระพันธุ์ สาลีรัฐวิภาค รัฐมนตรีว่าการ<orgName>กระทรวงยุติธรรม</orgName> กล่าวว่า กรณีที่ ส.ต.ท.วรวุฒิ นำรถของกลางในคดียาเสพติดไปใช้ ถือเป็นเรื่องปกติที่<orgName>สำนักงานคณะกรรมการป้องกันและปราบปรามยาเสพติด</orgName> (<orgName>ป.ป.ส.</orgName>) จะอนุมัติให้หน่วยราชการนำรถยนต์ของกลางไปใช้ได้ แต่การนำรถยนต์ของกลางไปใช้ในภารกิจส่วนตัว จะต้องสอบถามไปยัง พ.ต.อ.ทวี สอดส่อง อธิบดี<orgName>ดีเอสไอ</orgName> ว่าอนุมัติไปได้อย่างไร</p></body>
</news>
