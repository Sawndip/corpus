<teiHeader>
<fileDesc>
<titleStmt>
  <title>วิปยอมฝ่ายค้านถกแก้รธน. เปิดช่องนายกฯแจงล้วงโผ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-12 19:05:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000091723  </bibl>
</sourceDesc>
</fileDesc>
</teiHeader>
<news>
<headline>วิปยอมฝ่ายค้านถกแก้รธน. เปิดช่องนายกฯแจงล้วงโผ</headline>
<lead></lead>
<neck></neck>
<body><p> นายชินวรณ์ บุณยเกียรติ ประธาน<orgName>คณะกรรมการประสานงานพรรคร่วมรัฐบาล</orgName> (<orgName>วิปรัฐบาล</orgName>) กล่าวว่า ในการประชุม<orgName>สภาผู้แทนราษฏร</orgName>วันนี้ (13 ส.ค.) ก่อนการประชุมสภาฯ ตนจะเรียกประชุม<orgName>วิปรัฐบาล</orgName> เพื่อทบทวนวาระการประชุมสภา โดยจะเน้นในวาระเรื่องที่คณะกรรมาธิการพิจารณาเสร็จแล้ว ซึ่งจะมีกฎหมาย 8 ฉบับ จากนั้นจะมีการพิจารณาเรื่องด่วนคือ การยืนยัน พ.ร.ก. ภาษีสรรพสามิต ที่ถูก<orgName>วุฒิสภา</orgName>ตีกลับ ซึ่งการประชุมครั้งนี้ ถือว่าเป็นการตรวจสอบองค์ประชุมไปในตัวด้วย</p>
<p>อย่างไรก็ตาม หากฝ่ายค้านหยิบยกผลสรุปของคณะกรรมการสมานฉันท์ฯ ที่เสนอให้แก้ไขรัฐธรรมนูญ 6 ประเด็นขึ้นมาหารือ ก็สามารถทำได้ แต่คงจะไม่มีข้อสรุป เพราะเรื่องยังไม่ได้อยู่ในระเบียบวาระ โดยเป็นเรื่องที่คณะกรรมการสมานฉันท์ต้องส่งผลสรุปมาให้ประธานรัฐสภา จากนั้นประธาน<orgName>รัฐสภา</orgName> อาจหารือกับฝ่ายที่เกี่ยวข้องก่อน และอาจจะบรรจุรายงานดังกล่าวเข้าที่ประชุม<orgName>รัฐสภา</orgName> เพราะ<orgName>รัฐสภา</orgName>เป็นผู้ตั้งคณะกรรมการชุดนี้ขึ้นมา</p>
<p> ส่วนกรณี ฝ่ายค้านอาจจะมีการตั้งกระทู้ถามนายกรัฐมนตรี เกี่ยวกับการล้วงลูกโผโยกย้ายตำรวจ ก็เป็นสิทธิของฝ่ายค้าน เพราะในการประชุมสภาดังกล่าว ฝ่ายค้านมีสิทธิ์ตั้งกระทู้ได้ 2 กระทู้ ส่วนที่มองว่าการตั้งกระทู้ดังกล่าวจะเป็นการดึงคะแนนนิยมในตัวนายกรัฐมนตรีให้ตกต่ำลงไปอีกนั้น ส่วนตัวมองว่า ถ้ามองอีกมุมหนึ่งจะถือเป็นโอกาสให้นายกรัฐมนตรี และรองนายกฯ ได้ชี้แจงข้อเท็จจริงที่เกิดขึ้นให้สภาได้เข้าใจ</p>
<p>นายชินวรณ์ ยังกล่าวถึงการที่ฝ่ายค้านตั้งธงจะอภิปรายไม่ไว้วางใจรัฐบาลในสมัยประชุมสภาทั่วไป เกี่ยวกับการทุจริตโครงการชุมชนพอเพียงว่า ต้องรอดูว่าถึงช่วงเวลาดังกล่าวแล้วข้อมูลจะมีความชัดเจนอย่างไร แต่ตนไม่อยากให้ฝ่ายค้านคิดแต่เรื่องการสร้างกระแสทางการเมือง ควรทำอย่างตรงไปตรงมา เพราะถ้าจะตรวจสอบก็สามารถตั้งกระทู้ถามในสภาในการประชุมสมัยนี้ก็ได้ แต่<orgName>วิปรัฐบาล</orgName>ก็พร้อมให้สิทธิฝ่ายค้านในการดำเนินการ </p>
<p></p></body>
</news>
