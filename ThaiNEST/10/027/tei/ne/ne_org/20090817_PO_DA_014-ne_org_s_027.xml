<teiHeader>
<fileDesc>
<titleStmt>
  <title>'ทักษิณ'โอดไม่ได้รับความเป็นธรรม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 11:58:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14619  </bibl>
</sourceDesc>
</fileDesc>
</teiHeader>
<news>
<headline>'ทักษิณ'โอดไม่ได้รับความเป็นธรรม</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (17 ส.ค.) ก่อนที่จะนำรายชื่อเข้ายื่นถวายฎีกา <orgName>กลุ่มคนเสื้อแดง</orgName>ที่มาร่วมชุมนุมพร้อมใจกันหันหน้าไปทางทิศตะวันออก ถือฤกษ์ 09.29 น. ทำพิธีพราหมณ์ โดยมี นายวีระ มุสิกพงศ์ เป็นแกนนำ ล่าสุด ขณะนี้ผู้ชุมนุมกำลังฟังการโฟนอินจาก พ.ต.ท.ทักษิณ ชินวัตร อดีตนายกรัฐมนตรี ก่อนที่ขั้นตอนจากนี้ไป จะมีการจัดริ้วขบวน โดยมีการนำรายชื่อประชาชนที่ร่วมลงชื่อถวายฎีกา ขอพระราชทานอภัยโทษ จัดใส่กล่องสีแดง จำนวน 600 กล่อง และจะใช้ประชาชนร่วมเดินขบวนประมาณ 2,000 คน เพื่อนำกล่องรายชื่อออกจากบริเวณสนามหลวง มุ่งหน้าไปยังประตูวิเศษไชยศรี ซึ่งเป็นจุดนัดหมายในการยื่นถวายรายชื่อ </p>
<p>สำหรับเนื้อหาฎีกาที่จะยื่นถวาย มีรายงานว่า <orgName>กลุ่มเสื้อเแดง</orgName>อ้างถึงความเดือดร้อนของประชาชนจากภาวะเศรษฐกิจ และเห็นว่า พ.ต.ท.ทักษิณ ถูกตัดสินคดีต่าง ๆ ด้วยความไม่เป็นธรรม จึงขอพระราชทานอภัยโทษ เพื่อให้ พ.ต.ท.ทักษิณ กลับมาแก้ไขปัญหาของประชาชน ทั้งนี้ พ.ต.ท.ทักษิณ โฟนอินเข้ามาบริเวณท้องสนามหลวง โดยระบุว่า ไม่ได้รับความเป็นธรรม และกล่าวว่า ซาบซึ้งในน้ำใจของประชาชนที่วันนี้ร่วมกันลงรายชื่อ และกำลังร่วมกันไปถวายฎีกา</p>
<p>'ทักษิณ'ขอพึ่งพระบารมีนำถวายสัตย์</p>
<p>พ.ต.ท.ทักษิณ ได้โฟนอินมายังเวที<orgName>กลุ่มคนเสื้อแดง</orgName>ที่ท้องสนามหลวง เป็นเวลาประมาณ 30 นาที ก่อนที่จะมีการเคลื่อนขบวนเพื่อยื่นถวายฎีกา ขอพระราชทานอภัยโทษให้ พ.ต.ท.ทักษิณ</p>
<p>"สวัสดีพี่น้องคน<orgName>ไทย</orgName> ต้องขอขอบคุณพี่น้องที่มีน้ำใจ ถือเป็นน้ำใจที่จะไม่มีวันลืมทั้งชีวิต วันนี้พี่น้องมาที่นี่ไม่ใช่เพราะตนเพียงลำพัง การมาครั้งนี้ได้สะสมความรู้สึก 3 ปีที่ผ่านมา ตนเป็นเหยื่อของการถูกรังแก ใส่ร้าย ต้องมาขอพึ่งพระบารมี" พ.ต.ท.ทักษิณ กล่าว</p>
<p>นอกจากนี้ พ.ต.ท.ทักษิณ กล่าวว่า ตนมีความรู้สึกว่า ไม่ควรเห็นแก่ตัว ตนเรียนด้วยภาษีอากรประชาชน เมื่อมีความรู้ ถึงเวลาแล้วที่ต้องอาสาตัวเองสู่การเมือง แต่เส้นทางที่ผ่านมาทำให้ต้องเปลี่ยนแแปลงมาก สร้างความไม่พอใจให้หลายฝ่าย ตนทำงานทุ่มเทมาตลอด แต่ผลที่ได้รับจากการทุ่มเททำงานหนัก ถูกกลั่นแกล้งกล่าวหา โดยเฉพาะสร้างเรื่องไม่จงรักภักดี ยืนยันว่า ตนมีความจงรักภักดีเหมือนคนไทยทุกคน</p>
<p>พ.ต.ท.ทักษิณ ยังกล่าวถึง โครงการโอท็อป รวมถึงการถูกตัดสินให้จำคุก 2 ปี และว่า ถึงเวลาแล้วที่คน<orgName>ไทย</orgName>จะสามารถยิ้มใส่กันด้วยความสนิทใจ วันนี้เป็นช่องทางที่เราร้องทุกข์ ขอให้เป็นคน<orgName>ไทย</orgName>หัวใจเดียวกัน รวมพลังนำประเทศไทยให้ก้าวหน้า มีความสุขด้วยกัน </p>
<p>จากนั้น พ.ต.ท.ทักษิณ ได้นำ<orgName>กลุ่มคนเสื้อแดง</orgName> ปฏิญาณตนต่อพระบรมฉายาลักษณ์ ว่า 'ข้าพเจ้า พ.ต.ท.ทักษิณ ชินวัตร และครอบครัว ขอถวายสัตย์ปฏิญาณตนว่า ข้าพเจ้าและครอบครัว จะจงรักภักดีต่อพระมหากษัตริย์ และราชวงศ์จักรีทุกพระองค์ ตลอดจนชีวิตหาไม่ ควรมิควรแล้วแต่จะโปรดเกล้าโปรดกระหม่อม" จากนั้น พ.ต.ท.ทักษิณ ได้นำประชาชนที่มาร่วมชุมนุม ร้องเพลง 'สดุดีมหาราชา' 2 รอบ ก่อนจบการโฟนอิน.
</p></body>
</news>
