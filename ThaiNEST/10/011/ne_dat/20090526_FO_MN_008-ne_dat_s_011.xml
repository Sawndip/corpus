<teiHeader>
<fileDesc>
<titleStmt>
  <title>ย้ายที่จัดพิธีศพอดีตผู้นำโสมขาวไปพระราชวังเก่ารองรับคนหลายแสน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-26 16:36:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000058983  </bibl>
</sourceDesc>
</fileDesc>
</teiHeader>
<news>
<headline>ย้ายที่จัดพิธีศพอดีตผู้นำโสมขาวไปพระราชวังเก่ารองรับคนหลายแสน</headline>
<lead>เอเอฟพี  เกาหลีใต้ย้ายสถานที่จัดพิธีศพให้กับอดีตประธานาธิบดี โนห์มูเฮียน ซึ่งจะมีขึ้นภายในอาทิตย์นี้ ไปที่พระราชวังอันเก่าแก่ในกรุงโซล เพื่อรองรับคนหลายหมื่น ที่คาดว่าจะมาร่วมเคารพอดีตผู้นำโสมเป็นครั้งสุดท้าย</lead>
<neck></neck>
<body><p>อดีตประธานาธิบดีเสรีนิยม ซึ่งดำรงตำแหน่ง<date from="2546----" to="2551----">ตั้งแต่ปี 2003-2008</date> ได้กระโดดหน้าผาฆ่าตัวตายใน<date>วันเสาร์</date> (<date when="25520523">23</date>) ที่ผ่านมา หลังถูกสอบปากคำอย่างหนัก ในกรณีรับสินบนอื้อฉาว</p>
<p>แม้ว่า โนห์ จะมีคะแนนนิยมค่อนข้างต่ำในระหว่างดำรงตำแหน่ง แต่การฆ่าตัวตายของเขานั้นกลับมีคลื่นมหาชนมาร่วมไว้อาลัย รวมทั้งยังมีกำลังเจ้าหน้าที่ตำรวจหนาแน่น เพื่อป้องกันการชุมนุมประท้วงต่อต้านประธานาธิบดีหัวอนุรักษนิยมคนปัจจุบัน</p>
<p>สำนักงานตำรวจแห่งชาติเกาหลี เผยว่า มีผู้คนมากกว่า 340,000 คน เดินทางมายังสถานที่ไว้อาลัย ในหมู่บ้านบงฮา บริเวณชายฝั่งทางตะวันออกเฉียงใต้ ซึ่งโนห์ใช้ชีวิตอยู่หลังออกจากตำแหน่ง ขณะที่แท่นบูชาของเอกชน 2 แห่งในกรุงโซล ก็สามารถดึงดูดผู้คนรวมกันได้ไม่ต่ำกว่า 60,000 คน และส่วนที่รัฐจัดขึ้นอีกแห่งก็มีผู้คนเดินทางไปเคารพราว 100,000 คนทีเดียว</p>
<p>แรกทีเดียว พิธีศพมีกำหนดจัดขึ้นที่หมู่บ้านบงฮา แต่ครอบครัวของอดีตผู้นำได้ร้องขอให้ย้ายสถานที่ เพื่อรองรับจำนวนคนได้มากกว่า</p>
<p>ทั้งนี้ พิธีศพจะจัดขึ้นใน<date>วันศุกร์</date> (<date when="25520529">29</date>) ที่ลานหน้าพระราชวังคยองบก ในกรุงโซล ส่วนศพของเขาจะเผาหลังจากพิธีศพเสร็จสิ้น และจะนำเถ้ากระดูกไปฝังไว้ใกล้กับบ้านของเขาในหมู่บ้านบงฮา</p>
<p>นอกจากนี้ ด้านนอกของพระราชวังดอกซู ซึ่งเป็นพระราชวังเก่าแก่อีกแห่งหนึ่งในกรุงโซล ก็ยังมีฝูงชนมาทำความเคารพ และวางดอกคาเนชันสีขาว หน้ารูปของโนห์ ณ แท่นบูชา 2 แห่ง ทั้งยังมีโบว์สีเหลือง และสีดำหลายร้อยชิ้นติดไว้ตามฝาผนังเพื่อไว้อาลัยด้วย</p></body>
</news>
