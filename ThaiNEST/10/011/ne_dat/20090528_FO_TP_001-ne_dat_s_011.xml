<teiHeader>
<fileDesc>
<titleStmt>
  <title>'โอบามา'ร้องหม่องปล่อย'ซูจี'  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/280509/5365  </bibl>
</sourceDesc>
</fileDesc>
</teiHeader>
<news>
<headline>'โอบามา'ร้องหม่องปล่อย'ซูจี'</headline>
<lead>ประธานาธิบดีบารัก  โอบามา  ของสหรัฐ  เรียกร้องให้รัฐบาลทหารพม่าปล่อยตัวนางอองซาน  ซูจี  โดยทันทีอย่างไม่มีเงื่อนไข  ขณะที่การพิจารณาคดีนางในข้อหาละเมิดกฎการกักบริเวณยังคงดำเนินไปท่ามกลางการรักษาความปลอดภัยอย่างเข้มงวด  เนื่องจากเป็นวันครบรอบ  19  ปีการเลือกตั้งทั่วไปครั้งล่าสุดเมื่อ  <date when="25330527">27  พ.ค. 2533</date></lead>
<neck></neck>
<body><p>ประธานาธิบดีสหรัฐระบุในแถลงการณ์เมื่อ<date>วันอังคาร</date>  ประณามอย่างรุนแรงต่อการกักบริเวณนางซูจี   แกนนำเรียกร้องประชาธิปไตยในพม่าและหัวหน้าพรรคสันนิบาตแห่งชาติเพื่อประชาธิปไตย   (เอ็นแอลดี)  พร้อมเรียกร้องรัฐบาลทหารปล่อยตัวนางซูจี  "โดยทันทีและไม่มีเงื่อนไข" </p>
<p>ก่อนหน้านี้โอบามาเพิ่งสั่งขยายเวลาคว่ำบาตรพม่าออกไปเพื่อกดดันให้ทางการพม่ายุติการดำเนินคดีนางซูจี  แต่ดูเหมือนพม่ายังคงนิ่งเฉยและไม่รู้สึกสะทกสะท้านต่อเสียงเรียกร้องจากทั่วโลก  รวมถึงจากอังกฤษ  ซึ่งล่าสุดได้เปิดเว็บไซต์  www.64forsuu.org  สนับสนุนการเรียกร้องอิสรภาพให้นางซูจี </p>
<p><date>วันพุธ</date>    ทางการพม่าสั่งเพิ่มกำลังตำรวจลาดตระเวนถนนสายหลักในย่างกุ้งเพื่อจับตาการชุมนุมของสมาชิกพรรคเอ็นแอลดี  เพื่อร่วมรำลึกครบรอบ  19  ปีแห่งการถูกปล้นชัยชนะในการเลือกตั้งทั่วไปเมื่อ<date when="25330527">วันที่  27  พ.ค.  2533</date>  แม้พรรคจะกวาดที่นั่งได้อย่างถล่มทลาย  392   เสียงจากทั้งหมด  485  เสียง  และทั่วโลกยอมรับว่าเป็นการเลือกตั้งที่บริสุทธิ์และยุติธรรม ก็ตาม </p>
<p>การรักษาความปลอดภัยโดยรอบเรือนจำอินเส่ง   สถานที่พิจารณาคดีนางซูจี   ก็เป็นไปอย่างเข้มงวดมากขึ้นเช่นกัน   ขณะที่นายจอห์น  เยตทอว์  ชาวอเมริกันวัย  53  ปี  ตัวการที่ทำให้หัวหน้าพรรคเอ็นแอลดีถูกตั้งข้อหา  จะขึ้นให้การต่อศาลพิเศษในเรือนจำอินเส่ง<date>วันพุธ</date>  เขาถูกทางการพม่าตั้งข้อหาละเมิดกฎการเข้าเมือง  ว่ายน้ำอย่างผิดกฎหมาย  และฝ่าฝืนกฎหมายความมั่นคง </p>
<p>นายเยตทอว์ใช้ตีนกบที่ทำขึ้นเองเป็นอุปกรณ์ช่วยให้เขาว่ายน้ำข้ามทะเลสาบอินยาไปยังบ้านพักของนางซูจีเมื่อ<date notAfter="25520510" notBefore="25520501">ต้นเดือน</date>    เขาอ้างว่าต้องการไปเตือนนางให้ทราบว่ากำลังถูกจ้องปองร้าย </p>
<p>     ผู้ช่วยหญิง  2  คนของนางซูจีก็ถูกนำตัวขึ้นศาลใน<date>วันพุธ</date>เช่นกัน  ทั้งสองคนถูกตั้งข้อหาละเมิดกฎหมายความมั่นคงของชาติ</p>
<p>เมื่อ<date>วันอังคาร</date>  นางซูจีในวัย  63  ปี  ถูกนำตัวขึ้นให้การต่อศาลในการพิจารณาคดีแบบเปิด  เธอยืนยันไม่ได้ทราบล่วงหน้ามาก่อนเกี่ยวกับการมาของนายเยตทอว์  เธอเพียงแต่ให้ที่พักพิ่งชั่วคราวแก่ชายคนนี้เท่านั้น</p>
<p>ทั้งนี้  คาดว่าการไต่สวนคดีนี้จะจบลงด้วยการตัดสินว่านางซูจีผิดจริง  ซึ่งหากเป็นเช่นนั้น  เธอจะต้องโทษจำคุกสูงสุด   5  ปี  ด้านทนายของเธอระบุว่า  ศาลอาจปิดคดีอย่างเร็วที่สุด<date>วันศุกร์</date>นี้</p>
<p>ช่วงเช้า<date>วันอังคาร</date>   รัฐบาลทหารพม่าได้แจ้งแก่นางซูจีว่า  การกักบริเวณเธอในรอบล่าสุดเป็นเวลา   6  ปีได้ครบหนดอย่างเป็นทางการแล้ว  ทั้งนี้  การกักบริเวณดังกล่าวมีกำหนดสิ้นสุดลงใน<date when="25520527">วันที่   27  พ.ค.</date> และก่อนหน้านี้พม่าเพิ่งออกมาอ้างว่ามีสิทธิ์ที่จะขยายระยะเวลาการกักขังเธอออกไปอีก  6  เดือน  ซึ่งนานาชาติมองว่าเป็นความพยายามของทางการพม่าที่จะปิดกั้นไม่ให้นางซูจีมีบทบาทในการเลือกตั้งครั้งสำคัญใน<date when="2553----">ปีหน้า</date>.</p></body>
</news>
