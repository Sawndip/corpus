<teiHeader>
<fileDesc>
<titleStmt>
  <title>ผู้ดีทดสอบรถอัจฉริยะแนวใหม่ ติดระบบจำกัดความเร็วการขับขี่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-26 20:16:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000059112  </bibl>
</sourceDesc>
</fileDesc>
</teiHeader>
<news>
<headline>ผู้ดีทดสอบรถอัจฉริยะแนวใหม่ ติดระบบจำกัดความเร็วการขับขี่</headline>
<lead>ผู้ดีเปิดโครงการนำร่องใหม่ ทดสอบรถอัจฉริยะติดตั้งระบบคอมพิวเตอร์ควบคุมความเร็วในการขับขี่ โดยเฉพาะเมื่อเข้าเขตตรวจจับความเร็ว เชื่อช่วยลดอุบัติเหตุและช่วยให้ผู้ขับขี่หลีกเลี่ยงการทำผิดกฎจราจรอย่างน้อยหนึ่งกระทง</lead>
<neck></neck>
<body><p>ระบบดังกล่าวจะตรวจหาตำแหน่งที่แน่นอนของรถผ่านระบบดาวเทียม และเข้าสู่ฐานข้อมูลของถนนสายต่างๆ เพื่อดูรายละเอียดพื้นที่จำกัดความเร็ว และกำหนดว่ารถควรวิ่งด้วยความเร็วเท่าใด</p>
<p>ระบบอินเทลลิเจนท์ สปีด อะแดปชั่นเผยโฉมใน<date notAfter="------20" notBefore="------11">ช่วงกลางเดือน</date>นี้ โดยเป็นส่วนหนึ่งของโครงการนำร่องขนาดใหญ่เกี่ยวกับความปลอดภัยในการขับขี่ของอังกฤษ และถือเป็นร่างพิมพ์เขียวของแผนการที่จะนำออกใช้ทั่วประเทศ ซึ่งทำให้ราคารถยนต์ต้องบวกเพิ่มอีกคันละ 500 ปอนด์</p>
<p>ขณะนี้ ทรานสปอร์ต ฟอร์ ลอนดอน (ทีเอฟแอล) ผู้ดำเนินการระบบรถประจำทาง รถไฟ และรถไฟใต้ดิน รวมถึงถนนสำคัญๆ ในเมืองหลวงของอังกฤษ กำลังทดสอบระบบอินเทลลิเจนท์ สปีด อะแดปชั่น กับรถยนต์ รถประจำทาง และรถแท็กซี่รุ่นใหม่ที่จะออกให้บริการฤดูร้อนนี้</p>
<p>ภายในระยะเวลาการทดสอบนานหกเดือน จะมีการประเมินผลลัพธ์ของเทคโนโลยีต่อความปลอดภัยบนท้องถนนและสภาพการจราจรติดขัด โดยทีเอฟแอลเชื่อว่าระบบนี้จะช่วยลดอัตราการเกิดอุบัติเหตุลงได้ราว 10%</p>
<p>ระบบอินเทลลิเจนท์ สปีด อะแดปชั่นจะมีตัวเลือกสำหรับผู้ขับขี่สองโหมดคือ สมัครใจ และแนะนำ รวมถึงมีปุ่มยกเลิก</p>
<p>ในโหมดแนะนำนั้น หน้าจอจะแสดงระดับการจำกัดความเร็ว และรูปหน้ายิ้มหากคนขับใช้ความเร็วภายในขอบเขตที่กำหนด และหน้าบึ้งหากคนขับเร่งความเร็วเกินพิกัด</p>
<p>อย่างไรก็ตาม สำหรับโหมดสมัครใจ ซึ่งกลุ่มรณรงค์เพื่อความปลอดภัยบนท้องถนนหวังว่าจะกลายเป็นภาระผูกพันทางกฎหมายในวันหนึ่งนั้น เมื่อความเร็วของรถถึงระดับที่จำกัด คันเร่งจะไม่สามารถทำงานต่อได้ไม่ว่าจะเหยียบแรงแค่ไหนก็ตาม แต่ระบบเบรกจะยังทำงานตามปกติ</p>
<p>นวัตกรรมนี้จะช่วยให้ผู้ขับขี่หลีกเลี่ยงการถูกปรับโดยไม่จำเป็นจากการถูกตรวจจับความเร็ว รวมถึงรักษาชีวิตทั้งของตัวเอง ผู้โดยสารและคนอื่นๆ ไปด้วยพร้อมกัน คริส ไลนส์ ผู้อำนวยการแผนกความปลอดภัยบนท้องถนนของทีเอฟแอล บอก</p>
<p>อย่างไรก็ตาม แอนดริว โฮเวิร์ด หัวหน้าฝ่ายความปลอดภัยบนท้องถนนเช่นกันของกลุ่มที่เรียกตัวเองว่าเอเอ บอกว่าผู้ขับขี่ยังแบ่งออกเป็นสองฝ่ายคือ ไม่เห็นด้วยกับอยากใช้ระบบนี้ และยังมีคำถามอีกมากมายที่การทดสอบของทีเอฟแอลจะให้คำตอบได้</p>
<p>ขณะที่พอล บิ๊กส์ จากสมาคมผู้ขับขี่แห่งอังกฤษ เชื่อว่าระบบนี้จะทำให้ผู้ขับรถไม่ต้องใช้สมองอีกต่อไป</p>
<p>หน่วยงานราชการท้องถิ่นแห่งหนึ่งเผยว่า ต้องการสั่งซื้อระบบอินเทลลิเจนท์ สปีด อะแดปชั่น 300 ชุด ซึ่งมีค่าใช้จ่ายประมาณ 400,000 ปอนด์ เพื่อนำมาติดตั้งกับรถของราชการ</p>
<p>ระบบนี้พัฒนาโดยบริษัทในเครือในอังกฤษของเทคโนลูชั่นจากเนเธอร์แลนด์ โดยได้รับทุนสนับสนุนจากทีเอฟแอล</p></body>
</news>
