<teiHeader>
<fileDesc>
<titleStmt>
  <title>ทั่วโลกเรียกร้องอิสรภาพ'ซูจี'อดีตทูตฯชี้โทษหนัก  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-26 07:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8419  </bibl>
</sourceDesc>
</fileDesc>
</teiHeader>
<news>
<headline>ทั่วโลกเรียกร้องอิสรภาพ'ซูจี'อดีตทูตฯชี้โทษหนัก</headline>
<lead>"ปกศักดิ์" อดีตทูตฯไทยประจำพม่า ระบุ มีไม่กี่ประเทศแสดงความห่วงใย อองซาน ซูจี มองแรงบีบยังน้อยเกินไป แนะไทยในฐานะประธานอาเซียนควรจับมือกับยูเอ็น ส่งตัวแทนระดับสูงเข้าไปในพม่า</lead>
<neck></neck>
<body><p>เหตุการณ์นาง ออง ซาน ซูจี หัวหน้าพรรคฝ่ายค้านเอ็นแอลดี ถูกรัฐบาลทหารพม่าตั้งข้อหาละเมิดกฎการกักบริเวณบ้านพัก เหตุเนื่องมาจากเหตุนาย จอห์น ยัตตอว์ ชาวอเมริกันว่ายน้ำเข้าไปหลบพักในบ้านนางซูจี รัฐบาลสหภาพพม่า มีการพิจารณาโทษกัน<date when="25520518">ตั้งแต่วันจันทร์ที่ 18 พ.ค.ที่ผ่านมา</date> ขณะที่การกักตัวนางซูจี จะครบกำหนดการกักตัว<date when="25520527">วันที่ 27 พ.ค.</date>นั้น
<p>นายเพ็ญศักดิ์ ชลารักษ์ อดีตเอกอัครราชทูตไทยประจำประเทศพม่า กล่าวกับ "ไทยรัฐออนไลน์" ถึงเหตุการณ์ที่ทั่วโลกจับตามองครั้งนี้ว่า สำนวนคดีที่ทางรัฐบาลทหารพม่าตั้งให้นางซูจี หนักเกินไป ในความเป็นจริง นางซูจี ถูกกักบริเวณอยู่ในบ้านพัก ส่วนคนที่เข้าไปก็กระทำโดยพลการ การมาเอาผิดนางซูจี ทั่วโลกย่อมไม่เห็นด้วย ซึ่งอีกไม่กี่วันการกักบริเวณของนางซูจีก็จะสิ้นสุดแล้ว กรณีนี้ดูเหมือนว่า ทางรัฐบาลทหารพม่าจงใจ หาเรื่อง จากโทษกักบริเวณ เป็นการคุมขังในคุกแทน หากศาลตัดสินว่า นางซูจีมีความผิดจริง อาจต้องโทษจำคุกนานถึง 5 ปีนั้น ยังเป็นเรื่องที่เดาลำบาก แต่ตนคิดว่า จะมีการลงโทษมากกว่าที่นางซูจีได้รับ โดยเฉพาะอย่างยิ่งมากกว่าการกักบริเวณที่บ้าน</p>
<p>ส่วนท่าทีประเทศไทยในฐานะประธานอาเซียน ได้ออกแถลงการณ์ ฉบับที่ 1 นั้น นายเพ็ญศักดิ์ กล่าวว่า ถือเป็นการกระทำที่ดี แต่ไทยอยู่ในฐานะลำบาก พม่าเป็นเพื่อนบ้าน มีพรมแดนประชิดติดกัน ที่ผ่านมา ไทยได้ยึดหลักอาเซียนคือไม่แทรกแซงกิจการภายในประเทศเพื่อนบ้าน คงต้องมีการพูดจากันภายในจะมีประสิทธิภาพมากกว่าไปกดดัน หรือตำหนิพม่าในที่สาธารณะ</p>
<p>อดีตเอกอัครราชทูตไทยประจำพม่า กล่าวต่อไปว่า ตนไม่แน่ใจนายบัน คี มูน เลขาธิการสหประชาชาติ ที่มีกำหนดเดินทางเยือนพม่าในเร็ววันนี้ จะได้เข้าพม่าตามที่คาดหวังไว้หรือไม่ คาดการณ์ได้ลำบากเพราะรัฐบาลทหารพม่า "ดื้อ" อาจทำอะไรที่คาดไม่ถึง อาจยอมหรือไม่ยอมให้เลขาธิการยูเอ็นเข้าไป</p>
<p>สำหรับกระบวนการประชาธิปไตยในพม่า กับการเลือกตั้งที่จะมีขึ้นใน<date when="2553----">ปี 2553</date> นั้น นายเพ็ญศักดิ์ มองว่า หากมีการลงโทษนางซูจีจริง อาจเป็นเทคติกที่ดีของรัฐบาลพม่า เพื่อไม่ให้นางซูจีมาลงแข่งขัน ซึ่งการเลือกตั้งในพม่า ตนไม่ถึงกับแน่ใจ100 % ว่า จะมีการเลือกตั้งเกิดขึ้น เพราะรัฐบาลทหารพม่าจะต้องมีความมั่นใจจริงๆ หากให้มีการเลือกตั้ง จะไม่เกิดสถานการณ์ให้หวั่นใจ หรือแพ้ย่อยยับ</p>
<p>"พม่าทำได้อย่างเดียว คือมีการพูดเป็นการภายใน ถ้าเราสามารถพูดคุยให้เขาเห็นว่าไทยหวังดีก็อาจได้ผล การใช้วิธีการกดดันแบบชาติตะวันตกต้องการ ผมคิดว่า พม่าไม่ยอม"</p>
<p>ผู้สื่อข่าวถามว่า ภายหลังการพิจารณาคดีรัฐบาลพม่ายังได้เชิญผู้แทนจากสถานเอกอัครราชทูตไทยในฐานะประธานอาเซียน สถานเอกอัครราชทูตสิงคโปร์ในฐานะคณบดีคณะทูตในพม่า และสถานเอกอัครราชทูตสหพันธรัฐรัสเซียในฐานะสมาชิกคณะมนตรีความมั่นคงแห่งสหประชาชาติ (United Nations Security Council: UNSC) ไปเยี่ยมนางออง ซาน ซูจี ณ บ้านพักซึ่งอยู่ในบริเวณของสถานคุมขังอิเส่งนั้น นายเพ็ญศักดิ์ กล่าวว่า น่าเป็นสัญญาณที่ดี</p>
<p>ขณะที่นายปกศักดิ์ นิลอุบล อดีตเอกอัครราชทูตไทยประจำประเทศพม่า อีกท่าน ให้ความเห็นในเรื่องเดียวกัน โดยเฉพาะกรณีท่าทีไทยในนามประธานอาเซียนว่า การออกแถลงการณ์ ของไทย ในฐานะประธานอาเซียนต่อกรณีนางซูจี เป็นท่าทีที่เหมาะสมแล้ว ทั้งในฐานะประเทศเพื่อนบ้าน อีกทั้งพม่าก็เป็นสมาชิกอาเซียน เนื่องจากมีกฎบัตรอาเซียนที่ออกมา มีประเด็นเรื่องสิทธิมนุษยชน ซึ่งพม่าเป็นสมาชิกอาเซียน ก็น่าจะปฏิบัติตาม แต่จุดอ่อนของกฎบัตรอาเซียน คือการไม่มีบทลงโทษ</p>
<p>"ไทยในฐานะเพื่อนบ้านได้รับผลกระทบมากมาย จากเหตุการณ์ภายในของพม่าเอง ทั้งเรื่องการหลั่งไหลของผู้อพยพพม่า ที่หนีภัยจากการสู้รบ ปัญหายาเสพติด อาชญากรรมข้ามชาติ เป็นต้น ซึ่งไทยเรามีสิทธิ์พูด ดีกว่านิ่งเฉย" นายปกศักดิ์ กล่าว และว่า การพิจารณาคดีซูจี รัฐบาลทหารพม่า จัดฉาก ซึ่งเป็นเรื่องที่เกิดขึ้นมาโดยตลอด ทุกคนทราบกันดีว่า นางซูจีถูกกักขังมา<date from="2532----">ตั้งแต่ปีค.ศ. 1989</date> แม้ว่าจะมีการปล่อยตัว มา 2 หน เรียกได้ว่าเข้าๆออกๆ ซึ่งหากรัฐบาลทหารพม่าได้รับการกดดันมากกว่านี้ ก็อาจมีการปล่อยตัวนางซูจีออกมาชั่วคราว </p>
<p>นายปกศักดิ์ กล่าวอีกว่า มีความห่วงใยจากหลายฝ่ายว่า มีความเป็นไปได้หรือไม่ ที่รัฐบาลทหารพม่าจะตัดสินจำคุกนางซูจี ตนคิดว่า หากมีแรงกดดันจากนานาชาติ ทั้งจากประเทศอาเซียน หรือสหประชาชาติ มิตรประเทศมหาอำนาจ ร่วมแรงร่วมใจ น่าจะมีผล แต่หากแรงกดดันไม่เพียงพอรัฐบาลทหารพม่าสามารถหาประเด็นอื่นมาหน่วงเหนี่ยวกักขังนางซูจีต่อไปได้อีก อาจจะติดหรือไม่ติดคุกก็ได้ แต่การกักบริเวณรัฐบาลทหารพม่าสามารถออกคำสั่งกักต่อไปได้ หรือขยายไปเรื่อยๆ</p>
<p>สำหรับกระแสกดดันจากทั่วโลกเรียกร้องความเป็นธรรมให้นางซูจีนั้น นายปกศักดิ์ กล่าวว่า ถึงขณะนี้มีไม่กี่ประเทศแสดงความห่วงใยนางซูจี ถือว่า ยังน้อยเกินไป เห็นว่า ถ้าไทยในฐานะประธานอาเซียนจับมือกับสหประชาชาติ ส่งตัวแทนระดับสูงเข้าไปในพม่า อาจมีผลได้มากกว่านี้ ส่วนกรณีเลขาธิการสหประชาชาติจะเยือนพม่า ไม่ทราบว่า พม่าจะให้วีซ่าเข้าประเทศหรือไม่ เขาสามารถหน่วงเหนี่ยว ยกเหตุผลมาอ้าง และเข้าไปก็ไม่อาจทำอะไรได้อย่างที่ต้องการ </p>
<p>ส่วนบทบาทนางซูจีต่อการเลือกตั้งที่จะมีขึ้นในพม่า<date when="2553----">ปี 2553</date> นายปกศักดิ์ มองว่า หากมีการขยายเวลากักตัวนางซูจีอีก 1 ปี นางซูจีก็ไม่สามารถมีบทบาททางการเมืองได้อีก ซึ่ง รัฐบาลทหารพม่าอาจหากเหตุผลในการกักตัวนางซูจีต่อไป อาจจะไม่ติดคุก แต่เป็นการกักบริเวณต่อ </p>
<p>"ชะตากรรมนางซูจี ผมคิดว่า เธอคงไม่สามารถทำอะไรได้มากนักหากตกอยู่ในสภาพนี้ต่อไป แถมมีปัญหาสุขภาพตามมา เราไม่ทราบว่าระยะยาวจะร้ายแรงแค่ไหน เพราะหากนางซูจีมีปัญหาสุขภาพก็ลำบาก อีกทั้งการเข้ารักษาพยาบาลก็ไม่ใช่เรื่องง่ายๆ" อดีตทูตฯไทยประจำพม่า กล่าว</p></body>
</news>
