<teiHeader>
<fileDesc>
<titleStmt>
  <title>โสมแดงยุติพักรบขู่ตีโสมขาว  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/280509/5368  </bibl>
</sourceDesc>
</fileDesc>
</teiHeader>
<news>
<headline>โสมแดงยุติพักรบขู่ตีโสมขาว</headline>
<lead>เกาหลีเหนือยังวางโต  หลังทดลองระเบิดนิวเคลียร์จนถูกนานาชาติรุมประณามพร้อมหามาตรการตอบโต้  ออกมาข่มขู่อีกในวันพุธจะเปิดฉากโจมตีเกาหลีใต้หากเรือของตนถูกตรวจค้นตามโครงการสกัดอาวุธมหาประลัยที่รัฐบาลโซลประกาศเข้าร่วมเมื่อวันก่อน  บอกสัญญาสงบศึกชั่วคราวยุคสงครามเกาหลีหมดสภาพบังคับใช้แล้ว</lead>
<neck></neck>
<body><p>  คำประกาศล่าสุดของเกาหลีเหนือมีควบคู่กับรายงานข่าวจากสื่อเกาหลีใต้ว่าเกาหลีเหนือได้เริ่มเดินเครื่องโรงงานผลิตพลูโตเนียมที่ใช้ทำระเบิดนิวเคลียร์อีกครั้ง   ไล่หลังจากที่เกาหลีเหนือได้ทดสอบระเบิดนิวเคลียร์ใต้ดินไปเมื่อ<date>วันจันทร์</date>  และตามด้วยการยิงทดสอบมิสไซล์พิสัยใกล้อีกหลายลูก</p>
<p>  <date>วันพุธ</date>  คิม  จองอิล  ผู้นำสูงสุดของเกาหลีเหนือยังท้าทายประชาคมนานาชาติต่อไป  โดยประกาศว่า   เกาหลีเหนือไม่อาจรับประกันความปลอดภัยของเรือสหรัฐและเกาหลีใต้ที่สัญจรอยู่นอกชายฝั่งตะวันตกของตน  และว่าคาบสมุทรเกาหลีเหนือกำลังหวนกลับสู่ภาวะสงคราม</p>
<p>คำขู่ของผู้นำเปียงยางเป็นการตอบโต้ที่รัฐบาลเกาหลีใต้ประกาศใน<date>วันอังคาร</date>ว่า  เกาหลีใต้จะเข้าร่วมโครงการความริเริ่มความมั่นคงด้านการแพร่กระจายอาวุธ  (พีเอสไอ)  ที่รัฐบาลของประธานาธิบดีจอร์จ   ดับเบิลยู.  บุช  เป็นผู้ริเริ่มหลังวินาศกรรม  <date when="25440911">11  กันยา. 2544</date>  เพื่อหยุดยั้งการแพร่กระจายของอาวุธอานุภาพทำลายล้างสูง   โครงการซึ่งมีกว่า  90  ประเทศเข้าร่วมนี้   รวมถึงการเข้าตรวจค้นเรือที่ต้องสงสัยว่าบรรทุกอาวุธร้ายแรงหรือส่วนประกอบที่ใช้ผลิต</p>
<p> "พวกที่ยั่วยุเราจะเผชิญการลงโทษอย่างไร้ความปรานีเกินกว่าที่จะจินตนาการ"  คำแถลงเผยแพร่โดยสำนักข่าวกลางเกาหลี  (เคซีเอ็นเอ)  ของทางการเปียงยางกล่าว  พร้อมระบุด้วยว่าสหรัฐและเกาหลีใต้ทำให้สถานการณ์กลับกลายเป็นเช่นนี้    "การกระทำเล็กๆ  น้อยที่แสดงถึงความเป็นปรปักษ์ต่อสาธารณรัฐของเรา   รวมถึงการหยุดและตรวจค้นเรือที่ใช้เพื่อการสันติของเรา  จะเจอการตอบโต้ด้วยการโจมตีทางทหารอย่างรุนแรงและฉับพลัน" </p>
<p>  คำแถลงบอกด้วยว่า   กองทัพของเกาหลีเหนือไม่ปฏิบัติตามข้อตกลงสงบศึกชั่วคราวที่ทำหลังสิ้นสุดสงครามเกาหลีใน<date when="2496----">ปี  2496</date>  อีกต่อไป  เพราะสหรัฐซึ่งช่วยเกาหลีใต้รบในครั้งนั้น  ได้ชักชวนให้เกาหลีใต้ร่วมโครงการพีเอสไอ  และด้วยเหตุนี้  "คาบสมุทรเกาหลีจะหวนคืนสู่ภาวะสงคราม"</p>
<p>   เกาหลีเหนือบอกด้วยว่า  ตนจะไม่รับรองสถานะทางกฎหมายของหมู่เกาะ  5  แห่งของเกาหลีใต้ใกล้กับพรมแดนพิพาททางทะเลในทะเลเหลือง   ที่เป็นจุดเกิดเหตุปะทะนองเลือดระหว่างกองทัพเรือของสองเกาหลีเมื่อ<date when="2542----">ปี  2542</date>  และ  <date when="2545----">2545</date></p>
<p>  กระนั้นก็ดี   นักวิเคราะห์ไม่เชื่อว่าคำประกาศนี้จะนำไปสู่การทำสงครามกันอย่างเต็มรูปแบบ  แต่มีความเป็นไปได้ที่จะเกิดการปะทะเล็กๆ  น้อยๆ  ใกล้กับพรมแดนพิพาททางทะเล</p>
<p>     กระทรวงกลาโหมเกาหลีใต้เผยว่า  ไม่ได้มีการเสริมกำลังทหารในพื้นที่นั้น  โดยกองทัพยังคงรักษาการณ์ตั้งมั่นอย่างแข็งแกร่งตามปกติ</p>
<p> นักวิเคราะห์กล่าวกันว่า   ท่าทีวางโตของเกาหลีเหนือในช่วงไม่กี่เดือนมานี้  ที่รวมถึงการทดสอบขีปนาวุธข้ามทวีปเมื่อ<date when="----04--">เดือน  เม.ย.</date>  การยิงทดสอบมิสไซล์หลายลูกไม่กี่วันก่อน  จนถึงการทดสอบระเบิดนิวเคลียร์ครั้งที่สองในรอบ  2  ปีครึ่ง  เป็นความพยายามของคิม  จองอิล  วัย   67  ปี  ที่ต้องการแสดงอำนาจเพื่อแสดงให้เห็นพวกนายพลรู้ว่าเขายังควบคุมประเทศนี้   และเพื่อรักษาเก้าอี้ผู้นำไว้ให้ลูกชายคนเล็กที่เขาเลือกให้สืบทอดอำนาจ  หลังจากที่เขามีปัญหาสุขภาพเพราะเส้นเลือดในสมองแตกเมื่อ  <date when="255108--">ส.ค.ปีก่อน</date></p>
<p>วันเดียวกัน   สื่อมวลชนของเกาหลีใต้รายงานว่า  ดาวเทียมจารกรรมของสหรัฐตรวจพบความเคลื่อนไหวที่โรงงานนิวเคลียร์ยองเบียนที่ใช้สกัดพลูโตเนียม   โดยพบไอน้ำพวยพุ่งออกมาจากโรงปฏิกรณ์ซึ่งเป็นสัญญาณบ่งชี้ว่ามีการเดินเครื่องเพื่อผลิตพลูโตเนียมที่ใช้ทำระเบิดนิวเคลียร์เพิ่มเติมอีก </p>
<p> ภายใต้ข้อตกลงในเวทีเจรจา  6  ฝ่ายเมื่อ<date when="2550----">ปี  2550</date>  เกาหลีเหนือยอมตกลงจะรื้อถอนโรงงานยองเบียนแห่งนี้แลกกับความช่วยเหลือ   แต่การทำข้อตกลงที่ดำเนินตามเงื่อนไขหลักข้างต้นกลับล้มเหลวและการเจรจาได้ชะงักงันมานับแต่นั้น.</p></body>
</news>
