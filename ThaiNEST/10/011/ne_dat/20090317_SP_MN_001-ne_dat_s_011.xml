<teiHeader>
<fileDesc>
<titleStmt>
  <title>"ค้อน" เปิดบ้านเจ๊า "เวสต์บรอม" 0-0 ศึกพรีเมียร์ลีก  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-17 04:59:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.manager.co.th/Sport/ViewNews.aspx?NewsID=9520000030231  </bibl>
</sourceDesc>
</fileDesc>
</teiHeader>
<news>
<headline>"ค้อน" เปิดบ้านเจ๊า "เวสต์บรอม" 0-0 ศึกพรีเมียร์ลีก</headline>
<lead>"ขุนค้อน" เวสต์แฮม ยูไนเต็ด ไม่สามารถอาศัยความได้เปรียบจากการเป็นเจ้าถิ่นยิงประตู เวสต์บรอมวิช ได้ทำให้ทั้งสองทีมเสมอกันไป 0-0 ในการแข่งขันฟุตบอลพรีเมียร์ลีก อังกฤษ นัดมันเดย์ ไนท์ เมื่อคืน<date when="25520316">วันจันทร์ที่ 16 มีนาคม</date>ที่ผ่านมา</lead>
<neck> ผลการแข่งขันฟุตบอลพรีเมียร์ ลีก อังกฤษ        เวสต์แฮม ยูไนเต็ด 0-0 เวสต์บรอมวิช</neck>
<body><p>เวสต์แฮม อดใช้งาน แจ็ก คอลลิสัน มิดฟิลด์ดาวรุ่งเนื่องจากหัวเข่าด้านขวาพังจากเกมนัดก่อน แต่ได้ หลุยส์ บัวมอร์เต กองหน้าประสบการณ์สูงฟิตกลับมาเป็นตัวสำรอง ขณะที่ เวสต์บรอม มีข่าวดีที่ โยนาส โอลส์สัน กองหลังที่เจ็บยาวมาตั้งแต่เดือนมกราคมหายเจ็บกลับมาลงสนามได้ในเกมนี้</p>
<p>เริ่มเกมครึ่งแรก ทั้งสองทีมต่อบอลกันอยู่นานกว่าจะมีจังหวะลุ้นทำประตูเป็นครั้งแรกของเกมต้องรอจนกระทั่งนาที 17 เป็นโอกาสของทีมเยือนเมื่อ มอร์ริสัน ทำเกมขึ้นมาทางขวา ก่อนจ่ายยัดในให้ กรีนนิง ทำชิ่งต่อเร็วไปถึง ฟอร์จูเน หลุดเข้าไปส่องมุมแคบในกรอบเขตโทษ แต่บอลหลุดเสาประตูออกหลังไป</p>
<p>ดูเหมือนว่า เวสต์บรอม จะทำเกมได้เหนือกว่าเจ้าถิ่นและมีโอกาสอีกครั้งในนาที 27 จากจังหวะที่ มอร์ริสัน รับบอลได้จากระยะประมาณ 25 หลาได้ก่อนตัดสินใจแตะหนีกองหลังคู่แข่งเลี้ยงบอลเข้ามายิงในเขตโทษ แต่ โรเบิร์ต กรีน นายทวารออกมาเร็วใช้ขาเซฟไว้ทัน</p>
<p>เกมผ่านครึ่งช่วงโมงแรก "ขุนค้อน" เริ่มต่อบอลกันดีขึ้นและมีลุ้นทำประตูในนาที 39 จากจังหวะที่ โนเบิล เลี้ยงบอลขึ้นมาทางริมเส้นด้านขวา ก่อนเปิดเข้ากลางมาให้ ซาวิโอ เบียดกองหลังทีมเยือนแหย่เท้าหวังเปลี่ยนทางบอล แต่โดนไม่เต็มใบจนบอลไร้น้ำหนักถูก คาร์สัน ตามมาเก็บสบาย หลังจากนั้นทั้งสองทีมทำอะไรกันไม่ได้จบ 45 นาทีแรกเสมอกัน 0-0</p>
<p>เริ่มครึ่งหลังมา 2 นาที เจ้าถิ่นมีลุ้นก่อนจากจังหวะต่อบอลกันขึ้นมาทางริมเส้นด้านซ้าย ก่อนที่ เซียร์ส โหม่งเช็ดให้ ดิ มิเคเล หลุดเข้าไปซัดในเขตโทษ แต่บอลเหินข้ามคานออกไปไกลลิบ อีก 3 นาทีต่อมา เวสต์บรอม ตอบโต้กลับและเกือบทำประตูออกนำมากที่สุด เริ่มจากการเล่นลูกเตะมุมสั้นทางด้านซ้าย ก่อนที่ บรันต์ จะเปิดบอลเข้ากลางมาถึง ฟอร์จูเน ขึ้นโขก แต่บอลพุ่งไปชนคานกระดอนออกมาอย่างน่าเสียดาย</p>
<p>เกมมาถึงนาที 57 เวสต์แฮม มีโอกาสอีกครั้งเมื่อ อิลุนกา วางบอลโด่งจากแดนหลังขนานเส้นทางด้านซ้ายมาให้ ซาวิโอ หลุดเข้าไปหวดตรงมุมเขตโทษ แต่บังคับทิศทางไม่อยู่บอลเหินออกไปเหมือนเดิม อีก 4 นาทีต่อมาเป็นโอกาสของทีมเยือนบ้าง เมื่อ ดอร์แรนส์ ได้บอลตรงหน้าเขตโทษ พยายามหลอกล่อกองหลังเพื่อหาช่องยิง แต่ถูกเคลียร์ทิ้งออกมา บอลเป็นใจไหลมาเข้าทาง โคเรน ซัดเรียดไกลจากนอกเขตโทษ บอลพุ่งแฉลบขาคู่แข่งหลุดเสาออกไปเล็กน้อย</p>
<p>ทีมเยือนทำเกมรุกขึ้นมาอีกครั้งในนาที 70 เมื่อ มอร์ริสัน แทงบอลทะลุช่องมาให้ กรีนนิง หลุดเข้าไปในเขตโทษ พยายามยกบอลข้ามตัวนายทวารทีมเยือน แต่บอลลอยโด่งจนข้ามคานออกไป หลังจากนั้นอีก 5 นาทีต่อมา สตานิสลาส ของเจ้าถิ่นได้เปิดบอลจากทางด้านซ้าย บอลโค้งมาเข้าหัว ดิ มิเคเล ลอยตัวขึ้นมาโหม่งแต่เฉียดเสาออกไปนิดเดียว รูปเกมของทั้งสองฝ่ายยังคงขาดความแน่นอนจนในที่สุดจบ 90 นาทีเสมอกันไป 0-0 แบ่งกันทีมละคะแนน</p></body>
</news>
