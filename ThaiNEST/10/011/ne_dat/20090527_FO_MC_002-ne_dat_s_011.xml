<teiHeader>
<fileDesc>
<titleStmt>
  <title>ผู้พิพากษาไต่สวนขู่ถอนตัวจากศาลเขมรแดง หากไม่สามารถทำงานได้  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-27 17:21:52  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://news.mcot.net/international/inside.php?value=bmlkPTk1NzQyJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>ผู้พิพากษาไต่สวนขู่ถอนตัวจากศาลเขมรแดง หากไม่สามารถทำงานได้</headline>
<lead>พนมเปญ <date when="25520527">27 พ.ค.</date> - ผู้พิพากษาไต่สวนชาวฝรั่งเศสของศาลพิจารณาคดีอาชญากรรมสงครามเขมรแดง เผย<date>วันนี้</date>ว่าจะลาออกจากตำแหน่ง หากถูกแทรกแซงจนไม่สามารถทำงานได้</lead>
<neck></neck>
<body><p>นายมาร์กเซย เลอมงด์ ผู้พิพากษาไต่สวนศาลพิจารณาคดี เปิดใจกับผู้สื่อข่าวว่า เขาไปกัมพูชาเพื่อทำงานในฐานะผู้พิพากษา หากวันใดเขาไม่สามารถทำงานได้อีกต่อไป ก็จะลาออกจากตำแหน่ง เพราะขณะนี้หน่วยงานของเขาสอบพยานไปแล้วกว่า 450 ปาก แต่การทำงานในคดีที่ 2 ต่ออดีตผู้นำเขมรแดง 4 คน คงเสร็จไม่ทัน<date when="25521231">สิ้นปีนี้</date></p>
<p>ศาลพิจารณาคดีอาชญากรรมสงครามเขมรแดง ซึ่งได้รับการสนับสนุนจากสหประชาชาติ และกำลังพิจารณาคดีสหายดุช อดีตผู้บัญชาการเรือนจำตวลสเลง ถูกกล่าวหาว่าถูกแทรกแซงจากฝ่ายรัฐบาล ทั้งยังมีข้อกล่าวหาว่าเจ้าหน้าที่ศาลชาวกัมพูชาต้องจ่ายสินบนเพื่อแลกกับตำแหน่งงานในศาล ส่งผลให้ยูเอ็นระงับการให้เงินทุนในการดำเนินงานต่อศาล เพราะไม่ได้ข้อตกลงเรื่องการแก้ปัญหาทุจริตกับรัฐบาลกัมพูชา</p>
<p>ทั้งนี้ มีคนกัมพูชามากถึง 2 ล้านคน ถูกประหารชีวิต หรือเสียชีวิตจากความอดอยาก โรคภัยไข้เจ็บ และการทำงานหนักในยุคที่เขมรแดงเรืองอำนาจ และกดขี่ประชาชนให้ทำงานในนารวมหวังสร้างรัฐคอมมิวนิสต์ในอุดมคติ.</p></body>
</news>
