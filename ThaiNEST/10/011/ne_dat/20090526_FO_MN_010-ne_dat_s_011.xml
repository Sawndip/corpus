<teiHeader>
<fileDesc>
<titleStmt>
  <title>สาวบังกลาเทศถูกโบยปางตาย ฐานแอบอ้างเพื่อนบ้านเป็นพ่อของลูก  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-26 14:28:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000058857  </bibl>
</sourceDesc>
</fileDesc>
</teiHeader>
<news>
<headline>สาวบังกลาเทศถูกโบยปางตาย ฐานแอบอ้างเพื่อนบ้านเป็นพ่อของลูก</headline>
<lead>เอเอฟพี  สาวบังกลาเทศ วัย 22 ปี ถูกโบย 39 ครั้ง อาการสาหัสปางตายอยู่ในโรงพยาบาล ด้วยโทษฐานกล่าวหาเพื่อนบ้านคนหนึ่งเป็นพ่อของลูกชายของเธอ</lead>
<neck></neck>
<body><p>คดีนี้เป็นที่ตกตะลึงในประเทศยากจน ซึ่งมีชาวมุสลิมเป็นประชากรส่วนใหญ่ โดยนายกรัฐมนตรี เชกห์ ฮาสินา ได้ส่งให้ย้ายหญิงคนดังกล่าวจากหมู่บ้านของเธอ เข้าไปรับการรักษาตัวอย่างเหมาะสมในโรงพยาบาลในเมืองหลวง</p>
<p>โมชิอูร์ เราะห์มาน หัวหน้าเจ้าหน้าที่ตำรวจท้องถิ่น เผยว่า หญิงคนดังกล่าวจากหมู่บ้านโคมิลลา ซึ่งอยู่ห่างจากเมืองดากา ไปทางตะวันออก 70 กิโลเมตร สร้างความไม่พอใจให้กับนักบวชอิสลาม เมื่อเธอบอกกับเพื่อนๆ ว่า เพื่อนบ้านของเธอเป็นพ่อของลูกชาย วัย 6 ขวบ</p>
<p>เขาเสริมว่า นักบวชเหล่านั้นเรียกเธอ และชายคนที่ถูกกล่าวหา ขึ้นศาลอิสลาม ซึ่งชายคนดังกล่าวปฏิเสธว่า ไม่ได้เป็นพ่อของเด็กตามข้อกล่าวหา</p>
<p>เขาถือคัมภีร์อัล-กุรอาน ไว้ในมือ และสาบานต่อหน้านักบวชประจำหมู่บ้าน ว่า เขาไม่ใช่พ่อของเด็ก ดังนั้น ศาลจึงตัดสินว่าเขาไม่มีความผิด พร้อมทั้งประกาศความผิดตามกฎหมายอิสลาม ว่า หญิงผู้นี้ต้องถูกโบย 39 ครั้ง โทษฐานโกหก เราะห์มาน กล่าว</p>
<p>ทั้งนี้ หญิงผู้โชคร้ายรายนี้ได้รับบาดเจ็บสาหัสหลังจากถูกเฆี่ยน โดยถูกนำตัวเข้ารับการรักษาในโรงพยาบาลท้องถิ่น แต่ต่อมาก็ได้รับความกรุณาจากนายกรัฐมนตรีให้ย้ายเข้าไปรักษาตัวในโรงพยาบาลที่ใหญ่ที่สุดของประเทศ ในเมืองดากา</p>
<p>อย่างไรก็ตาม นักบวช 2 คนถูกจับฐานทำร้ายร่างกายผู้หญิง และกำลังดำเนินการตรวจดีเอ็นเอ เพื่อพิสูจน์ว่าชายคนดังกล่าวเป็นพ่อของเด็กจริงหรือไม่</p></body>
</news>
