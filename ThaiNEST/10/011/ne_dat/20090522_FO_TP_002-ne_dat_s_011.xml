<teiHeader>
<fileDesc>
<titleStmt>
  <title>ศาลสูง'กิมจิ' ตัดสินไฟเขียว 'การุณยฆาต'  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/220509/5046  </bibl>
</sourceDesc>
</fileDesc>
</teiHeader>
<news>
<headline>ศาลสูง'กิมจิ' ตัดสินไฟเขียว 'การุณยฆาต'</headline>
<lead>  ศาลสูงเกาหลีใต้ยืนยันคำตัดสินตามศาลชั้นต้น  อนุญาตให้แพทย์ถอดเครื่องช่วยหายใจของหญิงผู้ป่วยสมองตายได้เป็นรายแรกของประเทศ</lead>
<neck></neck>
<body><p>ศาลสูงเห็นชอบตามคำร้องของครอบครัวนางคิม  ออคคยุง  วัย  76  ผู้ป่วยที่นอนอาการโคม่ามาร่วมปี   ที่ต้องการให้แพทย์ถอดเครื่องช่วยหายใจเพื่อให้เธอจากโลกนี้ไปอย่างไม่ต้องทรมาน</p>
<p>เมื่อ<date when="255111--">เดือน  พ.ย.ที่ผ่านมา</date>   ศาลชั้นต้นอนุญาตให้ถอดเครื่องช่วยหายใจผู้ป่วยหญิงรายนี้ได้  เนื่องจากร่างกายของเธอไม่สามารถตอบสนองใดๆ  ได้มา<date from="255102--">ตั้งแต่เดือน  ก.พ.ปีที่แล้ว</date>  ขณะที่ครอบครัวของผู้ป่วยก็เชื่อว่าตัวผู้ป่วยเองก็คงไม่ต้องการมีชีวิตอยู่ต่อไปด้วยเครื่องช่วยหายใจเช่นกัน</p>
<p>     ต่อมาใน<date when="----02--">เดือน  ก.พ.</date>  ศาลอุทธรณ์ยืนยันคำตัดสินตามศาลชั้นต้น  แต่คณะแพทย์ปฏิเสธและยื่นเรื่องให้ศาลสูงพิจารณา</p>
<p>ทั้งนี้  ศาลสูงลงความเห็นว่ากรณีของผู้ป่วยที่ร่างกายส่วนสำคัญต่อการมีชีวิตอยู่ถูกทำลายจนไม่สามารถใช้การได้แล้ว  แม้จะได้รับการรักษาพยาบาลอย่างต่อเนื่องก็คงไม่เป็นผล  รังแต่จะเป็นการรบกวนร่างกายคนไข้ซึ่งอาจถือเป็นการดูหมิ่นเกียรติและคุณค่าของคนไข้ในฐานะมนุษย์คนหนึ่งด้วย   </p>
<p>นักจริยธรรมทางการแพทย์มองว่าประเด็นนี้ที่มีการถกเถียงกันมายาวนาน   ชี้ให้เห็นถึงการขาดระบบควบคุมที่แน่ชัดว่าใครจะเป็นผู้มีอำนาจตัดสินใจว่าเมื่อใดจึงควรถอดเครื่องช่วยหายใจออกจากผู้ป่วยได้  และควรต้องทำอย่างไรจึงจะตรงตามความปรารถนาของผู้ป่วยมากที่สุด</p>
<p>ขณะที่นักวิจารณ์บางส่วนให้ความเห็นว่า  เนื่องจากกรณีนี้ไม่มีเอกสารหลักฐานยืนยันความต้องการของผู้ป่วย  และศาลเพียงแต่เห็นชอบตามคำขอของครอบครัวผู้ป่วย  จึงเป็นการยากที่จะพิสูจน์อย่างเป็นรูปธรรมได้ว่าตัวผู้ป่วยเองปรารถนาเช่นนั้นด้วยหรือไม่  อย่างไรก็ดี  ในระยะหลังกระแสสนับสนุนการกระทำการุณยฆาตแก่ผู้ป่วยนั้นเริ่มมีมากขึ้นในเกาหลีใต้  โดยเฉพาะอย่างยิ่งหลังกรณีการเสียชีวิตของพระคาร์ดินัลสตีเฟน   คิม  หลังเขาปฏิเสธไม่ใส่เครื่องช่วยหายใจ. </p></body>
</news>
