<teiHeader>
<fileDesc>
<titleStmt>
  <title>นักธุรกิจเซอร์เบียพกระเบิดขู่บึ้มทำเนียบ ปธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/23/news_28798771.php?news_id=28798771  </bibl>
</sourceDesc>
</fileDesc>
</teiHeader>
<news>
<headline>นักธุรกิจเซอร์เบียพกระเบิดขู่บึ้มทำเนียบ ปธน.</headline>
<lead>นักธุรกิจเซอร์เบียล้มละลาย เครียดจัด พกระเบิด 2 ลูก บุกทำเนียบประธานาธิบดี ขู่ระเบิดฆ่าตัวตาย หากคดีในชั้นศาลยังหาข้อสรุปไม่ได้ ก่อนยอมมอบตัว หลังเจรจาไกล่เกลี่ยนาน 5 ชั่วโมง</lead>
<neck></neck>
<body><p>สำนักข่าวเอเอฟพี รายงานเมื่อ<date>วันพฤหัสบดี</date> (<date when="25520521">21 พ.ค.</date>) ว่า นายดรากาน มาริช อายุ 57 ปี นักธุรกิจที่ประสบปัญหาล้มละลาย ก่อเหตุระทึกขวัญด้วยการพกระเบิดมือเข้าไปยังทำเนียบประธานาธิบดีเซอร์เบียนานหลายชั่วโมง พร้อมทั้งขู่ฆ่าตัวตาย หากคดีล้มละลายที่อยู่ในชั้นศาลยังหาข้อสรุปไม่ได้ภายในวันเดียวกัน แต่ก็ยอมมอบตัวต่อเจ้าหน้าที่ตำรวจในที่สุด หลังเจ้าหน้าที่เจรจาไกล่เกลี่ยอยู่นาน 5 ชั่วโมง</p>
<p>เจ้าหน้าที่รัฐบาลเซอร์เบีย รายหนึ่ง เปิดเผยว่า ก่อนจะก่อเหตุระทึกขวัญ นายมาริช อดีตนักธุรกิจผู้มั่งคั่ง ได้ส่งคำขู่ไว้ในอีเมล ที่ส่งถึงหน่วยงานรัฐบาลหลายแห่ง ว่า จะระเบิดฆ่าตัวตาย หากศาลไม่ตัดสินเข้าข้างเขาในคดีล้มละลาย อีกทั้งก่อนหน้านี้ นายมาริชเคยประกาศอดอาหารประท้วงมาแล้วหลายครั้ง ในช่วงที่บริษัทล้มละลายใหม่ๆ ก่อนจะออกมาขู่เผาตัวเอง และเสนอขายไตเพื่อนำเงินมาใช้เลี้ยงชีพในช่วง 2 ปีที่ผ่านมา</p>
<p>อย่างไรก็ตาม ช่วงที่เกิดเหตุการณ์นี้ นายโจ ไบเดน รองประธานาธิบดีสหรัฐ กำลังอยู่ระหว่างเยือนภูมิภาคนี้ โดยเดินทางออกจากกรุงเบลเกรดเพื่อเดินทางต่อไปยังโคโซโวได้ไม่นาน หลังจากเสร็จสิ้นภารกิจพบปะกับนายบอริส ทาดิช ประธานาธิบดีเซอร์เบีย เมื่อ<date>วันพุธ</date> (<date when="25520520">20 พ.ค.</date>)</p>
<p>รายงานข่าว ระบุด้วยว่า ประธานาธิบดีทาดิช ซึ่งนิยมตะวันตก ได้เข้าไปในทำเนียบ ในช่วงที่หน่วยสวาทพยายามเกลี้ยกล่อมนายมาริช แต่ไม่เปิดเผยว่าผู้นำเซอร์เบียเข้าไปทำเนียบในช่วงเวลาดังกล่าวทำไม</p></body>
</news>
