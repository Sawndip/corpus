<teiHeader>
<fileDesc>
<titleStmt>
  <title>โสมแดงขู่ใช้ทหารบุกเกาหลีใต้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/28/news_28825685.php?news_id=28825685  </bibl>
</sourceDesc>
</fileDesc>
</teiHeader>
<news>
<headline>โสมแดงขู่ใช้ทหารบุกเกาหลีใต้</headline>
<lead>เกาหลีเหนือเตือนโสมขาว เข้าร่วมโครงการสกัดการเผยแพร่อาวุธนิวเคลียร์ เปรียบเสมือนการประกาศสงคราม ขู่ใช้กำลังทหารตอบโต้ ไม่รับรองความปลอดภัยเรือสินค้าสหรัฐ-เกาหลีใต้</lead>
<neck></neck>
<body><p>เกาหลีเหนือ ประกาศ<date>วานนี้</date> (<date when="25520527">27 พ.ค.</date>) ว่า การที่เกาหลีใต้ตัดสินใจเข้าร่วมโครงการรักษาความมั่นคงการเผยแพร่ระเบิดปรมาณู (พีเอสไอ) ซึ่งนำโดยสหรัฐ เปรียบเสมือนการประกาศสงครามกับเกาหลีเหนือ</p>
<p>"กองทัพของเราจะไม่ผูกพันกับข้อตกลงสงบศึกชั่วคราวเมื่อปี 2496 อีกต่อไป เพราะสหรัฐได้ลากรัฐหุ่นเชิดอย่างเกาหลีใต้เข้าร่วมโครงการพีเอสไอ และหากข้อตกลงดังกล่าวไม่มีผลผูกพัน คาบสมุทรเกาหลีก็จะกลับสู่สงคราม กองทัพเกาหลีเหนือจะใช้วิธีทางทหารตอบโต้อย่างสาสม" แถลงการณ์จากผู้แทนกองทัพเกาหลีเหนือในหมู่บ้านปันมุนจอม ซึ่งใช้เป็นสถานที่ลงนามยุติสงครามเกาหลีระบุ</p>
<p>สำนักข่าวเคซีเอ็นเอของรัฐบาลกรุงเปียงยาง ระบุด้วยว่า จะไม่รับรองสถานะทางกฎหมายของเกาะ 5 แห่งของเกาหลีใต้ที่ตั้งอยู่ใกล้กับชายแดนเกาหลีเหนือในทะเลเหลือง และจะไม่รับรองความปลอดภัยของเรือรบ รวมถึงเรือเอกชนของสหรัฐและเกาหลีใต้ในบริเวณดังกล่าว</p>
<p>ทางด้านสำนักข่าวยองฮับ รายงานว่า เกาหลีเหนือได้ทดลองขีปนาวุธพิสัยใกล้ ข้ามทะเลญี่ปุ่น เมื่อเวลาประมาณ 21.00 น. ของ<date>วันอังคาร</date> (<date when="25520526">26 พ.ค.</date>) ตามเวลาท้องถิ่น นับเป็นการทดสอบขีปนาวุธครั้งที่ 3 หลังจากทดลองระเบิดนิวเคลียร์ใต้ดินไปเมื่อ<date>วันจันทร์</date> (<date when="25520525">25 พ.ค.</date>)</p>
<p>หนังสือพิมพ์โชซุนของเกาหลีใต้ รายงานด้วยว่า เกาหลีเหนือได้เปิดใช้โรงงานแปรสภาพเชื้อเพลิงนิวเคลียร์ที่เมืองยองเบียนอีกครั้ง โดยดาวเทียมจารกรรมของสหรัฐสามารถตรวจจับไอน้ำที่ลอยขึ้นมาจากโรงงานดังกล่าว ซึ่งเป็นสัญญาณบ่งชี้ว่ามีความเคลื่อนไหวเกิดขึ้น เพื่อผลิตพลูโทเนียมชนิดที่ใช้ผลิตอาวุธนิวเคลียร์</p>
<p>เมื่อ<date>วันอังคาร</date> ชาวเกาหลีเหนือจำนวนมากออกมาเฉลิมฉลองการทดสอบระเบิดนิวเคลียร์ครั้งล่าสุดที่เคซีเอ็นเอ ระบุว่า เป็นมาตรการป้องกันความชั่วร้ายของศัตรูอย่างสหรัฐ ขณะที่ชาติมหาอำนาจกำลังไตร่ตรองว่าจะลงโทษเกาหลีเหนือที่ฝ่าฝืนมติของสหประชาชาติ (ยูเอ็น) อย่างไร</p>
<p>ทูตหลายราย เผยว่า สมาชิกคณะมนตรีความมั่นคงยูเอ็นต้องใช้เวลาเพื่อตกลงกัน เพราะยังไม่ชัดเจนว่าสมาชิกถาวรอย่าง รัสเซียและจีน จะเห็นชอบมาตรการคว่ำบาตรหรือไม่ แม้ทั้งสองประเทศตำหนิรัฐบาลกรุงเปียงยางที่ทดสอบระเบิดนิวเคลียร์ แต่<date>เดือนที่แล้ว</date>ทั้งคู่เคยขัดขวางการลงมติ เพื่อลงโทษเกาหลีเหนือที่ทดสอบขีปนาวุธเมื่อ<date when="25520405">วันที่ 5 เม.ย.</date></p>
<p>ขณะที่นายไมเคิล ชิฟเฟอร์ รองผู้ช่วยรัฐมนตรีกลาโหม ฝ่ายกิจการเอเชียตะวันออกของสหรัฐ ยืนยันว่า รัฐบาลกรุงวอชิงตันจะเดินหน้าใช้วิธีทางการทูตแก้ปัญหาเกาหลีเหนือต่อไป และกองทัพยังไม่มีแผนเสริมกำลังทหารในภูมิภาคเอเชียแปซิฟิก</p></body>
</news>
