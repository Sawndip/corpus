<teiHeader>
<fileDesc>
<titleStmt>
  <title>พม่าสงสัยหนุ่มมะกันเป็นเพื่อนชายซูจี  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01230552&sectionid=0104&day=2009-05-23  </bibl>
</sourceDesc>
</fileDesc>
</teiHeader>
<news>
<headline>พม่าสงสัยหนุ่มมะกันเป็นเพื่อนชายซูจี</headline>
<lead>พม่าเชื่อเหตุมะกันว่ายน้ำเข้าบ้านซูจีเป็นแผนของกลุ่มต่อต้านรัฐบาลทหาร ที่ไม่ต้องการเห็นหลายประเทศมีนโยบายเปลี่ยนแปลงไปในทางที่ดีขึ้นต่อพม่า แย้มมะกันคนนี้อาจเป็นเจ้าหน้าที่สืบราชการลับหรือ"เพื่อนชาย"ของซูจี ด้านอาเซียนเตรียมออกแถลงการณ์ฉบับ 2</lead>
<neck></neck>
<body><p>ท่ามกลางกระแสกดดันจากนานาชาติต่อการนำตัวนางออง ซาน ซูจี ผู้นำเรียกร้องประชาธิปไตยในพม่าขึ้นพิจารณาคดีกรณีที่นายจอห์น วิลเลียม ยิตทอว์ ชาวอเมริกันวัย 53 ปี ว่ายน้ำข้ามทะเลสาบเข้าไปในบ้านพักของนางซูจี ทำให้นางซูจีซึ่งยังอยู่ระหว่างการถูกกักบริเวณในบ้านถูกตั้งข้อหาละเมิดข้อห้ามของรัฐบาลพม่า ทางการพม่ากลับออกมาตอบโต้ว่า เหตุที่เกิดขึ้นเป็นฝีมือของกลุ่มต่อต้านรัฐบาลทหารพม่า</p>
<p>หนังสือพิมพ์นิวไลท์ออฟเมียนมาร์รายงานเมื่อ<date when="25520522">วันที่ 22 พฤษภาคม</date> ว่า นายญาน วิน รัฐมนตรีต่างประเทศพม่า ได้พูดคุยกับนายฮิโรฟูมิ นากาโซเนะ รัฐมนตรีต่างประเทศญี่ปุ่น ที่โทรศัพท์ไปหานายญาน วิน เมื่อ<date when="25520518">วันที่ 18 พฤษภาคม</date> เพื่อแสดงความห่วงกังวลต่อการดำเนินคดีกับนางซูจี โดยนายญาน วิน แจ้งต่อนายนากาโซเนะว่า เหตุการณ์ที่นายยิตทอว์ ผู้รับเหมาชาวอเมริกัน ได้ว่ายน้ำเข้าข้ามทะเลสาบเข้าไปในบ้านพักของนางซูจีเมื่อ<date when="25520503">วันที่ 3 พฤษภาคม</date>นั้น เป็นการกระทำของกลุ่มต่อต้านรัฐบาลทหารพม่าทั้งจากภายในและนอกประเทศ ที่สร้างเรื่องขึ้นเพื่อต้องการให้นานาชาติหันมากดดันประเทศพม่า เพราะไม่ต้องการให้หลายๆ ประเทศเปลี่ยนแปลงนโยบายต่อพม่าไปในทางที่ดีขึ้น </p>
<p>วันเดียวกัน กงสุลใหญ่พม่าประจำฮ่องกง ได้เผยแพร่จดหมายผ่านเว็บไซต์ของสถานกงสุล ระบุว่า หลายคนถามว่าทำไมนายยิตทอว์จึงต้องว่ายน้ำไปหาซูจีและพูดคุยกันเรื่องอะไร คำตอบตรงๆ คือ ขณะนี้ไม่สามารถรู้ได้ว่า ชายผู้นี้เป็นเจ้าหน้าที่สืบราชการลับหรือเป็นเพื่อนชายของนางซูจี โดยมีการเน้นคำว่า "เจ้าหน้าที่สืบราชการลับหรือเพื่อนชายของนาง" เอาไว้</p>
<p>สำหรับการพิจารณาคดีเมื่อ<date when="25520521">วันที่ 21 พฤษภาคม<offset>ที่ผ่านมา</offset></date> อัยการได้นำวิดีโอที่ระบุว่าถ่ายเอาไว้โดยนายยิตทอว์ขณะอยู่ในบ้านพักของซูจี นายญาน วิน ทนายความของซูจีเปิดเผยว่า ในวิดีโอมีเสียงพากษ์ของยิตทอว์ที่ถูกแปลเป็นภาษาพม่าเพื่อใช้ในห้องพิจารณาคดี โดยนายยิตทอว์พูดว่า ขณะนี้ตนอยู่ในย่างกุ้ง ที่บ้านพักของนางซูจี และได้ขออนุญาตถ่ายภาพนางซูจีเอาไว้ แต่นางปฏิเสธและมีท่าทางที่ตื่นกลัว และได้กล่าวขอโทษที่ทำให้นางต้องหวาดกลัว</p>
<p>ก่อนหน้านั้น 1 วัน ได้มีการนำสิ่งของที่ยึดมาจากบ้านพักของซูจีมาแสดงเป็นหลักฐาน มีทั้งเสื้อคลุมยาวสีดำ 2 ชุด พร้อมผ้าคลุมสำหรับปกปิดใบหน้า กระโปรงยาว 2 ตัว และแว่นกันแดด ซึ่งถูกระบุว่าเป็นอุปกรณ์ที่เตรียมไว้สำหรับการหลบหนีของนางซูจี นอกจากนี้ ยังมีการนำตัวนายยิตทอว์ขึ้นให้การเป็นครั้งแรก โดยนายยิตทอว์กล่าวว่า ตนมีลางสังหรณ์ว่ามีใครบางคนกำลังพยายามจะฆ่านางซูจี ขณะที่นางเบตตี้ ยิตทอว์ ภรรยา เปิดเผยว่า สามีของตนต้องการจะพูดคุยกับนางซูจีเพื่อไว้ใช้เป็นส่วนหนึ่งของงานวิจัย</p>
<p>ด้านนายธฤต จรุงวัฒน์ อธิบดีกรมสารนิเทศและโฆษกกระทรวงการต่างประเทศ กล่าวถึงผลการหารือของนายบรรสาน บุนนาค เอกอัครราชทูตไทยประจำกรุงย่างกุ้ง หลังเข้าพบนายญาน วิน รัฐมนตรีต่างประเทศพม่า เมื่อ<date when="25520521">วันที่ 21 พฤษภาคม<offset>ที่ผ่านมา</offset></date>ว่า ได้พูดคุยถึงความห่วงกังวลของประชาคมโลกและอาเซียนกรณีนางซูจี ซึ่งรัฐมนตรีต่างประเทศพม่าเพียงแต่รับทราบท่าทีของไทยในฐานะประธานอาเซียนเท่านั้น แต่ยังไม่มีความชัดเจนว่ารัฐบาลพม่าจะดำเนินการอย่างไรต่อไป</p>
<p>ส่วนที่นายอภิสิทธิ์ เวชชาชีวะ นายกรัฐมนตรี ระบุว่า อาเซียนอาจต้องหารือกันเรื่องท่าทีต่อกรณีนางซูจี อีกครั้งนั้น โฆษกกระทรวงการต่างประเทศกล่าวว่า มีความเป็นไปได้ที่ไทยในฐานะประธานอาเซียนจะออกแถลงการณ์ฉบับที่ 2 แต่ทุกอย่างขึ้นอยู่กับสถานการณ์ในพม่าว่าจะเปลี่ยนแปลงไปอย่างไร</p>
<p>วันเดียวกัน นายอภิสิทธิ์เปิดเผยว่า นายบัน คี มุน เลขาธิการสหประชาชาติจะเดินทางเยือนสหภาพพม่าในเดือนมิถุนายนนี้ หวังว่าจะช่วยคลี่คลายเหตุการณ์ไปในทางที่ดีได้ (เอพี/เอเอฟพี)</p></body>
</news>
