<teiHeader>
<fileDesc>
<titleStmt>
  <title>"ถาวร"ล่องใต้สั่งรื้อโครงการกล้องวงจรปิด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/08/news_29426654.php?news_id=29426654  </bibl>
</sourceDesc>
</fileDesc>
</teiHeader>
<news>
<headline>"<persName>ถาวร</persName>"ล่องใต้สั่งรื้อโครงการกล้องวงจรปิด</headline>
<lead>"<persName>ถาวร</persName>" รับบัญชานายกฯ ลงพื้นที่ชายแดนใต้ตรวจสอบโครงการจัดจ้างติดตั้งกล้องโทรทัศน์วงจรปิด หลังพบปัญหาความล่าช้า บริษัทเอกชนไม่สามารถส่งมอบงานได้ตามกำหนด เล็งเลิกสัญญา หาผู้รับเหมารายใหม่ด่วนที่สุด ด้านสถานการณ์ในพื้นที่ยังป่วน คนร้ายปาระเบิดใส่ร้านอาหารที่สุไหงโก-ลก โชคดีระเบิดด้าน ข้าราชการ-ชาวบ้านนับสิบรอดหวุดหวิด</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี กล่าวเมื่อวานนี้ (7 ก.ย.) ถึงสถานการณ์ในจังหวัดชายแดนภาคใต้ซึ่งกลับมารุนแรงอีกครั้งในช่วงเดือนรอมฎอน หรือเดือนแห่งการถือศีลอดของพี่น้องไทยมุสลิมว่า ได้สั่งการให้ <persName>นายถาวร เสนเนียม</persName> รัฐมนตรีช่วยว่าการกระทรวงมหาดไทย ลงไปดูพื้นที่ จ.ยะลา ซึ่งทราบมาว่ามีปัญหาเรื่องที่เกี่ยวข้องกับสัญญาการติดตั้งกล้องโทรทัศน์วงจรปิด โดยได้กำชับนายถาวรไปแล้วว่า ให้เร่งติดตั้งกล้องโทรทัศน์วงจรปิดให้ครอบคลุมพื้นที่โดยเร็วที่สุด ส่วนปัญหาที่ค้างในอดีตจะสะสางอย่างไรก็ต้องคุยกัน แต่ต้องไม่กระทบกับการติดตั้งกล้องให้ได้โดยเร็วที่สุด</p>
<p>ผู้สื่อข่าวถามว่า ปัญหาที่ติดขัดเป็นเพราะอะไร <persName>นายอภิสิทธิ์</persName> กล่าวว่า <persName>นายถาวร</persName>ได้รายงานให้ทราบว่าบริษัทเอกชนที่เข้ามารับงานไม่มีความพร้อมที่จะทำ
ด้าน<persName>นายถาวร</persName> กล่าวภายหลังร่วมประชุมกับ <persName>นายพระนาย สุวรรณรัฐ</persName> ผู้อำนวยการศูนย์อำนวยการบริหารจังหวัดชายแดนภาคใต้ (ผอ.ศอ.บต.) และหัวหน้าส่วนราชการต่างๆ ใน ศอ.บต.ว่า ตั้งแต่เดือน ก.ย.เป็นต้นไป เขาจะเดินทางมาทำงานอยู่ในพื้นที่อย่างน้อยสัปดาห์ละ 1 วัน แต่ที่สำคัญที่สุดในการลงพื้นที่รอบนี้คือต้องการมาตรวจสอบเรื่องกล้องโทรทัศน์วงจรปิดที่มีการจัดซื้อจัดจ้างตั้งแต่รัฐบาลชุดก่อนๆ แต่ทางบริษัทไม่สามารถส่งมอบงานได้ รวมทั้งไม่ผ่านการตรวจรับ
"เรื่องสำคัญเช่นนี้ ผมจึงต้องลงมาเพื่อติดตาม และทราบว่าทางบริษัทที่รับเหมาติดตั้งได้มีการบอกเลิกสัญญา ซึ่งปกติแล้วบริษัทไม่สามารถบอกเลิกสัญญาได้ อย่างไรก็ดี ทางราชการต้องดำเนินการจัดจ้างบริษัทใหม่มาดำเนินการติดตั้งให้แล้วเสร็จโดยเร็ว" รมช.มหาดไทย กล่าว</p>
<p>อนึ่ง ปัญหาการติดตั้งกล้องโทรทัศน์วงจรปิดนั้น ถูกหยิบมาพิจารณาอีกครั้งหลังจากเกิดระเบิดอานุภาพทำลายล้างสูงถึง 3 ครั้งติดๆ กันในเขตอำเภอเมืองของสามจังหวัดชายแดนภาคใต้ กล่าวคือที่หน้าร้านอาหารสวนกล้วย อ.เมืองนราธิวาส เมื่อวันที่ 25 ส.ค. ที่หน้าร้านอาหารตามสั่งในเขต อ.เมืองปัตตานี เมื่อวันที่ 3 ก.ย. และในย่านธุรกิจกลางเมืองยะลา เมื่อวันที่ 4 ก.ย. มีผู้ได้รับบาดเจ็บและเสียชีวิตจำนวนมาก แต่การติดตามเบาะแสของคนร้ายค่อนข้างมีปัญหา เนื่องจากกล้องโทรทัศน์วงจรปิดที่มีอยู่ ไม่ครอบคลุมพื้นที่ และคุณภาพต่ำ</p>
<p>ก่อนหน้านี้ โต๊ะข่าวภาคใต้ สถาบันอิศรา มีรายงานว่า กระทรวงมหาดไทยเป็นหน่วยงานที่รับผิดชอบโครงการติดตั้งกล้องโทรทัศน์วงจรปิดในพื้นที่ 5 จังหวัดชายแดนภาคใต้ จำนวน 3,596 จุด วงเงินงบประมาณ 969 ล้านบาท โดยจัดสรรกล้องให้กับ จ.ปัตตานี 990 ตัว ยะลา 596 ตัว นราธิวาส 1,028 ตัว สตูล 32 ตัว และ 4 อำเภอของ จ.สงขลา 874 ตัว โครงการจะต้องแล้วเสร็จตั้งแต่เดือน พ.ย.ปีที่แล้ว แต่กลับมีความล่าช้า บริษัทผู้รับจ้างติดตั้งกล้องไม่สามารถดำเนินการได้ทันตามสัญญา จนถึงขณะนี้ก็ยังไม่แล้วเสร็จ</P>
<p>ด้านสถานการณ์ในพื้นที่ตลอดวานนี้ ยังคงเกิดเหตุรุนแรงขึ้นบ้างประปราย โดยเมื่อเวลา 12.20 น. <persName>พ.ต.ท.ประพันธ์ จิตวงศ์</persName> สารวัตร เวร สภ.สุไหงโก-ลก จ.นราธิวาส รับแจ้งเหตุคนร้ายขว้างระเบิดเข้าไปในร้านข้าวแกงไม่มีชื่อและเลขที่ของ <persName>นางพัชรินทร์ ปิ่นมณี</persName> อายุ 42 ปี ตั้งอยู่บริเวณสี่แยกถนนทรายทอง 3 ในเขตเทศบาลเมืองสุไหงโก-ลก แต่โชคดีที่ระเบิดไม่ทำงาน หลังรับแจ้งจึงนำกำลังรุดไปตรวจสอบ พร้อมชุดเก็บกู้ทำลายล้างวัตถุระเบิด
ในที่เกิดเหตุพบข้าราชการและชาวบ้านจำนวนมากยืนกระจัดกระจายอยู่ทั่วบริเวณ ส่วนระเบิดที่คนร้ายขว้างเข้าไปในร้านนั้น เป็นระเบิดแสวงเครื่องแบบขว้างที่คนร้ายประกอบใส่ไว้ในขวดพลาสติกสีขาว น้ำหนักประมาณ 3 กิโลกรัม ระเบิดตกอยู่ที่พื้นในร้าน เจ้าหน้าที่จึงกันผู้ที่ไม่เกี่ยวข้องออกห่าง เพื่อเปิดทางให้ชุดเก็บกู้วัตถุระเบิดใช้ปืนแรงดันน้ำยิงทำลาย จนสามารถเก็บกู้ไว้ได้อย่างปลอดภัย</p>
<p>สอบสวนทราบว่า ก่อนเกิดเหตุมีข้าราชการจากหลายหน่วยไปนั่งรับประทานอาหารอยู่ที่ร้านดังกล่าวจำนวนมาก ต่อมามีคนร้าย 2 คน ขี่รถจักรยานยนต์แบบผู้หญิงเป็นพาหนะ เมื่อรถผ่านหน้าร้าน คนที่นั่งซ้อนท้ายได้ปาระเบิดแสวงเครื่องที่ประกอบใส่ไว้ในขวดพลาสติกเข้าไปในบริเวณร้าน ทำให้ลูกค้าที่นั่งรับประทานอาหารอยู่แตกฮือวิ่งหนีเอาชีวิตรอดกันอย่างชุลมุน แต่โชคดีที่ระเบิดไม่ทำงาน ทำให้ไม่มีผู้ใดได้รับบาดเจ็บหรือเสียชีวิต เบื้องต้นตำรวจสันนิษฐานว่าเป็นการกระทำของกลุ่มก่อความไม่สงบ
</p></body>
</news>
