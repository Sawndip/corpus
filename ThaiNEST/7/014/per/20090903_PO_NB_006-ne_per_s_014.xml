<teiHeader>
<fileDesc>
<titleStmt>
  <title>ส.ส.พท.เรียกร้องนายกฯ  ให้กำชับรัฐมนตรีและข้าราชการทุกหน่วยงานให้ความร่วมมือในการชี้แจงข้อมูลต่อสภา  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209030195&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ส.ส.พท.เรียกร้องนายกฯ  ให้กำชับรัฐมนตรีและข้าราชการทุกหน่วยงานให้ความร่วมมือในการชี้แจงข้อมูลต่อสภา</headline>
<lead></lead>
<neck></neck>
<body><p>ส.ส.พรรคเพื่อไทย เรียกร้องนายกรัฐมนตรี ให้กำชับรัฐมนตรีและข้าราชการทุกหน่วยงานให้ความร่วมมือในการชี้แจงข้อมูล ข้อเท็จจริงต่อคณะกรรมาธิการสามัญประจำสภาผู้แทนราษฎร การประชุมสภาผู้แทนราษฎร สมัยสามัญนิติบัญญัติ วันนี้ (3 ก.ย.) ซึ่งเริ่มตั้งแต่เวลา 11.00 น. โดยมี<persName>นายชัย ชิดชอบ</persName> ประธานสภาผู้แทนราษฎร ทำหน้าที่ประธานการประชุม ก่อนเข้าสู่ระเบียบวาระ สมาชิกได้หารือถึงปัญหาความเดือดร้อนของประชาชน ซึ่ง<persName>นายสุรพงษ์ โตวิจักษณ์ชัยกุล</persName> ส.ส.เชียงใหม่ พรรคเพื่อไทย ในฐานะประธานคณะกรรมาธิการการคลัง การธนาคารและสถาบันการเงิน สภาผู้ทนราษฎร ได้หารือกรณีคณะกรรมาธิการสามัญประจำสภาทั้ง 35 คณะ ที่ประสบปัญหาอย่างมากในการเชิญข้าราชการ ปลัดกระทรวง เจ้าหน้าที่หน่วยงานรัฐวิสาหกิจ และประธานกรรมการองค์กรต่างๆ แม้กระทั่งรัฐมนตรีก็ไม่ได้ให้รับความร่วมมือในการชี้แจงให้ข้อมูล ข้อเท็จจริง ซึ่งมักจะมอบให้เจ้าหน้าที่ระดับล่างมาชี้แจงแทน จึงขอฝากให้นายกรัฐมนตรี มีบัญชาให้ข้าราชการทุกส่วน โดยเฉพาะรัฐมนตรีภายใต้รัฐบาลชุดนี้ให้ความร่วมมือเข้าชี้แจง</p></body>
</news>
