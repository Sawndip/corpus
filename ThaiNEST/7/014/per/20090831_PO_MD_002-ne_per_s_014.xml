<teiHeader>
<fileDesc>
<titleStmt>
  <title>ทีทีอาร์ปูทางมาร์คเยือนยุโรป เจรจาทูตอียูช่วยแรงงานไทย  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-31 21:46:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000098993  </bibl>
</sourceDesc>
</fileDesc>
</teiHeader>
<news>
<headline>ทีทีอาร์ปูทาง<persName>มาร์ค</persName>เยือนยุโรป เจรจาทูตอียูช่วยแรงงานไทย</headline>
<lead></lead>
<neck></neck>
<body><p><persName>นายเกียรติ สิทธิอมร</persName> ประธานผู้แทนการค้าไทย (ทีทีอาร์) เปิดเผยว่าได้หารือร่วมกับอุปทูตสหภาพยุโรปประจำประเทศไทย และเอกอัครราชทูตเบลเยี่ยมประจำประเทศไทย เพื่อตอกย้ำความชัดเจนเกี่ยวกับการดูแลคนงานไทยที่เดินทางไปทำงานในสหภาพยุโรปให้ได้รับความเป็นธรรมในทุกด้าน ทั้งด้านสัญญา ค่าจ้าง สวัสดิการ และสิทธิมนุษยนชน และด้านอื่นๆ ที่ควรได้รับตามหลักสากล รวมถึงพันธะสัญญาอย่างเป็นทางการระหว่างรัฐบาลไทย และรัฐบาลของสหภาพยุโรปในแต่ละประเทศ เพื่อให้คนงานไทยมั่นใจได้ว่าจะได้รับการดูแลอย่างดีที่สุด</p>
<p> ทั้งนี้ แรงงานไทยเป็นที่ต้องการของต่างชาติมาก เพราะเป็นแรงงานที่มีศักยภาพ โดยเฉพาะด้านการบริการผู้สูงอายุ และเด็ก ขณะที่ยุโรปยังขาดแคลนแรงงานอีกมาก โดยเฉพาะในด้านการเกษตร เช่น การจัดเก็บผลไม้ เช่น บลูเบอร์รี่ แอปเปิ้ล เป็นต้น</p>
<p> <persName>นายเกียรติ</persName> กล่าวด้วยว่า ระหว่างวันที่ 3-7 ต.ค.นี้ ตนจะนำคณะนักธุรกิจกว่า 10 ราย เดินทางไปเยือนเบลเยี่ยม เพื่อเจรจาการค้าการลงทุน พร้อมทั้งจับคู่ธุรกิจ ทั้งธุรกิจด้านการค้า พลาสติก ปิโตรเคมี อาหาร เหล็กไร้สนิม เป็นต้น</p>
<p>  ขณะเดียวกันเบลเยี่ยมเองต้องการเข้ามาลงทุนในไทยเพิ่มมากขึ้น โดยเฉพาะทางด้านโลจิสติกส์ ท่าเรือ รถไฟ เป็นต้น จากปัจจุบันที่ลงทุนทางด้านโรงไฟฟ้าอยู่แล้ว เพราะเห็นศักยภาพทางเศรษฐกิจของไทย</p>
<p> อย่างไรก็ตาม ในต้นปีหน้านายกรัฐมนตรี มีกำหนดการที่จะเดินทางไปเยือนยุโรป อยู่แล้ว ดังนั้นการจัดทริปเดินทางครั้งนี้ จะเป็นการปูทางไปในตัวด้วย ซึ่งขณะนี้ไทยและยุโรป ต่างเจรจาเพื่อหาถ้อยคำที่ตรงกันในการจัดทำข้อตกลงร่วมกันในการเป็นหุ้นส่วนธุรกิจระหว่างกัน ก่อนก้าวไปสู่การเปิดการค้าเสรี คาดว่าภายในเร็วๆนี้ จะสามารถเจรจาหาข้อยุติและลงนามกันอย่างเป็นทางการต่อไป</p></body>
</news>
