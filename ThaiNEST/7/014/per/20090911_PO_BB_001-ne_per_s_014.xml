<teiHeader>
<fileDesc>
<titleStmt>
  <title>ดองใบลาออก"พัชรวาท"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/11/news_29448172.php?news_id=29448172  </bibl>
</sourceDesc>
</fileDesc>
</teiHeader>
<news>
<headline>ดองใบลาออก"<persName>พัชรวาท</persName>"</headline>
<lead>นายกฯ ยื้อใบลาออก "<persName>พัชรวาท</persName>" อ้างยังไม่มีผลจนกว่าจะอนุมัติ ยกระเบียบต้องบอกล่วงหน้า 30 วัน ยันไม่กระทบโทษวินัยร้ายแรงที่ ป.ป.ช.ชี้มูล ด้าน ผบ.ตร.แก้เกมลาพักร้อนยาวยันเกษียณ "<persName>สุเทพ</persName>" ชู "<persName>พัชรวาท</persName>" ตำรวจแสนดี ขณะที่ "<persName>ประวิตร</persName>" ยันปมน้องชายไม่กระทบรัฐนาวา สมาคมตำรวจเคลื่อนนัดประชุมใหญ่ต้านมติ ป.ป.ช. "<persName>ธานี</persName>" ประเดิมงานแรกสั่งตำรวจในราชการรูดซิปปาก</lead>
<neck>การตัดสินใจลาออกจากตำแหน่งผู้บัญชาการตำรวจแห่งชาติ (ผบ.ตร.) ของ <persName>พล.ต.อ.พัชรวาท วงษ์สุวรรณ</persName> ยังไม่มีผลในทางปฏิบัติ เนื่องจากนายกรัฐมนตรียังไม่ลงนามในใบลาออก</neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์เมื่อวานนี้ (10 ก.ย.) ว่า จนถึงขณะนี้ยังไม่ได้รับใบลาออกของ <persName>พล.ต.อ.พัชรวาท</persName> เมื่อเช้าเข้าไปทำงานที่ทำเนียบรัฐบาลก็ยังไม่เห็น ที่ทราบก็ทราบจากข่าว ฉะนั้นการลาออกจึงยังไม่มีผล เพราะการลาออกในระบบราชการจะมีผลก็ต่อเมื่อได้รับอนุมัติ
"ในกรณีนี้เข้าใจว่าผู้บังคับบัญชาที่จะอนุมัติคือผม ซึ่งการจะอนุมัติหรือไม่ อย่างไร มีกฎระเบียบอยู่ และเมื่อเป็นข้าราชการตำรวจก็จะมีระเบียบและขั้นตอนต่างๆ ของคณะกรรมการข้าราชการตำรวจ (ก.ตร.) ด้วย ปกติข้าราชการจะลาออกจะต้องบอกล่วงหน้า 30 วัน ยกเว้นกรณีพิเศษ ก็ต้องไปดูที่ใบลาของ ผบ.ตร.อีกครั้ง แต่ไม่ว่าจะเป็นกรณีไหนก็ตาม ก่อนที่ผู้บังคับบัญชาจะอนุมัติต้องมีหน้าที่ในการตรวจสอบ" นายกฯ ระบุ</p>
<p><persName>นายอภิสิทธิ์</persName> กล่าวต่อว่า ประเด็นที่จะต้องตรวจสอบสำหรับทุกกรณีก็จะเป็นเรื่องภาระผูกพันว่ามีอะไรอยู่หรือไม่ รวมไปถึงการดำเนินการที่เกี่ยวพันกับเรื่องวินัย ซึ่งจะมีขั้นตอนตรงนี้ เพราะฉะนั้นก็ต้องดูตามขั้นตอนและกฎระเบียบ</p>
<p>ผู้สื่อข่าวถามว่า ผบ.ตร.ต้องมารายงานตัวตามคำสั่งย้ายไปช่วยราชการสำนักนายกรัฐมนตรีหรือไม่ <persName>นายอภิสิทธิ์</persName> กล่าวว่า ขณะนี้ถือว่า ผบ.ตร.ยังไม่ได้ลาออกจนกว่าจะมีการอนุมัติ ส่วนความผิดที่คณะกรรมการป้องกันและปราบปรามการทุจริตแห่งชาติ (ป.ป.ช.) ชี้มูลกรณีสลายการชุมนุมเมื่อวันที่ 7 ต.ค.2551 คงไม่มีผลกระทบ อย่างกรณีก่อนหน้านี้ที่มีอดีตปลัดกระทรวงหรือเลขานุการคณะกรรมการข้าราชการพลเรือนหลายคนเกษียณอายุราชการไปแล้ว แต่แม้เกษียณไปแล้ว เมื่อ ป.ป.ช.ชี้มูลความผิดในภายหลัง ก็ต้องดำเนินการทางวินัยจนครบถ้วนและมีผลย้อนหลังกลับไป</p>
<p>ปัดข่าว "<persName>ประวิตร</persName>" ไขก๊อกตามน้องชาย</p>
<p>ต่อข้อถามถึงกระเเสข่าวที่ว่า <persName>พล.อ.ประวิตร วงษ์สุวรรณ</persName> รัฐมนตรีว่าการ (รมว.) กระทรวงกลาโหม ไม่พอใจที่ <persName>พล.ต.อ.พัชรวาท</persName> ซึ่งเป็นน้องชายต้องลาออกจากราชการ จนมีข่าวว่าจะลาออกตามนั้น <persName>นายอภิสิทธิ์</persName> กล่าวว่า ไม่เคยได้ยินเรื่องนี้
"ที่ผ่านมา รมว.กลาโหม บอกว่ามีอะไรให้ผมคุยกับ ผบ.ตร.เอง และเมื่อวันที่ 9 ก ย. ก่อนที่ผมจะเซ็นคำสั่ง (ย้ายไปช่วยราชการสำนักนายกรัฐมนตรี) ผมก็โทรศัพท์คุยกับ ผบ.ตร. และการที่ ผบ.ตร.ชิงลาออกก่อนนั้น ก็เป็นสิทธิของ ผบ.ตร. แต่การอนุมัติผมต้องทำตามระเบียบ และหากผมยังไม่อนุมัติก็หมายความว่ายังไม่ได้ลาออก ส่วนจะมีการทบทวนใบลาออกหรือไม่ คงไม่มี เพราะ ผบ.ตร.เสนอมาแล้ว ตามระเบียบผมก็ต้องดูว่ายับยั้งหรือไม่ แต่การยับยั้งจะต้องเป็นไปเพื่อประโยชน์ทางราชการ ถ้าจะไม่ยับยั้งหรืออนุมัติก็ต้องเป็นไปตามขั้นตอน" นายกฯ ระบุ</p>
<p>ตั้ง "<persName>ธานี</persName>" เสียงใน ก.ต.ช.ไม่หาย</p>
<p>เมื่อถามว่า เหตุการณ์ที่เกิดขึ้นจะมีผลกระทบต่อการเรียกประชุมคณะกรรมการนโยบายตำรวจแห่งชาติ (ก.ต.ช.) เพื่อเลือก ผบ.ตร.คนใหม่หรือไม่ <persName>นายอภิสิทธิ์</persName> กล่าวว่า เรื่อง ก.ต.ช.ไม่เกี่ยวกับเรื่องนี้ทั้งหมด และวันประชุมก็ยังหาไม่ได้ เสียงที่จะโหวต ถ้ามีผู้ปฏิบัติราชการแทนก็คงไม่หาย</p>
<p>เมื่อซักว่า หาก <persName>พล.ต.อ.ธานี สมบูรณ์ทรัพย์</persName> รอง ผบ.ตร. รักษาราชการแทน ผบ.ตร. เข้าประชุม ก.ต.ช.แทน <persName>พล.ต.อ.พัชรวาท</persName> จะมีสิทธิออกเสียงหรือไม่ นายกฯ กล่าวว่า ถ้าไม่มีส่วนได้เสียก็สามารถโหวตได้ และเรื่องนี้เป็นเรื่องที่ต้องใช้เวลาในการทำความเข้าใจให้ตรงกัน เพราะฉะนั้นไม่ใช่เรื่องของการมาหยั่งเสียงหรือล็อบบี้
ส่วนที่มีข้าราชการตำรวจระดับสูง และนายตำรวจนอกราชการออกมาเคลื่อนไหว เพราะมองว่า มติ ป.ป.ช.กระทบกับขวัญกำลังใจ และการปฏิบัติหน้าที่ในอนาคตนั้น นายกฯ กล่าวว่า ต้องดูรายละเอียดของมติ ป.ป.ช. แต่ขอยืนยันว่าข้าราชการคนใดที่ปฏิบัติตามคำสั่งที่ชอบด้วยกฎหมาย และเป็นผู้สุจริต จะได้รับความคุ้มครองอย่างแน่นอน จุดนี้เป็นสาเหตุที่มีการประกาศสถานการณ์ฉุกเฉิน (ตามพระราชกำหนดการบริหารราชการในสถานการณ์ฉุกเฉิน) หรือใช้พระราชบัญญัติความมั่นคงภายในราชอาณาจักร เพราะเมื่อมีกฎหมาย ก็จะคุ้มครองผู้ปฏิบัติ และสำหรับรัฐบาลชุดนี้ เวลามีคำสั่งออกออกไป ตนเองเป็นคำสั่งที่ชอบด้วยกฎหมาย</p>
<p>"<persName>สุเทพ</persName>" อุ้มต่อยัน ผบ.ตร.คนดี</p>
<p><persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ในฐานะที่กำกับดูแลสำนักงานตำรวจแห่งชาติ กล่าวว่า ได้รับหนังสือลาออกของ <persName>พล.ต.อ.พัชรวาท</persName> แล้ว และได้บันทึกความเห็นในฐานะที่เป็นผู้บังคับบัญชาของ <persName>พล.ต.อ.พัชรวาท</persName> ว่าเห็นสมควรให้ลาออกได้ตั้งแต่วันที่ 9 ก.ย. จากนั้นได้ส่งหนังสือลาออกไปที่สำนักงานของนายกรัฐมนตรี ซึ่งกรณีนี้เป็นเรื่องปกติ เมื่อมีคำสั่งให้ <persName>พล.ต.อ.พัชรวาท</persName> มาปฏิบัติราชการที่สำนักนายกรัฐมนตรี การที่ <persName>พล.ต.อ.พัชรวาท</persName> ยื่นหนังสือลาออกจึงเป็นสิทธิที่สามารถกระทำได้ ส่วนผู้บังคับบัญชาจะพิจารณาอย่างไรก็เป็นดุลพินิจของผู้บังคับบัญชา และการลาออกก็เป็นคนละเรื่องกับความผิดทางวินัยที่ ป.ป.ช.ชี้มูล</p>
<p>ผู้สื่อข่าวถามว่า ทำไมถึงเห็นชอบให้ <persName>พล.ต.อ.พัชรวาท</persName> ลาออก เพราะที่ผ่านมาก็สนับสนุนการทำงานของ ผบ.ตร.มาโดยตลอด <persName>นายสุเทพ</persName> กล่าวว่า "นี่เป็นคำถามที่มีหลายคนมักจะหาเรื่องผมอยู่ หาว่าผมอุ้ม พล.ต.อ.พัชรวาท บ้าง สนับสนุน พล.ต.อ.พัชรวาท บ้าง จริงๆ แล้วผมสนับสนุนข้าราชการทุกคน ผมแยกบทบาทความเป็นนักการเมืองของผมกับข้าราชการที่เป็นเจ้าหน้าที่ของรัฐ เป็นข้าราชการของประชาชน เราต้องมีความเคารพนับถือซึ่งกันและกันในความเป็นมืออาชีพของแต่ละฝ่าย"
"กรณีของ พล.ต.อ.พัชรวาท เขาจะลาออกด้วยเหตุผลอะไรเขาไม่ได้มาบอกผม และผมไม่มีความผูกพันอะไรกับเขาเป็นพิเศษ แต่ว่าตลอดเวลาที่เขาเป็น ผบ.ตร. ผมได้รับมอบหมายให้กำกับดูแลงานตำรวจ พล.ต.อ.พัชรวาท ก็ปฏิบัติหน้าที่ได้อย่างดี แม้วันนี้สังคมจะเห็นเขาเป็นอย่างไรก็ตาม ผมยืนยันว่า พล.ต.อ.พัชรวาท เป็นคนดีในสายตาผม เป็นนายตำรวจที่ดีคนหนึ่งเท่าที่ผมรู้จัก" <persName>นายสุเทพ</persName> กล่าว</p>
<p>“<persName>ประวิตร</persName>” ยันปมน้องชายไม่กระทบรัฐนาวา</p>
<p><persName>พล.อ.ประวิตร วงษ์สุวรรณ</persName> รมว.กลาโหม ปฏิเสธข่าวที่ว่ารู้สึกน้อยใจที่ <persName>พล.ต.อ.พัชรวาท</persName> ต้องลาออกจากราชการ ถึงขั้นจะลาออกจากตำแหน่งตามน้องชายว่า "ไม่มี ผมไม่ตอบ ขอให้ถามเรื่องงานของกระทรวงกลาโหม"
เมื่อถามว่า ขณะนี้ความสัมพันธ์ระหว่างกองทัพกับรัฐบาลยังดีอยู่หรือไม่ <persName>พล.อ.ประวิตร</persName> กล่าวว่า ไม่เห็นมีปัญหาอะไร เพราะเขาเองก็เป็นรัฐบาล</p>
<p><persName>พัชรวาท</persName>แก้เกมนายกฯ-พักร้อนยาว</p>
<p>ด้านความเคลื่อนไหวของ <persName>พล.ต.อ.พัชรวาท</persName> ภายหลังนายกฯ ยังไม่อนุมัติใบลาออก มีรายงานว่า <persName>พล.ต.อ.พัชรวาท</persName> ได้ตัดสินใจแก้เกมใหม่ด้วยการยื่นหนังสือขอลาพักผ่อนประจำปีเป็นเวลา 20 วัน ระหว่างวันที่ 10 ก.ย.- 30 ก.ย. โดยยื่นใบลาพักร้อนผ่าน<persName>นายสุเทพ</persName> เมื่อช่วงบ่ายวานนี้
ขณะเดียวกันยังมีรายงานว่า ก่อนจะยื่นใบลาออกจากตำแหน่ง ผบ.ตร. <persName>พล.ต.อ.พัชรวาท</persName> ได้ลงนามในคำสั่งปลด <persName>พล.ต.ท.วุฒิ พัวเวส</persName> ผู้ช่วย ผบ.ตร. ออกจากหัวหน้าชุดพนักงานสอบสวนคลี่คลายคดีกลุ่มพันธมิตรปิดล้อมท่าอากาศยานดอนเมืองและท่าอากาศยานสุวรรณภูมิ เนื่องจากปฏิบัติหน้าที่ล่าช้า ไม่มีความคืบหน้าการดำเนินคดีกับแกนนำผู้ชุมนุม พร้อมมีคำสั่งให้ <persName>พล.ต.ท.สมยศ พุ่มพันธุ์ม่วง</persName> ผู้ช่วย ผบ.ตร.ปฏิบัติหน้าที่เป็นหัวหน้าชุดพนักงานสอบสวนแทน โดยมีผลตั้งแต่วันที่ 9 ก.ย.</p>
<p>ที่ศาลอาญากรุงเทพใต้ <persName>พล.ต.อ.พัชรวาท</persName> ยังมอบอำนาจให้ <persName>นายบัญชา ปรมีศณาภรณ์</persName> ทนายความ เป็นโจทก์ยื่นฟ้องสำนักงาน ป.ป.ช. และกรรมการ ป.ป.ช.เสียงข้างมาก 8 คนที่ลงมติชี้มูลความผิดตัวเขากรณีสลายการชุมนุมเมื่อวันที่ 7 ต.ค.2551 ฐานเป็นเจ้าพนักงานปฏิบัติหน้าที่หรือละเว้นการปฏิบัติหน้าที่โดยมิชอบ ตามประมวลกฎหมายอาญามาตรา 157</p>
<p>ทั้งนี้ เหตุผลประกอบคำฟ้องคือ ไม่รวบรวมพยานหลักฐานข้อเท็จจริงให้ครบถ้วนตามกฎหมาย, <persName>นายวิชา มหาคุณ</persName> กรรมการ ป.ป.ช. อาจขาดคุณสมบัติการเป็น ป.ป.ช. เพราะระหว่างดำรงตำแหน่ง <persName>นายวิชา</persName>ประกอบอาชีพอิสระอื่น คือเป็นอาจารย์พิเศษของมหาวิทยาลัยศรีปทุม และในการไต่สวนชี้มูลความผิด ยังได้นำเอกสารการตรวจสอบของคณะกรรมการสิทธิมนุษยชนแห่งชาติมาพิจารณาประกอบ ทั้งที่เอกสารดังกล่าวไม่ชอบด้วย พ.ร.บ.คณะกรรมการสิทธิมนุษยชนแห่งชาติ พ.ศ.2542 ข้อ 22</p>
<p>วันเดียวกัน ที่สมาคมตำรวจ <persName>พล.ต.อ.วิสุทธิ์ กิตติวัฒน์</persName> นายกสมาคมตำรวจ พร้อมด้วย <persName>พล.ต.อ.สล้าง บุนนาค</persName> ประธานชมรมข้าราชการตำรวจนอกราชการ และ <persName>พล.ต.อ.วิรุณ ฟื้นแสน</persName> นายกสมาคมโรงเรียนนายร้อยตำรวจ ได้ร่วมกันแถลงจุดยืนคัดค้านมติ ป.ป.ช.ที่ให้ดำเนินคดีอาญาและลงโทษทางวินัยร้ายแรงกับนายตำรวจระดับสูงจากเหตุการณ์สลายการชุมนุมเมื่อวันที่ 7 ต.ค.2551</p>
<p><persName>พล.ต.อ.วิสุทธิ์</persName> กล่าวว่า ภายใน 2 สัปดาห์จะมีการจัดประชุมใหญ่เพื่อระดมความเห็นและแสดงท่าทีในเรื่องนี้ พร้อมทั้งขอให้มหาวิทยาลัยที่มีชื่อเสียงทำโพลล์สำรวจความคิดเห็นของประชาชนและตำรวจที่มีต่อมติ ป.ป.ช.ด้วย
ขณะที่ <persName>พล.ต.อ.สล้าง</persName> กล่าวว่า นายกฯ จงใจกลั่นแกล้งตำรวจ ทำให้การชี้มูลของ ป.ป.ช.เป็นไปอย่างไม่ยุติธรรม ส่วนการสั่งย้าย <persName>พล.ต.อ.พัชรวาท</persName> ก็เป็นการสนองประโยชน์ทางการเมืองของนายกรัฐมนตรี</p>
<p>"<persName>ธานี</persName>" เริ่มงานแรกสั่ง ตร.รูดซิปปาก</p>
<p>ด้านความเคลื่อนไหวของ <persName>พล.ต.อ.ธานี</persName> ได้นิมนต์ <persName>พระเทพภาวนาวิกรม</persName> (<persName>เจ้าคุณธงชัย</persName>) เกจิอาจารย์ชื่อดัง และผู้ช่วยเจ้าอาวาสวัดไตรมิตรวิทยารามวรวิหาร ซึ่งเป็นพระภิกษุที่ <persName>พล.ต.อ.ธานี</persName> ให้ความนับถือ เข้าพรมน้ำมนต์ที่ห้องทำงาน เพื่อเป็นสิริมงคล จากนั้นได้เดินทางเข้าพบ<persName>นายสุเทพ</persName> ที่ทำเนียบรัฐบาล เพื่อรับมอบนโยบาย จากนั้นได้ตอบข้อถามของผู้สื่อข่าวถึงความรู้สึกต่อเสียงวิจารณ์ได้ทำหน้าที่รักษาราชการแทน ผบ.ตร.เพราะเป็นเพื่อนกับ<persName>นายสนธิ</persName>ว่า "ไม่รู้สึกอะไรเลย"
ส่วนที่มีตำรวจบางกลุ่มออกมาเคลื่อนไหวคัดค้านมติของ ป.ป.ช.นั้น <persName>พล.ต.อ.ธานี</persName> ย้อนถามว่า “ตำรวจประจำการหรือนอกประจำการ ถ้าเป็นตำรวจประจำการต้องมีระเบียบวินัย ย้ำว่าต้องมีระเบียบวินัย” และว่า "ผมเห็นว่ามีคนพูดเรื่องนี้อยู่ไม่กี่คน ขอให้คนที่พูดหยุดพูดได้แล้ว เดี๋ยวจะบอกให้หยุดพูด"</p>
<p>ทั้งนี้ <persName>พล.ต.อ.ธานี</persName> ได้มีหนังสือเชิญจเรตำรวจแห่งชาติ รอง ผบ.ตร.หรือตำแหน่งเทียบเท่า ประชุมโดยพร้อมเพรียงกันในวันที่ 11 ก.ย.นี้ เวลา 10.00 น. ที่ห้องประชุม 2 ชั้น 2 อาคาร 1 สำนักงานตำรวจแห่งชาติ จากนั้นในช่วงบ่ายยังนัดประชุมชุดคลี่คลายคดีลอบยิงนายสนธิด้วย</p>
<p>"<persName>จตุพร</persName>" ไปไกลอ้างตั้ง<persName>ธานี</persName>หวังปลด<persName>ประวิตร</persName></p>
<p>ส่วนที่รัฐสภา <persName>นายจตุพร พรหมพันธุ์</persName> ส.ส.สัดส่วน พรรคเพื่อไทย แถลงข่าวกรณี <persName>พล.ต.อ.พัชรวาท</persName> ลาออกจากตำแหน่ง หลังนายกฯ มีคำสั่งย้ายไปช่วยราชการ ว่า ขอตั้งข้อสังเกตว่านายกฯ กระทำการเร่งรัดข้ามขั้นตอน แตกต่างจากกรณี <persName>นายศุภรัตน์ ควัฒน์กุล</persName> อดีตปลัดกระทรวงคลัง ที่ใช้เวลา 3 เดือนทั้งที่โดนข้อหาเดียวกัน ขณะที่การตัดสินของ ป.ป.ช.ก็ชี้ให้เห็นว่ามีธงกันอยู่แล้ว ส่วนการตั้ง <persName>พล.ต.อ.ธานี</persName> รักษาราชการแทน ผบ.ตร. ก็เพราะเป็นเพื่อนร่วมรุ่นของ<persName>นายสนธิ</persName> และจะเร่งสอบสวนคดีลอบยิง<persName>นายสนธิ</persName> กระทั่งนำไปสู่การปลด <persName>พล.อ.ประวิตร</persName> </p>
<p>"ขณะนี้อยากให้จับตาดูก่อนและหลังวันที่ 19 ก.ย.ว่าบ้านเมืองจะเกิดอะไรขึ้น เพราะประวัติศาสตร์การปฏิวัติแทบทุกครั้งมีชนวนจากการปลดนายทหารทั้งสิ้น" <persName>นายจตุพร</persName> กล่าว </p>
<p>ที่กองบังคับการปราบปราม (บก.ป.) <persName>นายสมยศ พฤกษาเกษมสุข</persName> ตัวแทนกลุ่ม 24 มิถุนาประชาธิปไตย พร้อมด้วยกลุ่มคนเสื้อแดงกว่า 30 คน เข้าพบ <persName>พ.ต.ท.วิทยา ศรีประเสริฐภาพ</persName> รองผู้กำกับการ 1 บก.ป. เพื่อยื่นหนังสือเร่งรัดการสอบสวนคดีกล่าวโทษคณะกรรมการ ป.ป.ช.ทั้ง 9 คน ในความผิดฐานแสดงตนเป็นเจ้าพนักงานและกระทำการเป็นเจ้าพนักงานโดยไม่ได้เป็นเจ้าพนักงานที่มีอำนาจกระทำการนั้น ตามประมวลกฎหมายอาญา มาตรา 145 ซึ่งเคยร้องทุกข์กล่าวโทษไว้เมื่อวันที่ 20 ต.ค.2550 แต่จนถึงขณะนี้คดียังไม่มีความคืบหน้า </p></body>
</news>
