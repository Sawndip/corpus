<teiHeader>
<fileDesc>
<titleStmt>
  <title>มติสมาชิกรัฐสภาอาเซียน ประณามทดลองนิวเคลียร์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240678.php?news_id=29240678  </bibl>
</sourceDesc>
</fileDesc>
</teiHeader>
<news>
<headline>มติสมาชิกรัฐสภาอาเซียน ประณามทดลองนิวเคลียร์</headline>
<lead>สมาชิกรัฐสภาอาเซียน ร่วมกันประณามการทดลองอาวุธนิวเคลียร์ในภูมิภาค ห่วงการสร้างเขื่อนพลังน้ำกั้นแม่โขง กระทบอาเซียน จี้ประสานร่วมมือออกกฎหมายแก้ปัญหาเศรษฐกิจ-ยาเสพติด ขณะที่ไทยได้รับเกียรติเป็นเจ้าภาพจัดประชุมสมัชชาสหภาพรัฐสภา (IPU) ต้นปีหน้า ที่มีสมาชิก 153 ชาติ เลขาธิการสหภาพรัฐสภา ระบุเป็นการประชุมที่ใหญ่ที่สุดในโลกซึ่งไม่เคยมีมาก่อน</lead>
<neck></neck>
<body><p>การประชุมใหญ่สมัชชารัฐสภาอาเซียน ณ โรงแรมรอยัลคลิฟ บีช รีสอร์ท พัทยา จ.ชลบุรี ซึ่งวานนี้ (5 ส.ค.) เป็นวันที่สอง ได้มีการแบ่งกลุ่มประชุมย่อยระดับคณะกรรมาธิการเพื่อลงรายละเอียดการทำงานร่วมกันของอาเซียน ด้านต่างๆ เริ่มจาก คณะกรรมาธิการด้านการเมือง มี<persName>นายเจริญ คันธวงศ์</persName> เป็นประธาน โดย<persName>นายประสาร มฤคพิทักษ์</persName> ส.ว.สรรหา หยิบยกการสร้างเขื่อนไฟฟ้าพลังน้ำของประเทศต้นน้ำคือประเทศจีน จำนวน 20 เขื่อน ที่ส่งผลอย่างรุนแรงกับประเทศแถบลุ่มแม่น้ำโขง เช่น ไทย กัมพูชา เวียดนาม และลาว ทำให้การขึ้นลงของระดับน้ำในแม่น้ำโขงผิดปกติ ตลิ่งพัง น้ำท่วม ปลาสูญพันธุ์ โดยเฉพาะเวียดนาม ซึ่งมีความเป็นห่วงในเรื่องของการแห้งขอดของแม่น้ำโขง จึงขอให้ชาติสมาชิกศึกษาผลกระทบนี้อย่างจริงจัง</p>
<p>นอกจากนี้ <persName>นายต่อพงศ์ ไชยสาส์น</persName> ประธานคณะกรรมาธิการต่างประเทศ สภาผู้แทนราษฎร ในฐานะตัวแทนจากประเทศไทย ได้หยิบยกประเด็นประชาธิปไตยในพม่ามาหารือ แต่<persName>นายเจริญ</persName> ตัดบทด้วยการเสนอวาระอื่นขึ้นมาพิจารณาแทน ขณะที่ ตัวแทนจากประเทศพม่า ซึ่งเป็นผู้ร่วมสังเกตการณ์ ไม่มีการแสดงความเห็น</p>
<p>จากนั้น ที่ประชุมได้พิจารณาถึงประเด็นสถานการณ์ความมั่นคงในภูมิภาค อาทิเช่น การทดลองอาวุธนิวเคลียร์ ส่งผลกระทบต่อภูมิภาค ประเทศสมาชิกเห็นว่าควรประณามประเทศที่มีพฤติกรรมเช่นนี้ เพราะถือว่าเป็นการก่อความไม่สงบ ดังนั้น จะต้องหามาตรการพิเศษเพื่อร่วมกันแก้ไขปัญหา</p>
<p>จากนั้น ที่ประชุมได้ยอมรับข้อเสนอไอป้าคอร์คัส อันเป็นผลจากการประชุมที่ประเทศมาเลเซีย ว่าควรจะมีการแลกเปลี่ยนทางด้านกฎหมายให้สอดคล้องกัน เพื่อร่วมมือกันแก้ไขปัญหายาเสพติด</p>
<p>ตกลงร่วมสร้างอัตลักษณ์อาเซียน</p>
<p>ด้าน คณะกรรมาธิการด้านสังคม ที่มี<persName>นางพิกุลแก้ว ไกรฤกษ์</persName> ส.ว.พิษณุโลก เป็นประธาน เปิดเผยภายหลังการประชุมว่า ที่ประชุมได้หารือใน 7 หัวข้อคือการสร้างอัตลักษณ์ของอาเซียน การแก้ปัญหาสังคม และสุขภาพที่เกิดจากการอพยพย้ายถิ่น การร่างข้อมติว่าด้วยการสอดคล้องทางด้านกฎหมาย การอายัดทรัพย์ การควบคุมสารตั้งต้น การจัดการภัยพิบัติ ความร่วมมือด้านกฎหมายเพื่อต่อต้านการค้ามนุษย์ การบรรลุเป้าหมายการพัฒนาแห่งสหัสวรรษเพื่อสร้างความมั่นคงของมนุษย์อย่างยั่งยืน และการสร้างประชาคมอาเซียนที่มีความพร้อมด้านสุขอนามัยและสวัสดิการสังคม
ทั้งนี้ จากการหารือที่ประชุมเห็นตรงกันที่ประเทศสมาชิกจะต้องสร้างสุขอนามัยขั้นพื้นฐานภายในประเทศให้ดีก่อน
ส่วนเรื่องการรักษาโรคระบาดจะต้องเน้นการเข้าถึงอย่างแท้จริง และแต่ละประเทศควรกำหนดนโยบายการป้องกันโรคให้ชัดเจน</P>
<p>พร้อมใจร่วมฝ่าวิกฤติเศรษฐกิจ</p>
<p>ส่วนคณะกรรมาธิการด้านเศรษฐกิจ มี<persName>นายอนุศาสตร์ สุวรรณมงคล</persName> ส.ว.สรรหา เป็นประธาน กล่าวว่า ประเทศสมาชิกให้ความร่วมมือกันด้วยดี มีการพูดถึงหัวข้อใหญ่ 5 ประเด็นคือการความร่วมมือทางด้านเศรษฐกิจระหว่างประเทศสมาชิก ความมั่นคงทางด้านอาหาร และพลังงาน การลดช่องว่างระหว่างประเทศที่พัฒนาไปไกลแล้ว กับประเทศกำลังพัฒนา วิกฤติเศรษฐกิจทางการเงิน และการเจรจากรอบการค้า ซึ่งมีการถกเถียงกันพอสมควร แต่ทุกอย่างเป็นไปด้วยดี</p>
<p><persName>นายอนุศาสตร์</persName> กล่าวว่า ที่ประชุมส่วนใหญ่ให้เป็นไปตามข้อเสนอที่ไทยเสนอ เพราะทุกคน ได้ตระหนักถึงความสำคัญของรัฐสภา ซึ่งเป็นตัวแทนของประชาชน และได้ตระหนักถึงปัญหาเศรษฐกิจและวิกฤติการเงินทำอย่างไรถึงจะให้ฟื้นตัวเร็วที่สุด และยั่งยืนที่สุด รวมทั้งคำนึงถึงผลกระทบระหว่างชายและหญิงด้วย
อย่างไรก็ตาม ประเทศเวียดนามได้เสนอให้เข้าร่วมประชุมปลายปีนี้เกี่ยวกับวิกฤติเศรษฐกิจและวิกฤติทางการเงินเพื่อร่วมกันแก้ไข ซึ่งทุกคนก็เห็นด้วย
สำหรับการแก้ไขวิกฤติเศรษฐกิจถือเป็นหน้าที่ของรัฐสภาในประเทศต่างๆ จะต้องให้ความร่วมมือในการแก้ไขกฎระเบียบต่างๆ โดยเฉพาะวิกฤติการเงินที่เป็นปัญหาอาจจะมีการแก้ไขเพิ่มเติมเกี่ยวกับกฎหมายต่างๆ เพื่อที่จะทำให้เราทุเลาเรื่องนี้ไปได้ อย่างไรก็ตามยังได้หารือถึงพลังงานและอาหารคำนึงผลกระทบและทุเลาปัญหาต่างๆ เพื่อแก้ไขกับประเทศสมาชิก</p>
<p>ไทยรับเป็นเจ้าภาพประชุมIPU</p>
<p>วันเดียวกันนี้ <persName>นายชัย ชิดชอบ</persName> ประธานรัฐสภา และ<persName>นายแอนเดอร์ บี จอห์นสัน</persName> เลขาธิการ สหภาพรัฐสภา ร่วมลงนามในข้อตกลงและพิธีสารการเป็นเจ้าภาพจัดการประชุมสมัชชาสหภาพรัฐสภา (IPU) ครั้งที่ 122 และการประชุมสมาคมเลขาธิการรัฐสภาประจำฤดูใบไม้ผลิปี 2553 ระหว่างวันที่ 27 มี.ค.-1 เม.ย 2553 ที่โรงแรมเซ็นทารา แกรนด์ และ บางกอกคอนเวนชั่น เซ็นเตอร์ กรุงเทพฯ ตามมติที่ประชุมคณะมนตรีสหภาพรัฐสภาครั้งที่ 183</p>
<p>ภายหลังการลงนาม <persName>นายชัย</persName> กล่าวว่า การประชุม IPU จะเป็นการประชุมครั้งใหญ่ที่จะมีสมาชิก IPU ทั่วโลก 153 ประเทศเข้าร่วม ซึ่งถือว่ามากกว่า 20 เท่าของการประชุมไอป้า โดยมีวัตถุประสงค์เพื่อส่งเสริมความสัมพันธ์ระหว่างสมาชิกรัฐสภาทั่วโลกเพื่อความเป็นอันหนึ่งอันเดียวกัน ในการใช้มติการดำเนินงานของรัฐสภา เพื่อให้เกิดความร่วมมือ ตลอดจนส่งเสริมการปกครองในระบอบประชาธิปไตยการรักษา สันติภาพและความมั่นคงของประเทศ การเคารพสิทธิมนุษยชนและการพัฒนาที่ยั่งยืน ซึ่งจะเป็นการสร้างความปรองดองสมานฉันท์ให้เกิดขึ้นระหว่างกัน ถือว่าประเทศไทยได้รับเกียรติอย่างสูงจาก IPU</p>
<p>ด้าน<persName>นาย แอนเดอร์ บี จอห์นสัน</persName> กล่าวว่า มติในที่ประชุมคณะมนตรี IPU ที่ให้จัดการประชุมดังกล่าวขึ้นที่ กทม. เพราะมีความมั่นใจ และเชื่อมั่นในการแสดงบทบาทของรัฐสภาไทยสูง กล่าวได้ว่า รัฐสภาไทยได้รับเกียรติเป็นอย่างมากจากทุกภาคส่วนของสมาชิกสหภาพรัฐสภาโลก ที่มีอำนาจในการตัดสินใจสูงสุด การที่ประเทศสมาชิกจำนวนร้อยกว่าประเทศจะเข้าร่วมประชุมครั้งนี้แสดงให้เห็นว่า เรามีความมั่นใจและดีใจเป็นอย่างยิ่งที่ได้ทำงานร่วมกับคนที่ดีและมีคุณภาพ ซึ่งเป็นที่ทราบอยู่เต็มอกว่านี่คือการประชุมที่ใหญ่ที่สุดในโลกที่ไม่เคยมีมาก่อน</p></body>
</news>
