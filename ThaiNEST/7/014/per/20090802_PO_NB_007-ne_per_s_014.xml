<teiHeader>
<fileDesc>
<titleStmt>
  <title>นายกฯ  ระบุ ยินดีให้เวลาผู้นำฝ่ายค้านชี้แจงผ่านสื่อของรัฐ  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208020044&tb=N255208  </bibl>
</sourceDesc>
</fileDesc>
</teiHeader>
<news>
<headline>นายกฯ  ระบุ ยินดีให้เวลาผู้นำฝ่ายค้านชี้แจงผ่านสื่อของรัฐ</headline>
<lead></lead>
<neck></neck>
<body><p>นายกรัฐมนตรี ระบุ ยินดีให้เวลาผู้นำฝ่ายค้านในสภาผู้แทนราษฎรชี้แจงผ่านสื่อของรัฐ พร้อมระบุ รัฐบาลกำลังเร่งกระจายยาให้ผู้ป่วยไข้หวัดใหญ่สายพันธุ์ใหม่ 2009 อย่างทั่วถึง <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการเชื่อมั่นประเทศไทยกับ<persName>นายกฯ อภิสิทธิ์</persName> โดยยืนยันว่า รัฐบาลยินดีและพร้อมที่จะให้เวลากับทางผู้นำฝ่ายค้านในสภาผู้แทนราษฎรสามารถชี้แจงเรื่องต่างๆ ผ่านสื่อของรัฐได้ แต่ขณะนี้ฝ่ายค้านไม่มีความประสงค์ที่จะมีผู้นำฝ่ายค้านในสภาผู้แทนราษฎร ส่วนปัญหาต่างๆ ที่กำลังเกิดขึ้นขณะนี้ ไม่ว่าจะเป็นปัญหาทางด้านเศรษฐกิจ ปัญหาทางสังคมโดยเฉพาะปัญหาการแพร่ระบาดของโรคไข้หวัดใหญ่สายพันธุ์ใหม่ 2009 ซึ่งขณะนี้ทั่วโลกกังวลกับเรื่องนี้มาก รัฐบาลได้มีการติดตามสถานการณ์อย่างใกล้ชิดและหามาตรการแก้ไขปัญหาอย่างเต็มที่ ซึ่งได้มีการกระจายยาให้กับผู้ป่วยอย่างทั่วถึงและเฝ้าระวังการกลายพันธุ์ของเชื้อ โดยขณะนี้มีการติดตามสถานการณ์ใน กทม.รวมทั้งในต่างจังหวัดที่เริ่มมีการแพร่ระบาดแล้วเช่นกัน ทั้งนี้ ขอย้ำให้ประชาชนดูแลตัวเองเพิ่มขึ้น โดยควรกินร้อน ช้อนกลาง ล้างมือ และที่สำคัญควรสวมหน้ากากอนามัยหากเข้าไปอยู่ในที่ชุมชน ส่วนปัญหาความขัดแย้งทางการเมืองที่เกิดขึ้นในขณะนี้ นายกรัฐมนตรี กล่าวว่า รัฐบาลพยายามหามาตรการแก้ไขปัญหาเพื่อให้บ้านเมืองเกิดความสงบสุขโดยเร็ว ไม่ให้เกิดปัญหาลุกลามออกไป ซึ่งจะต้องมีการพูดคุยกัน พร้อมยอมรับว่าปัญหาต่างๆ ที่เกิดขึ้น ส่งผลกระทบต่อแผนการทำงานของรัฐบาลเช่นกัน แต่ขณะนี้สถานการณ์ต่างๆ เริ่มดีขึ้น ต่างประเทศเริ่มให้ความเชื่อมั่นประเทศไทยมากขึ้นแล้ว ดังนั้น จึงไม่ควรที่จะทำให้เกิดเหตุการณ์ความวุ่นวายขึ้นอีก </p></body>
</news>
