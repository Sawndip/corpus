<teiHeader>
<fileDesc>
<titleStmt>
  <title>'ลุงจิ้น'ปัดข่าวกดดัน'ถาวร'พ้นเก้าอี้ มท.3  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 19:14:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19760  </bibl>
</sourceDesc>
</fileDesc>
</teiHeader>
<news>
<headline>'<persName>ลุงจิ้น</persName>'ปัดข่าวกดดัน'<persName>ถาวร</persName>'พ้นเก้าอี้ มท.3</headline>
<lead></lead>
<neck></neck>
<body><p>วันนี้ (11 ก.ย.) <persName>นายชวรัตน์ ชาญวีรกูล</persName> รมว.มหาดไทย กล่าวถึง กรณีปัญหาที่ดินอัลไพน์ ว่า จากที่ตนฟัง <persName>นายวิชัย ศรีขวัญ</persName> และ<persName>นายอนุวัฒน์ เมธีวิบูลย์วุฒิ</persName> อธิบดีกรมที่ดิน ชี้แจงเรื่องดังกล่าว ตนก็เห็นว่า ทั้งสองคนชี้แจงได้ชัดเจน ส่วนทางออกเกี่ยวกับเรื่องนี้ คิดว่า ให้ <persName>นายวิชัย</persName> และ<persName>นายอนุวัฒน์</persName> เป็นผู้ดูแล คือ สิ่งที่ถูกต้องแล้ว เพราะทั้งสองคนจะต้องทำรายงานให้ตน แต่ขณะนี้ยังไม่ได้รับรายงาน </p>
<p>เมื่อถามว่า ขณะนี้มีกระแสข่าวว่า พรรคภูมิใจไทยกดดันให้รัฐบาลปรับ <persName>นายถาวร</persName> ออกจากตำแหน่ง รมช.มหาดไทย <persName>นายชวรัตน์</persName> กล่าวว่า ไม่ทราบใครกดดัน ตนไม่ได้กดดัน และพรรคภูมิใจไทยก็ยังไม่มีการพูดกัน อย่างไรก็ตาม ตนคิดคล้าย <persName>นายสุเทพ เทือกสุบรรณ</persName> รองนายกฯ ที่ออกมาพูดว่า ออกมาพูดกันมาก ๆ ก็กระทบกระทั่งกัน ถ้าต่างคนต่างพูดน้อยก็คงไม่มีปัญหา ตนไม่บอกว่า <persName>นายถาวร</persName> พูดมาก หรือพูดน้อย เพราะเป็นผู้ใหญ่กันแล้ว มีวุฒิภาวะมากพอแล้ว</p>
<p>ผู้สื่อข่าวรายงานด้วยว่า ที่กระทรวงมหาดไทย <persName>นางเพ็ญประภา อภิสิทธิ์มนตรี</persName> แกนนำชาวบ้านผู้ซื้อที่ดินจากโครงการจัดสรรของ บริษัท อัลไพน์ เรียลเอสเตท จำกัด พร้อมด้วยชาวบ้านจำนวน 20 คน เดินทางมายื่นหนังสือร้องเรียนต่อ <persName>นายวิชัย ศรีขวัญ</persName> ปลัดกระทรวงมหาดไทย โดยมี <persName>นายสุธี มากบุญ</persName> รองปลัดกระทรวงมหาดไทย เป็นผู้รับเรื่องแทน โดยในหนังสือระบุว่า ในฐานะที่เป็นชาวบ้าน และผู้ซื้อที่ดินโดยสุจริต หากมีการเพิกถอนที่ดินดังกล่าวก็จะได้รับความเสียหายโดยตรง และถ้ามีการเพิกถอนจริง ก็ควรให้ฝ่ายการเมืองเป็นผู้เพิกถอน และเรียกร้องกระทรวงมหาดไทยควรชดใช้ค่าเสียหายในสิ่งที่เกิดขึ้น.
</p></body>
</news>
