<teiHeader>
<fileDesc>
<titleStmt>
  <title>มาร์ควอนมั่นใจสถานการณ์ใต้-อุบตั้ง'ผบ.ตร.'  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-06 12:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=18598  </bibl>
</sourceDesc>
</fileDesc>
</teiHeader>
<news>
<headline><persName>มาร์ค</persName>วอนมั่นใจสถานการณ์ใต้-อุบตั้ง'ผบ.ตร.'</headline>
<lead></lead>
<neck></neck>
<body><p>วันนี้ (6 ก.ย.) ผู้สื่อข่าวรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ "เชื่อมั่นประเทศไทยกับ<persName>นายกฯ อภิสิทธิ์</persName>"  ถึงสถานการณ์ความไม่สงบในพื้นที่ 3 จังหวัดชายแดนภาคใต้ ว่า ขอให้ประชาชนวางใจถึงสถานการณ์ความไม่สงบที่เกิดขึ้น รัฐบาลได้ติดตามสถานการณ์อย่างใกล้ชิด หลังจากทราบว่ากลุ่มก่อความไม่สงบเตรียมก่อเหตุที่รุนแรงมากยิ่งขึ้น ส่วนความคืบหน้าเหตุการณ์ระเบิดรถยนต์ที่จังหวัดปัตตานี จนเป็นเหตุให้มีผู้เสียชีวิตและบาดเจ็บจำนวนมากนั้น สามารถเก็บภาพคนร้ายที่ก่อเหตุจากภาพกล้องวงจรปิดได้แล้ว โดยจะเร่งรัดดำเนินคดีติดตามตัวคนร้ายต่อไป อย่างไรก็ตาม ขอให้ความมั่นใจรัฐบาลจะติดตามสถานการณ์อย่างใกล้ชิด โครงการต่างๆ ก็เดินหน้าอย่างต่อเนื่องอยู่แล้ว.</p>
<p>ยันไทยไม่ได้เสียดินแดนเขาพระวิหาร</p>
<p>วันนี้ (6 ก.ย.) ผู้สื่อข่างรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ "เชื่อมั่นประเทศไทยกับ<persName>นายกฯ อภิสิทธิ์</persName>" ถึงกรณีที่ประชุมร่วมกันของรัฐสภาเมื่อวันที่ 2 ก.ย. ที่ผ่านมา ให้ความเห็นชอบร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดนไทย-กัมพูชา ในกรอบของคณะกรรมการชายแดนทั่วไปว่า  เนื่องจากเรื่องนี้มีรายละเอียดจำนวนมาก ดังนั้น จะให้รมว.ต่างประเทศ มาชี้แจงรายละเอียดต่อประชาชนเป็นกรณีพิเศษ ผ่านทางสถานีโทรทัศน์แห่งประเทศไทย ช่อง 11 โดยคาดว่าจะเป็นในวันที่ 7 ก.ย. นี้</p>
<p>นายกรัฐมนตรี กล่าวด้วยว่า ส่วนตัวได้ติดตามปัญหาไทย-กัมพูชา ตั้งแต่ก่อนมาเป็นรัฐบาล สำหรับจุดยืนที่เคยแสดงไป ก็ยังเหมือนเดิมทุกประการ ดังนั้น การเสียสิทธิจากผลของการขึ้นทะเบียนปราสาทพระวิหารเป็นมรดกโลก ขอยืนยันว่า รัฐบาลจะดำเนินการสกัดกั้นเพื่อไม่ให้เป็นปัญหาอย่างเต็มที่ ส่วนแถลงการณ์ร่วมที่รัฐบาลก่อนได้ลงนามก็ถูกยกเลิกไปแล้ว สำหรับในพื้นที่เขาพระวิหารยังมีการวางกำลังต่าง ๆ อยู่ และจะพยายามหาทางเจรจาเพื่อให้เป็นไปตามข้อตกลงเมื่อปี 2543 </p>
<p>“เขตแดนนั้นถือไม่ตรงกัน เรายึดสันปันน้ำ ยกเว้นตัวปราสาทที่ต้องเป็นไปตามคำพิพากษาของศาลโลก แต่ทางกัมพูชาถือแผนที่อีกฉบับหนึ่ง ข้อตกลงปี 2543 ก็คือ ต้องมีกระบวนการเจรจาตรงนี้ และระหว่างนั้น ไม่ควรมีใครเข้าไปปรับสภาพพื้นที่อันจะกระทบต่อสิทธิของฝ่ายหนึ่งฝ่ายใด เราก็พยายามเดินหน้าในการย้อนกลับไปตรงนั้น และขอยืนยันว่า จนถึงนาทีนี้ ไม่มีกรณีใดที่เป็นการดำเนินการของรัฐบาลและการปล่อยปละละเลย ที่จะทำให้สูญเสียดินแดนหรืออธิปไตยแต่อย่างใด” นายกรัฐมนตรี กล่าว.
</p>
<p>ยังอุบตั้ง"ผบ.ตร."ไม่รู้ประชุมกตช.เมื่อไหร่ </p>
<p>วันนี้ (6 ก.ย.) ผู้สื่อข่าวรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์หลังออกรายการ "เชื่อมั่นประเทศไทยกับ<persName>นายกฯอภิสิทธิ์</persName>" ถึงการประชุมคณะกรรมกานโยบายตำรวจแห่งชาติ (ก.ต.ช.) เพื่อพิจารณาแต่งตั้ง ผบ.ตร.คนใหม่ ว่า ยังไม่แน่ว่าจะมีการประชุมในสัปดาห์หน้าหรือไม่ เพราะยังดูเวลากันอยู่ เมื่อถามว่าจะได้ ผบ.ตร.คนใหม่ก่อนที่จะเดินทางไปร่วมประชุมสหประชาชาติที่สหรัฐอเมริกา ระหว่างวันที่ 20-26 ก.ย.นี้หรือไม่ <persName>นายอภิสิทธิ์</persName> กล่าวว่า อีกตั้งนานกว่าจะไปอเมริกา.</p></body>
</news>
