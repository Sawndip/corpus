<teiHeader>
<fileDesc>
<titleStmt>
  <title>สรุปบรรยากาศเลือกตั้ง ส.ส.สุราษฎร์ธานี เขต 1  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208290146&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สรุปบรรยากาศเลือกตั้ง ส.ส.สุราษฎร์ธานี เขต 1</headline>
<lead></lead>
<neck></neck>
<body><p>เลขาธิการคณะกรรมการการเลือกตั้ง ลงพื้นที่ตรวจความพร้อมการเลือกตั้งซ่อม ส.ส.เขต 1 จังหวัดสุราษฎร์ธานี พร้อมเร่งตรวจสอบปัญหาทุจริต ขณะเดียวกันเป็นห่วงสภาพอากาศวันนี้อาจทำให้ประชาชนออกมาใช้สิทธิ์น้อย <persName>นายสุทธิพล ทวีชัยการ</persName> เลขาธิการคณะกรรมการการเลือกตั้ง กล่าวภายหลังลงพื้นที่เมื่อวานนี้ (29 ส.ค.52) เพื่อตรวจความเรียบร้อยการเลือกตั้งสมาชิกสภาผู้แทนราษฎร จังหวัดสุราษฎร์ธานี เขตเลือกตั้งที่ 1 แทนตำแหน่งที่ว่าง ซึ่งจะมีการเลือกตั้งในวันนี้ (30 ส.ค.52) ว่า บรรยากาศทั่วไปเป็นไปด้วยความเรียบร้อย ยังไม่มีเรื่องร้องเรียนเกิดขึ้น แต่เพื่อความไม่ประมาท กกต.ได้ส่งชุดป้องปรามหาข่าวลงพื้นที่ด้วย ทั้งจากส่วนกลาง , กกต.จังหวัดสุราษฎร์ธานี และจังหวัดใกล้เคียง รวมถึงเจ้าหน้าที่ตำรวจคอยประสานงานกันตลอดเวลา เพื่อป้องกันการทุจริตที่อาจเกิดขึ้นได้ นอกจากนี้ยังได้ตั้งศูนย์ประสานงานการเลือกตั้ง คอยรับเรื่องร้องเรียนการทุจริตได้ทันที โดยตั้งอยู่ที่ว่าการอำเภอเมืองจังหวัดสุราษฎร์ธานี ส่วนกระแสข่าวที่มีบางพรรคการเมืองนำของไปมอบให้กับคณะกรรมการกลางอิสลามประจำจังหวัด เพื่อนำไปมอบให้กับผู้ต้องขังนั้น <persName>นายสุทธิพล</persName> กล่าวว่า ยังไม่ทราบเรื่อง โดยจะเร่งดำเนินการตรวจสอบต่อไป แต่ตามกฎหมาย หากเป็นการมอบให้ตามประเพณี หรือไม่มีเจตนาจูงใจให้เลือก หรือไม่ให้เลือกบุคคลก็ถือว่าไม่มีความผิด ซึ่งต้องดูเป็นกรณีไป ด้าน <persName>นางสาว ศุภลักษณ์ เกษร</persName> ชาวจังหวัดสุราษฎร์ธานีที่มีสิทธิ์เลือกตั้งในครั้งนี้ กล่าวว่า ได้รับทราบข้อมูลมาโดยตลอดว่าจะมีการเลือกตั้งซ่อมในวันนี้ แต่ถือว่าบรรยากาศไม่ค่อยตื่นตัว เพราะมีเพียงผู้สมัครจาก 2 พรรคการเมืองลงแข่งขัน ในส่วนของตนเองค่อนข้างเบื่อหน่าย เพราะเห็นว่าการเลือกตั้งไม่ได้ช่วยแก้ปัญหาและสนองความต้องการของประชาชนอย่างแท้จริง แต่ก็ยืนยันว่าจะขอออกไปใช้สิทธิ์เลือกตั้งตามหน้าที่ประชาชนที่ดี พร้อมเชิญชวนประชาชนในพื้นที่หากจะมีส่วนร่วมในการพัฒนาประเทศก็ขอให้ออกมาใช้สิทธิ์เลือกตั้ง ด้าน <persName>นายเกรียงศักดิ์ รอดพันธ์ชู</persName> ผู้มีสิทธิ์เลือกตั้งอีกคน กล่าวว่า แม้บรรยากาศการเลือกตั้งในครั้งนี้จะไม่ค่อยคึกคัก แต่การปครองในระบอบประชาธิปไตย ประชาชนทุกคนจำเป็นต้องออกไปใช้สิทธิ์เพื่อเลือกตัวแทนไปทำหน้าที่แทนในรัฐสภา โดยพิจารณาจากผลงานที่ได้ทำประโยชน์ให้กับท้องถิ่น ทั้งนี้หวังว่าผู้ได้รับการเลือกตั้งในครั้งนี้ จะเข้าไปใช้สิทธิ์ใช้เสียงปกป้องสิทธิของประชาชนในพื้นที่ และประชาชนชาวไทยอย่างเต็มที่ ทั้งนี้ <persName>นายสุทธิพล</persName> กล่าวด้วยว่า หากสภาพอากาศช่วงบ่ายวันนี้เหมือนกับช่วง 2 – 3 วันที่ผ่านมาก็รู้สึกเป็นห่วงว่าอาจทำให้ประชาชนออกมาใช้สิทธิ์เลือกตั้งน้อยกว่าที่คาดการณ์ ที่ตั้งไว้ร้อยละ 60 แต่ก็ได้เตรียมเต็นท์สำรอง และเฮลิคอปเตอร์ ไว้คอยเตรียมขนหีบบัตรในหน่วยเลือกตั้งที่เป็นเกาะ หากเกิดฝนตก </p></body>
</news>
