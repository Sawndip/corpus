<teiHeader>
<fileDesc>
<titleStmt>
  <title>ส.ว.ชิงถอนชื่อญัตติ'สอดไส้'เสนอแก้รธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/04/news_29408005.php?news_id=29408005  </bibl>
</sourceDesc>
</fileDesc>
</teiHeader>
<news>
<headline>ส.ว.ชิงถอนชื่อญัตติ'สอดไส้'เสนอแก้รธน.</headline>
<lead>สมาชิกวุฒิสภาสรรหาชิงถอนชื่อทิ้งญัตติขอแก้ไขรัฐธรรมนูญ “<persName>ประเสริฐ ชิตพงษ์</persName>” รับอ่านญัตติโดยละเอียดแล้ว มีเนื้อหาที่เกินกว่าตกลงไว้ในกรรมการสมานฉันท์ ด้านกรรมาธิการวิสามัญพิจารณางบประมาณ ปูด ส.ว.เลือกตั้ง ทวงถามจัดสรรลงจังหวัด “<persName>กอร์ปศักดิ์</persName>” รับกลางที่ประชุม มีการมาขอให้กระจายงบลงจังหวัดของ ส.ว.จริง</lead>
<neck></neck>
<body><p>ความพยายามที่จะล่ารายชื่อสมาชิกสภาผู้แทนราษฎร (ส.ส.) และสมาชิกวุฒิสภา (ส.ว.) เพื่อขอแก้ไขรัฐธรรมนูญ โดยในส่วน ส.ว. มี<persName>นายประสิทธิ์ โพธสุธน</persName> ส.ว.สุพรรณบุรี เป็นผู้เดินขอให้ ส.ว.ร่วมลงชื่อสนับสนุน เพื่อแก้ไขรัฐธรรมนูญ 6 ประเด็น ตามที่คณะกรรมการสมานฉันท์เพื่อการปฏิรูปการเมืองและศึกษาแก้ไข
รัฐธรรมนูญ และเพิ่มอีก 1 ประเด็น คือ เพิ่มอำนาจศาลยุติธรรมเกี่ยวกับการเลือกตั้งโดยปรากฏว่า ขณะนี้ ทั้ง ส.ว.เลือกตั้ง และ ส.ว.สรรหาได้ร่วมลงชื่อกว่า 80 คนแล้ว ซึ่ง<persName>นายประสิทธิ์</persName>ยังไม่ยุติจะเดินหน้าขอรายชื่อสนับสนุนโดยตั้งเป้าไว้ที่ 120 รายชื่อ</p>
<p>ผู้สื่อข่าวรายงานว่า ขณะนี้ มี ส.ว. สรรหา ได้ขอถอนชื่อจากญัตติดังกล่าวแล้ว 3 คน ประกอบด้วย <persName>นายประเสริฐ ชิตพงษ์</persName> ส.ว.สงขลา <persName>พล.ต.ต.เกริก กัลยาณมิตร</persName> ส.ว. สรรหา และ<persName>นางกีรนา สุมาวงศ์</persName> ส.ว.สรรหา และขณะนี้ มี ส.ว.สรรหา จำนวนมากกำลังขอถอนชื่อจากญัตติ เพราะเห็นว่าในญัตติมีเนื้อหาที่ขัดรัฐธรรมนูญ มาตรา 265 เพราะมีการเสนอให้ขยายเวลาการดำรงตำแหน่งของส.ว. สรรหา อยู่ต่อจาก 3 ปี เป็น 6 ปี ซึ่งหาก ส.ว. สรรหา ลงชื่อก็เท่ากับขอแก้ไขรัฐธรรมนูญเพื่อตัวเอง
แหล่งข่าวใน ส.ว.กล่าวว่า ที่ ส.ว.สรรหา เซ็นชื่อในญัตติเพราะความเกรงใจ แต่เมื่อทราบว่าผิดกฎหมายรัฐธรรมนูญ จึงไม่เห็นด้วย และเชื่อว่าจะมีส.ว.อีกหลายคนทยอยถอนไปเรื่อยๆ</p>
<p>ด้าน<persName>นายประเสริฐ ชิตพงษ์</persName> กล่าวยอมรับว่า เขาได้ถอนชื่อจากญัตติจริง เพราะจากการพูดคุยผู้เสนอบอกว่าเสนอตามความเห็นของคณะกรรมการสมานฉันท์ ในฐานะที่เขาเป็นกรรมการสมานฉันท์ ก็ย่อมจะต้องเห็นชอบในสิ่งที่คณะกรรมการสรุปมา แต่เมื่ออ่านเนื้อหาลึกลงไป มีบางเรื่องที่เสนอเกินกว่าที่ได้พูดกันไว้
“ถ้าไม่ตรวจทานอย่างละเอียด ก็จะไม่พบว่าญัตติที่เสนอเกินกว่าที่กรรมการสมานฉันท์เสนอ และไม่ได้เกินในประเด็นที่เป็นข่าว คือ เรื่องอำนาจกรรมการการเลือกตั้ง ซึ่งเรื่องนี้ผมในฐานะประธานอนุกรรมการปฏิรูปการเมือง เป็นฝ่ายเสนอเอง จึงไม่ติดใจ แต่ข้อเสนอที่ผมพูดถึงนั้น ไม่อยากเรียกว่าสอดไส้ ถ้าไม่ดูให้ดีจะไม่เห็น ไม่อ่านละเอียดแล้วกลับไปนอนคิดจะไม่เห็น”</p>
<p>ขณะที่<persName>นายสนอง เทพอักษรณรงค์</persName> ส.ส.บุรีรัมย์ พรรคภูมิใจไทย กล่าวกรณีที่ ส.ส.และส.ว.ร่วมกันล่ารายชื่อเพื่อแก้ไขรัฐธรรมนูญ ว่า ขณะนี้พรรคร่วมรัฐบาลได้ประชุม และเห็นด้วยกับการแก้ไขรัฐธรรมนูญ ซึ่งประเด็นที่พ้องต้องกันว่าสมควรที่จะแก้ไขมีอยู่ 2 ประเด็น คือที่มาของ ส.ส.ให้เป็นแบบเขตเดียวเบอร์เดียว และแก้ไขมาตรา 190 เรื่องการทำสนธิสัญญากับต่างประเทศ ซึ่งในสองประเด็นนี้เมื่อพรรคร่วมไม่มีความขัดแย้งกัน ก็ควรเสนอให้แก้ไขไปก่อน ส่วนประเด็นอื่นที่ยังมีความขัดแย้งหรือความคิดเห็นไม่ตรงกัน ก็ให้ประชาชนเข้ามามีส่วนร่วมโดยการทำประชาพิจารณ์</p>
<p>รายงานข่าวแจ้งว่า ในการประชุมกรรมาธิการวิสามัญจัดสรรงบประมาณเงินกู้ 4 แสนล้านบาท ได้มีการล็อบบี้เพื่อของบ ประมาณโดย ส.ว.กลุ่มหนึ่งที่ล็อบบี้ของบ ประมาณลงไปในจังหวัดของตัวเอง โดยระหว่างประชุมกรรมาธิการวิสามัญจัดสรรงบประมาณ ได้สอบถามข้อเท็จจริงเรื่องนี้กับ<persName>นายกอร์ปศักดิ์ สภาวสุ</persName> รองนายกรัฐมนตรี ด้านเศรษฐกิจ เพราะกรรมาธิการไม่สบายใจที่จะมี ส.ว.ไปกระทำการอันเป็นการขัดรัฐธรรมนูญ</p>
<p>แหล่งข่าว กล่าวว่า <persName>นายกอร์ปศักดิ์</persName> ได้ยอมรับกลางที่ประชุมว่า มี ส.ว.ที่รู้จักกัน มาทวงถามในทำนองว่าได้กระจายงบประมาณไปยังจังหวัดของ ส.ว.ผู้นั้นหรือไม่</p></body>
</news>
