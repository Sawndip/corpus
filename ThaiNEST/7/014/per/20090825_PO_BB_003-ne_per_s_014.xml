<teiHeader>
<fileDesc>
<titleStmt>
  <title>สพช.สุ่ม100ชุมชนพบ50%ไม่โปร่งใส-ถลุงงบพีอาร์ 63 ล.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/25/news_29346872.php?news_id=29346872  </bibl>
</sourceDesc>
</fileDesc>
</teiHeader>
<news>
<headline>สพช.สุ่ม100ชุมชนพบ50%ไม่โปร่งใส-ถลุงงบพีอาร์ 63 ล.</headline>
<lead>สพช.สุ่มตรวจ 100 โครงการชุมชนพอเพียงที่อนุมัติงบแล้วเพื่อวิเคราะห์ปัญหา พบกว่า 80% มีปัญหาการเบิกจ่าย 50% เข้าข่ายไม่โปร่งใส วิจารณ์หึ่งใช้งบพีอาร์จัดจ้างวิธีพิเศษกว่า 63ล้านบาท ไม่มีประสิทธิภาพ ด้านกองปราบลงพื้นที่หาหลักฐานเพิ่ม หลังพบกลิ่นทุจริตการจัดซื้อปุ๋ย “เพื่อไทย” เผยผลตรวจสอบในเขต กทม.พบทุจริต12 อ้างทีมงานของ ส.ส.ประชาธิปัตย์โยง</lead>
<neck></neck>
<body><p>หล่งข่าวจากสำนักงานเศรษฐกิจพอเพียงเพื่อยกระดับชุมชน (สพช.) เปิดเผยว่า หลังจากการดำเนินโครงการเศรษฐกิจพอเพียงเพื่อยกระดับชุมชน หรือโครงการชุมชนพอเพียง มีปัญหาความไม่โปร่งใสเกิดขึ้นในหลายประเด็น สพช.จึงได้สรุปเรื่องร้องเรียนตั้งแต่เริ่มต้นโครงการจนถึงปัจจุบัน พร้อมกับสุ่มตรวจสอบชุมชนตัวอย่าง 100 ชุมชนที่รับการอนุมัติโครงการไปแล้ว เพื่อนำข้อมูลที่ได้มาวิเคราะห์ปัญหาที่เกิดขึ้น พบว่า กว่า 80% ของชุมชนที่รับการอนุมัติโครงการยังมีปัญหาในขั้นตอนการเบิกจ่ายเงินจากธนาคาร</p>
<p>จากการสำรวจพบว่าชุมชนที่ได้รับอนุมัติโครงการและมีการเปิดบัญชีเงินฝากกับธนาคารแล้ว 20% ยังไม่เปิดบัญชีอีก 80% โดยชุมชนที่เปิดบัญชีแล้วมีชื่อชุมชนผิด 10% ต้องการเปลี่ยนโครงการใหม่ 60% โครงการที่อนุมัติไม่ตรงกับความต้องการของประชาชน 10% งบประมาณไม่ตรงกับที่ขอไป 10% และเอกสารไม่ครบ 10%
ส่วนชุมชนที่ยังไม่เปิดบัญชีเงินฝาก พบว่า 7.5% ชื่อชุมชนผิด นายอำเภอไม่เซ็นรับรองเอกสาร 10% ต้องการเปลี่ยนโครงการใหม่ 20% งบประมาณไม่ตรงกับที่ขอไป 10% กำลังดำเนินการเปิดบัญชี 20% รอเอกสารจากอำเภอ 7.5% กลัวมีปัญหา 2.5% เปลี่ยนประธานชุมชน 5% ไม่ทราบว่าขอโครงการไป 2.5% ไม่ได้เป็นคนส่งโครงการ 7.5% โครงการที่ได้รับการอนุมัติไม่ตรงกับที่ต้องการของประชาชน 5%</p>
<p>ทั้งนี้เป็นที่น่าสังเกตว่าโครงการจำนวนมากกว่า 50% ที่ได้รับการอนุมัติงบ มีความไม่โปร่งใสเกิดขึ้น เพราะไม่ตรงกับความต้องการที่แท้จริงของชุมชน เห็นได้จากจำนวนชุมชนที่ต้องการเปลี่ยนแปลงโครงการใหม่ และกรณีที่ประชาชนไม่ทราบว่าได้ขอโครงการไป และไม่ได้เป็นคนขอโครงการ ทั้งในกรณีชุมชนที่เปิดบัญชีเงินฝากกับธนาคารแล้วและชุมชนที่ยังไม่เปิดบัญชีเงินฝาก สะท้อนให้เห็นว่าการดำเนินโครงการส่วนใหญ่มีคนจัดทำเอกสารขออนุมัติงบประมาณให้กับชุมชน ขณะนี้ สพช.กำลังเร่งตรวจสอบเรื่องนี้</p>
<p>นอกจากนี้จากผลการสำรวจที่พบว่า โครงการที่ได้รับการอนุมัติไม่ตรงกับความต้องการของประชาชนที่มีอยู่อีกจำนวนหนึ่ง ก็สะท้อนให้เห็นว่ามีการแก้ไขเปลี่ยนแปลงโครงการที่ชุมชนขอมาในขั้นตอนการพิจารณา ซึ่งน่าจะเกี่ยวข้องกับเจ้าหน้าที่ใน สพช.
แหล่งข่าวกล่าวอีกว่า ผลสำรวจดังกล่าวสอดคล้องกับการผลการเบิกจ่ายเงินของชุมชนที่ได้รับการอนุมัติโครงการไปแล้วจำนวน 31,582 ชุมชน เป็นเงิน 8,432 ล้านบาท ปัจจุบัน สพช.โอนเงินแล้ว 21,697 ชุมชน เป็นเงิน 5,367 ล้านบาท แต่มีเพียง 7,938 ชุมชนเท่านั้นที่เบิกจ่ายเงินไปแล้ว 2,018 ล้านบาท
วิจารณ์ใช้ 63 ล้านประชาสัมพันธ์ล้มเหลว</p>
<p>ทั้งนี้ที่ผ่านมาโครงการชุมชนพอเพียง ใช้งบกว่า 63.22 ล้านบาท เพื่อว่าจ้างบริษัทเอกชน 5 รายเข้าดำเนินการประชาสัมพันธ์โครงการ ประกอบด้วย 1.ว่าจ้างบริษัท โชว์ไร้ขีด จำกัด จำนวน 3.52 ล้านบาท ผลิตคู่มือการบริหารจัดการโครงการ และอีก 5.2 ล้านบาท ผลิตแผ่นป้ายไวนิลประชาสัมพันธ์
2.บริษัท ยูโร อาร์เอสซีจี แฟลกชีพ จำกัด ผลิตสื่อโฆษณาโทรทัศน์สิ่งพิมพ์ จำนวน 10.5 ล้านบาท 3.บริษัท ลีเวอเรจ จำกัด เพื่อเผยแพร่และประชาสัมพันธ์ผ่านสื่อโทรทัศน์ วิทยุ และสิ่งพิมพ์ จำนวน 32 ล้านบาท 4.บริษัท ฟาร์อิสท์ ดีดีบี จำกัด เพื่อจัดกิจกรรมพิธีเปิดโครงการและโอนเงินให้แก่ชุมชน จำนวน 6 ล้านบาท 5.บริษัท ดีซี คอนซัลแทนด์ แอนด์ มาร์เกตติ้ง จำกัด เผยแพร่ประชาสัมพันธ์สร้างความรู้ความเข้าใจโครงการ จำนวน 6 ล้านบาท</p>
<p>สำหรับการประชาสัมพันธ์โครงการชุมชนพอเพียง มีการวิพากษ์วิจารณ์ว่าล้มเหลว จะเห็นได้จากประชาชนไม่เข้าใจรายละเอียดโครงการ จนส่งผลให้เกิดการทุจริตตามมา อีกทั้งมีบางกิจกรรมใช้วิธีจัดจ้างพิเศษ
</p>
<p>กองปราบปรามชี้เจ้าหน้าที่รัฐมีเอี่ยว</p>
<p>วันเดียวกันนี้ <persName>พ.ต.อ.สุพิศาล ภักดีนฤนาถ</persName> รองผู้บังคับการกองปราบปราม เปิดเผยถึงความคืบหน้าการสอบสวนคดีทุจริตโครงการชุมชนพอเพียงว่า มีความคืบหน้าไปกว่า 50%โดยเฉพาะการทุจริตโครงการซื้อปุ๋ย ในพื้นที่ภาคกลางตอนบน อาทิเช่น จังหวัดนครสวรรค์ โดยพบว่าเจ้าหน้าที่รัฐซึ่งควบคุมโครงการมีพฤติกรรมปล่อยปละละเลย ทำให้เจ้าหน้าที่ระดับชุมชนเข้าไปเกี่ยวข้อง</p>
“ขณะนี้กองปราบอยู่ระหว่างการรวบรวมพยานหลักฐาน เพื่อให้ข้อมูลมีความชัดเจนยิ่งขึ้น ก่อนสรุปสำนวนส่งให้ผู้บัญชาการสอบสวนกลางพิจารณาต่อไป”
<p>สำหรับโครงการที่จัดซื้อเครื่องกรองน้ำพลังงานแสงอาทิตย์ ในพื้นที่กรุงเทพฯ ขณะนี้อยู่ระหว่างตรวจสอบบุคคลที่เกี่ยวข้อง รวมทั้งเจ้าหน้าที่รัฐระดับกลาง ซึ่งมีหน้าที่บริหารโครงการมากกว่า 2 คน และล่าสุดได้แต่งตั้งพนักงานสอบสวน 5 นาย ลงพื้นที่ทั้งภาคอีสาน ภาคกลางตอนบน และกรุงเทพฯ เพื่อหาหลักฐานดำเนินคดีเพิ่ม
พท.เผยผู้ช่วยส.ส.ปชป.อยู่เบื้องหลัง</p>
<p>วันเดียวกันนี้ <persName>น.อ.อนุดิษฐ์ นาครทรรพ</persName> ส.ส.กทม.พรรคเพื่อไทย เปิดเผยว่า จากการลงพื้นที่ที่ชุมชนอยู่เจริญ ซอยอินทามระ 41 เขตดินแดง พบว่ามีการทุจริตในโครงการชุมชนพอเพียง โดยชุมชนดังกล่าวได้รับจัดสรรงบประมาณ 2 แสนบาท และเสนอขอเพิ่มเครื่องครัวกับกล้องวงจรปิด แต่กลับได้รับอนุมัติเป็นเสาโคมไฟฟ้าพลังงานแสงอาทิตย์ และเครื่องกรองน้ำพลังงานแสงอาทิตย์ ทั้งนี้จากการสอบถามชาวบ้านพบว่า ผู้ที่นำโครงการให้ชาวบ้านเป็นทีมงานของ ส.ส.พรรคประชาธิปัตย์ ชื่ออักษรย่อ “พ” มีผู้ช่วยอักษรย่อ “ป” และจากการตรวจสอบโครงการในเขต กทม.พบการทุจริตแล้ว 12 เขต</p>
<p>ด้าน<persName>นายพร้อมพงศ์ นพฤทธิ์</persName> โฆษกพรรคเพื่อไทย กล่าวว่า ชุมชนดังกล่าวของบประมาณซื้ออุปกรณ์วงเงิน 2 แสนบาท แต่ได้โคมไฟดวงละ 5 หมื่นบาท คิดเป็นเงิน 1.5 แสนบาท จึงมีเงินรั่วไหลไป 5 หมื่นบาท เชื่อว่าเป็นการทุจริต จึงอยากให้พรรคประชาธิปัตย์สอบผู้ช่วย ส.ส.ชื่ออักษรย่อ “ป” ซึ่งเป็นผู้ช่วย ส.ส.อักษรย่อ “พ”</p></body>
</news>
