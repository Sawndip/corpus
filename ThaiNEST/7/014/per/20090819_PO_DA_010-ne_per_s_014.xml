<teiHeader>
<fileDesc>
<titleStmt>
  <title>รัฐฯ"ไม่ล้วงลูก"กก.พิจารณาฎีกานปช.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-19 06:28:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14968  </bibl>
</sourceDesc>
</fileDesc>
</teiHeader>
<news>
<headline>รัฐฯ"ไม่ล้วงลูก"กก.พิจารณาฎีกานปช.</headline>
<lead></lead>
<neck></neck>
<body><p>“<persName>ทักษิณ</persName>” แถลงขอบคุณ “คนเสื้อแดง” ถวายฎีกาเสร็จสิ้น ลั่นไม่ยอมรับกฎเกณฑ์เครือข่ายคณะรัฐประหาร โวยกลไกรัฐตีความ-ใช้กฎหมายทำลายปฏิปักษ์ทางการเมือง ลั่นรัฐบาลต้องเลิกการกระทำที่เป็นอุปสรรคต่อการสมานฉันท์ก่อนสายเกินไป นายกฯ ระบุรัฐบาลมีหน้าที่ให้ความเห็นสำนักราชเลขาฯ เท่านั้น ยันปฏิบัติมาตรฐานเดียวกับการถวายฎีกาทั่วไป ด้าน “<persName>เทพเทือก</persName>” ย้ำไม่ตัดตอน-ไม่แทรกแซง ปล่อยให้เป็นหน้าที่ของคณะกรรมการฯ “<persName>สาทิตย์</persName>” ฟันธง “<persName>แม้ว</persName>” ยังไม่หยุดประเมินจาก “โฟนอิน” มีเจตนาแอบแฝง ปลัดยธ.เผยยังไม่เห็นรายละเอียดฎีกา ย้ำจำนวนไม่สำคัญเท่าเงื่อนไข “นครบาล” เร่งถกข้อกฎหมาย พิจารณาถอนประกันแกนนำเสื้อแดง หากพบผิดเงื่อนไข</p>
<p>ตามที่กลุ่มแนวร่วมประชาธิปไตยต่อต้านเผด็จการแห่งชาติ (นปช.) หรือกลุ่มคนเสื้อแดง นัดชุมนุมกันที่ท้องสนามหลวง เมื่อวันที่ 17 ส.ค. เพื่อนำรายชื่อคนไทยทั้งสิ้น 3,532,900   คน ยื่น ทูลเกล้าฯ ถวายฎีกาขอพระราชทาน อภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรี ผ่านทางสำนักราชเลขาธิการ ต่อมาสำนักราชเลขาธิการ ออกแถลงการณ์ชี้แจงขั้นตอนปฏิบัติว่า การทูลเกล้าฯ ถวายฎีกาเกี่ยวกับการขอพระราชทาน อภัย โทษ การขอพระราชทานความเป็นธรรม และการขอพระราชทานความช่วยเหลือ สำนักราชเลขาธิการ ต้องส่ง  ฎีกาทุกเรื่องให้รัฐบาลพิจารณาถวายความเห็นประกอบพระราชดำริต่อไปนั้น</p>
<p>ความคืบหน้า เมื่อเวลา 09.30 น. วันที่ 18 ส.ค. ที่ทำเนียบรัฐบาล <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ให้ สัมภาษณ์ถึงกรณีที่สำนักราชเลขาธิการ ระบุว่า หลังจากกลุ่มคนเสื้อแดงยื่นถวายฎีกาแล้ว ต้อง ให้เป็นไปตามขั้นตอน โดยให้รัฐบาลพิจารณา ถวายความเห็นประกอบว่า เป็นวิธีการตามปกติ รัฐบาลมีหน้าที่ตรวจสอบข้อมูล ข้อเท็จจริง และเหตุผล กรณีที่มีผู้ยื่นฎีกาจะแยกเป็นสองส่วนคือ ฎีกาที่ประชาชนได้รับความเดือดร้อนเรื่องต่าง ๆ และฎีกาของผู้ต้องโทษ และขอพระราชทาน อภัยโทษ คือ ติดคุกรับโทษในระยะหนึ่ง เมื่อทำตัวดีสำนึกผิด ก็ทำเรื่องถวายฎีกาได้ ผ่านทางผู้บัญชาการเรือนจำ ทำเรื่องถึงกรมราชทัณฑ์ ทาง กรมราชทัณฑ์จะมีกรรมการพิจารณาว่าเข้าหลัก เกณฑ์กติกาที่กฎหมายบัญญัติไว้หรือไม่ จากนั้น จึงจะส่งเรื่องให้กระทรวงยุติธรรม เมื่อกระทรวงตรวจสอบแล้วก็จะส่งเรื่องมาที่สำนักนายกรัฐมนตรี   ขั้นตอนสุดท้ายคือ นายกรัฐมนตรี หรือรัฐมนตรี  ที่ได้รับมอบหมาย ทำหนังสือกราบบังคมทูล โดยสรุปเหตุผล ข้อกฎหมาย ข้อเท็จจริง ทุกอย่าง ทุกประการ ตั้งแต่ความเห็นของเรือนจำ กรมราชทัณฑ์ กระทรวงยุติธรรม และความเห็นรัฐบาลถวายขึ้นไป       </p>
<p><persName>นายสุเทพ</persName> กล่าวต่อว่า กรณีกลุ่มคนเสื้อแดงก็เช่นเดียวกัน เมื่อได้รับเรื่องจากสำนักราชเลขาธิการ ต้องส่งกลับไปให้กระทรวงยุติธรรมดำเนินการ กระทรวงยุติธรรมต้องตรวจสอบอย่างละเอียด อาจตั้งคณะกรรมการขึ้นมาเป็นพิเศษ เพราะเรื่องนี้อยู่ในความสนใจของประชาชน ต้องให้คนที่มีความรู้ ความเข้าใจเรื่องนี้จริง ๆ มาดำเนินการ จากนั้นต้องทำความเห็นเบื้องต้นมายังรัฐบาล ถึงตอนนั้นถ้าเรื่องมาถึงตนต้องพิจารณาไปตามขั้นตอน ผู้สื่อข่าวถามว่า ขั้นตอนที่กล่าวมาทั้งหมดจะใช้เวลานานเท่าไหร่ <persName>นายสุเทพ</persName> กล่าวว่า คงบอกไม่ได้ ขึ้นอยู่กับคณะกรรมการที่กระทรวงยุติธรรมจะแต่งตั้งขึ้นว่าจะพิจารณาอย่างไร       </p>
<p>เมื่อถามว่า กังวลหรือไม่ว่าหากฎีกาที่ยื่นไม่ผ่านขั้นตอนของรัฐบาลไปถึงพระองค์ท่าน เนื่องจากกลุ่มคนเสื้อแดงบางคนระบุว่าเป็นเพราะรัฐบาลสกัดกั้น และเกรงหรือไม่ว่าจะมีการปลุกระดมมวลชนขึ้นมา <persName>นายสุเทพ</persName> กล่าวว่า ไม่กังวล และไม่อยากให้ประชาชนกังวล ทุกคนต้องเคารพกฎเกณฑ์ กติกาของบ้านเมือง คนเสื้อแดงก็ต้องเคารพ ยืนยันว่าเรื่องนี้ไม่มีใครคิดกลั่นแกล้ง หรือหาเรื่องใคร ตนจะดูแลหน่วยงานที่อยู่ในความ  รับผิดชอบ พูดความจริงกับประชาชนทุกเรื่อง และแถลงข้อเท็จจริงทุกประการ ยืนยันว่าทุกอย่างจะเป็นไปด้วยความโปร่งใส ประชาชนเจ้าของประเทศไทยจะได้ทราบไปพร้อม ๆ กัน   </p>
<p>ด้าน<persName>นายสาทิตย์ วงศ์หนองเตย</persName> รมต. ประจำสำนักนายกรัฐมนตรี ให้สัมภาษณ์ก่อนการประชุมครม.ว่าขั้นตอนจากนี้ไป สำนักราชเลขาธิ การจะส่งหนังสือทั้งหมดมาที่สำนักเลขาธิการคณะรัฐมนตรี ซึ่งต้องหารือกันอย่างใกล้ชิดเพื่อกำหนดแนววิธีปฏิบัติให้เป็นไปตาม พ.ร.บ. ประมวลกฎหมายวิธีพิจารณาความอาญา ผู้สื่อข่าวถามว่าค่อนข้างชัดเจนแล้วว่าการยื่นถวายฎีกาครั้งนี้ไม่เข้าขั้นตอนตามกฎหมาย เป็นไปได้หรือไม่ว่ารัฐบาลจะยุติเรื่องโดยไม่นำส่งกลับไปยังสำนักราชเลขาธิการ <persName>นายสาทิตย์</persName> กล่าวว่าอย่าเพิ่งพูดไปก่อนจนกว่าจะตรวจสอบรายละเอียดของเอกสารทั้งหมดว่าเป็นไปตามองค์ประกอบกฎหมายหรือไม่ เมื่อถามว่ารัฐบาลจะทำอย่างไร หากในวันที่ 26 ส.ค.นี้ กลุ่มเสื้อแดงนัดชุมนุมใหญ่จะนำประเด็นดังกล่าวไปปลุกระดมยกระดับขับไล่รัฐบาล <persName>นายสาทิตย์</persName> กล่าวว่า ที่ผ่านมากลุ่มเสื้อแดงประกาศว่าหลังยื่นฎีกาแล้วจะยุติการเคลื่อนไหว ก็ขอให้เป็นไปตามนั้น เท่าที่ดูการโฟนอินของ<persName>พ.ต.ท.ทักษิณ</persName> ประเมินว่าเหตุการณ์ยังไม่จบง่าย ๆ เพราะเป้าหมายจริง คือการเดินหน้าต่อ เมื่อถามว่าจะเป็น “สิงหาอันตราย” หรือไม่ <persName>นายสาทิตย์</persName> กล่าวว่า มีการขู่ไว้ซึ่งมันไม่มีผลดีอะไรเลย</p>
<p>ต่อมาช่วงบ่าย <persName>นายอภิสิทธิ์ เวชชาชีวะ</persName> นายกรัฐมนตรี แถลงภายหลังการประชุมครม.ว่าในการประชุม ครม.ไม่ได้หยิบยกเรื่องการถวาย ฎีกาของกลุ่มคนเสื้อแดงมาหารือ แต่แนวทางปฏิบัติคือสำนักราชเลขาธิการจะต้องส่งเรื่องมาให้  สำนักเลขาธิการคณะรัฐมนตรี เพื่อนำเสนอให้<persName>นาย  สุเทพ เทือกสุบรรณ</persName> รองนายกฯ และได้รับมอบหมายให้ดูแลเรื่องการถวายฎีกาทุกเรื่อง เพื่อตรวจสอบว่าเป็นฎีกาประเภทไหน และส่งให้หน่วย  งานที่รับผิดชอบไปดำเนินการต่อไป เท่าที่ดูน่าจะ  เป็นฎีกาขอพระราชทานอภัยโทษ ซึ่งคงต้องเป็น   กระทรวงยุติธรรมเป็นผู้พิจารณาในส่วนของรัฐบาลมีหน้าที่ให้ความเห็นไปยังสำนักราชเลขาธิการ เพื่อดำเนินการตามกระบวนการต่อไป  </p>
<p>ผู้สื่อข่าวถามว่า กลุ่มคนเสื้อแดงประกาศว่าจะชุมนุมใหญ่อีกครั้งในวันที่ 26 ส.ค. เพื่อทวงถามเรื่องนี้ นายกฯ กล่าวว่า เท่าที่สอบถาม การตรวจสอบต้องใช้เวลามาก ดังนั้นอย่างไรก็ไม่ทันวันที่ 26 ส.ค.ส่วนที่กลุ่มคนเสื้อแดงระบุว่ารัฐบาลพยายามขัดขวาง และเตะถ่วงการยื่นถวายฎีกา นายกฯ กล่าวว่า ไม่มีกรณีเช่นนั้นเกิดขึ้น กรุณาอย่าบิดเบือนข้อเท็จจริง รัฐบาลทำอย่างนั้นไม่ได้ เมื่อรัฐบาลมีหน้าที่ก็ต้องทำตามหน้าที่ เมื่อถามว่าคิดว่าสถานการณ์ในช่วงนี้เป็นสถาน การณ์เปราะบางที่อาจจะมีการปลุกระดมกันหรือไม่ นายกฯ กล่าวว่า อย่าไปหลงเชื่อ รัฐบาลทำอย่างตรงไปตรงมาตามหลักเกณฑ์ทุกประการ     </p>
<p>ด้าน<persName>นายกิตติพงษ์ กิตยารักษ์</persName> ปลัดกระทรวงยุติธรรม กล่าวถึงความคืบหน้าหลังกลุ่มคนเสื้อแดงถวายฎีกาให้ <persName>พ.ต.ท.ทักษิณ</persName> ว่าขณะนี้ทราบแค่รัฐบาลจะส่งเรื่องต่อมาให้ แต่ยังไม่เห็นรายละเอียดของฎีกาว่าเป็นฎีการ้องทุกข์ หรือฎีกาขอพระราชทานอภัยโทษ แต่หากจะส่งเรื่องมา ก็ต้องส่งให้กรมราชทัณฑ์ไปพิจารณาคำร้องว่าเข้าหลักเกณฑ์หรือไม่ ผู้ร้องเป็นผู้มีสิทธิหรือมีส่วนเกี่ยวข้องกับผู้ถวายฎีกาให้หรือไม่ แล้วจึงจะพิจารณาเนื้อหาว่าสมควรถวายฎีกาหรือไม่ ซึ่งกรมราชทัณฑ์จะเป็นผู้ทำความเห็นเสนอต่อ รมว. ยุติธรรม ทั้งนี้ต้องตรวจสอบเนื้อหาเบื้องต้นทั้งหมด รวมถึงตรวจสอบรายชื่อซึ่งมีจำนวนมากก่อน หากเห็นรายชื่อแล้วคงพิจารณาเร็วขึ้น  โดยเฉพาะกรณีฎีกาขอพระราชทานอภัยโทษชัดเจนว่าผู้ร้องต้องเป็นผู้ที่มีส่วนเกี่ยวข้อง ยืนยันว่าความสำคัญของฎีกาไม่ได้อยู่ที่จำนวน แต่ขึ้นอยู่กับเงื่อนไขของกฎหมายมากกว่า              </p>
<p>ที่กองบัญชาการตำรวจนครบาล (บช.น.) <persName>พล.ต.ท.วรพงษ์ ชิวปรีชา</persName> ผบช.น.กล่าวว่า คณะทำงานสอบสวนดำเนินคดีกับแกนนำผู้ชุมนุมเสื้อแดง (นปช.) ในส่วนของนครบาลอยู่ระหว่างพิจารณารายละเอียดพฤติการณ์การยื่นรายชื่อถวายฎีกาอภัยโทษเมื่อวันที่ 17 ส.ค.ที่ผ่านมา ว่าเข้าข่ายผิดเงื่อนไขการยื่นถอดถอนประกันตัวแกนนำ นปช.ที่ถูกดำเนินคดีข้อหามั่วสุมตั้งแต่ 10 คน ขึ้นไปก่อความวุ่นวายในบ้านเมือง และข้อหาอื่น ๆ จากเหตุการณ์สงกรานต์เดือด ตามที่มีการดำเนินคดีไปก่อนหน้านี้หรือไม่ เพื่อรายงานไปยังตร. พิจารณาในเรื่องการถอนประกันตัวแกนนำ นปช. ชั่วคราว หากพิจารณาแล้วเห็นว่ายังไม่ผิดเงื่อนไขก็ทำได้ แต่หากตร.เห็นว่าไม่เหมาะสมก็ จะต้องเสนอต่อศาลพิจารณาเรื่องการถอนประกันต่อไป    </p>
<p>ผู้สื่อข่าวรายงานว่า <persName>พ.ต.ท.ทักษิณ ชินวัตร</persName> อดีตนายกรัฐมนตรี ได้ออกแถลงการณ์ฉบับที่ 4/5 ผ่านทาง<persName>นายนพดล ปัทมะ</persName> ที่ปรึกษาฝ่ายกฎหมาย มีใจความสรุปว่า “ผมขอขอบคุณพี่น้องผู้รักประชาธิปไตย และความเป็นธรรม ที่ได้ร่วมลงชื่อถวายฎีกาต่อพระบาทสมเด็จพระเจ้าอยู่หัว จน แล้วเสร็จ การดำเนินการดังกล่าวกระทำโดยพี่น้องประชาชนที่เทิดทูนสถาบัน จงรักภักดีต่อองค์พระบาทสมเด็จพระเจ้าอยู่หัว ยืนยันว่าข้อกล่าวหาเรื่องคดีที่ดินรัชดาฯ เป็นคดีที่ผู้เป็นปฏิปักษ์ทางการเมืองของผมยัดเยียดให้หลังการรัฐประหารของคณะทหารกลุ่มหนึ่ง ที่ลบล้างเสียงของประชาชนมากกว่าสิบล้านคนทั่วประเทศที่สนับสนุนรัฐบาล การกระทำที่ประทุษร้ายต่อประชาธิปไตยในครั้งนั้นได้ทำลายชาติไทยอย่างย่อยยับมาจนปัจจุบัน”</p>
<p>แถลงการณ์ระบุอีกว่า ตนไม่ใช่ผู้หนีคดี เพราะไม่ยอมรับการกระทำรัฐประหาร ตนไม่ยอมรับกฎเกณฑ์ที่กำหนดโดยบุคคลเหล่านี้ ไม่ยอมรับการยัดเยียดข้อกล่าวหาของผู้ยึดอำนาจ ไม่ยอมรับกระบวนการยุติธรรมที่คณะผู้ยึดอำนาจหยิบยื่นให้ ประชาชนทั้งประเทศทราบดีว่าการซื้อที่ดินรัชดาฯนั้น ได้ซื้อโดยการยื่นประมูลราคาสูงสุดต่อกองทุนฟื้นฟูฯ ตนในฐานะนายกฯ ไม่ได้ใช้อำนาจใด ๆ เพื่อเอื้อประโยชน์ต่อผู้ซื้อ การประมูลได้กระทำโดยสุจริตเพราะหน่วยงานของรัฐยืนยันว่าภรรยานายกฯ ยื่นประมูลเพื่อสู้ราคาได้  เรื่องนี้ไม่มีการ ทุจริตคอร์รัปชั่น แต่มีการบิดเบือนว่าตนทุจริต ซึ่งเป็นความเท็จ</p>
<p>“ประเทศไทยยากจะเดินหน้าต่อไปได้ ถ้าไม่มีความปรองดองของคนในชาติ ความปรองดองจะเกิดขึ้นไม่ได้ ถ้ายังไม่มีประชาธิปไตยที่แท้จริงและความยุติธรรมในสังคม และความยุติธรรมจะเกิดขึ้นไม่ได้ถ้ามีการใช้กฎหมายอย่างไม่เท่าเทียมและเลือกปฏิบัติ เพราะขณะนี้กลไกของรัฐได้ตีความและใช้กฎหมายเพื่อเป็นเครื่องมือทำลาย ผู้เป็นปฏิปักษ์ทางการเมืองเท่านั้น ผมอยากเห็นประชาธิปไตยที่แท้จริง อยากเห็นความปรองดอง ความเป็นธรรม และความสุขของคนไทยทุกฝ่าย ทุกสี รัฐบาลต้องเลิกการกระทำที่เป็นอุปสรรคต่อการสมานฉันท์ รัฐบาลต้องทำมากกว่าพูด รัฐบาลต้องตระหนักว่าบ้านเมืองอยู่ภายใต้รัฐธรรมนูญ ที่เป็นผลพวงของการยึดอำนาจและไม่เป็นประชาธิปไตย เราต้องเริ่มคิดและทำอย่างจริงจังเพื่อสร้างความปรองดองให้เกิดขึ้นให้ได้ ก่อนที่ทุกสิ่งทุก อย่างจะสายเกินไป ผมรักประเทศไทย และพร้อมที่จะร่วมกันสร้างความปรองดอง เพื่อถวายเป็นพระราชกุศลแด่องค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ ล้นเกล้าชาวไทย”</p>
<p><persName>นายพนิช วิกิตเศรษฐ์</persName> ผู้ช่วย รมว.ต่างประเทศ เปิดเผยว่า ทางการสหรัฐอาหรับเอมิเรตส์ (ยูเออี) ได้แสดงความกังวล หลังจากที่ <persName>พ.ต.ท.ทักษิณ</persName> โฟนอินมายังเวทีคนเสื้อแดงที่ท้องสนามหลวงเมื่อวันที่ 17 ส.ค.ที่ผ่านมา ในช่วงก่อนที่จะมีการถวายฎีกา เพราะจากรายงานข่าวระบุว่า <persName>พ.ต.ท.ทักษิณ</persName> โฟนอินมาจากนคร  ดูไบ ซึ่งเท่ากับใช้ยูเออีเป็นฐานขับเคลื่อนทาง การเมือง ทั้งที่ก่อนหน้านี้ รัฐบาลยูเออีได้เชิญ <persName>พ.ต.ท.ทักษิณ</persName> เข้าไปพูดคุยไม่ให้ขับเคลื่อนทางการเมือง โดยรัฐบาลยูเออีได้ส่งหลักฐานเอกสารมาให้กับทางการไทยแล้ว การเคลื่อนไหวดังกล่าวเท่ากับว่า <persName>พ.ต.ท.ทักษิณ</persName> ไม่ดำเนินการตามที่รับปากกับรัฐบาลยูเออี ดังนั้นสิ่งที่รัฐบาลยูเออีจะต้องดำเนินการต่อกรณีที่เกิดขึ้นเพื่อไม่ให้เกิดผลกระทบต่อสัมพันธภาพระหว่างไทยกับยูเออี นอกจากนี้ยังมีอีกหลายประเทศที่ <persName>พ.ต.ท.ทักษิณ</persName> เดินทางไป ได้แสดงความกังวลมายังรัฐบาลไทย และบอกชัดเจนว่าได้พยายามขอร้อง <persName>พ.ต.ท. ทักษิณ</persName> แล้ว</p></body>
</news>
