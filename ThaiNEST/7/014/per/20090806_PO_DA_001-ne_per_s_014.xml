<teiHeader>
<fileDesc>
<titleStmt>
  <title>'อภิสิทธิ์' เชื่อไทยผ่านจุดต่ำที่สุดมาแล้ว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-06 12:17:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=12653  </bibl>
</sourceDesc>
</fileDesc>
</teiHeader>
<news>
<headline>'<persName>อภิสิทธิ์</persName>' เชื่อไทยผ่านจุดต่ำที่สุดมาแล้ว</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 10.00 น. วันนี้ (6 ส.ค.) <persName>นายอภิสิทธิ์ เวชชาชีวะ</persName> นายกรัฐมนตรี แถลงผลงานรัฐบาลในรอบ 6 เดือน ว่า โครงการปฏิบัติการไทยเข้มแข็ง ได้ระดมทุนจากเงินฝากประชาชนมาซื้อพันธบัตรออมทรัพย์ไทยเข้มแข็ง ส่วนที่เหลือกู้เงินในประเทศ วางรากฐานไทย เนื่องจากโครงสร้างพื้นฐานประเทศเสื่อมโทรม ทำให้เป็นอุปสรรคในการพัฒนา</p>
<p>"ส่วนแรกต้องพัฒนาภาคการเกษตร โดยเฉพาะปรับปรุงแหล่งน้ำและระบบชลประทาน 2.ด้านระบบขนส่ง คมนาคม โลจิสติกส์ จะต้องลงทุนพัฒนารถไฟครั้งใหญ่ ทั้งในภูมิภาคและกรุงเทพฯ รวมถึงถนนไร้ฝุ่นปลอดภัย 3.ด้านการศึกษา ได้วางแผนยกระดับโรงเรียนกว่า 8,000 แห่ง และยกระดับสถานีอนามัยเป็นโรงพยาบาล รวมทั้งการฟื้นฟูแหล่งท่องเที่ยวเชิงสร้างสรรค์ ขณะที่การแก้ปัญหาความไม่สงบในจังหวัดชายแดนภาคใต้ มีการปรับเปลี่ยนอย่างชัดเจน ใช้ความยุติธรรมพัฒนา พร้อมทั้งแต่งตั้งคณะรัฐมนตรีจังหวัดชายแดนภาคใต้ ขึ้นมาดูแลโดยเฉพาะ" นายกฯ กล่าว </p>
<p>นอกจากนี้ นายกฯ กล่าวว่า ในอดีตเราเคยดูตัวเลขเศรษฐกิจปีต่อปี แต่ในภาวะวิกฤตที่ผันผวนมากเช่นปัจจุบัน ต้องดูตัวเลขไตรมาสต่อไตรมาส เดือนต่อเดือน จากผลิตภัณฑ์มวลรวมภายในประเทศ (จีดีพี) เทียบเป็นไตรมาส เห็นได้ว่า เราผ่านจุดต่ำที่สุดมาแล้ว และมีแนวโน้มการขยายตัวในอัตราเร่งตัวขึ้นมาเป็นรูปตัววี ซึ่งเป็นในลักษณะเดียวกับดัชนีอื่น มั่นใจว่า จุดเลวร้ายที่สุดได้ผ่านไปแล้ว จากการวางแผนทำให้เศรษฐกิจดีขึ้น และเราได้วางแแผนสำหรับเศรษฐกิจที่ดีขึ้นแล้วด้วย ด้านต่างประเทศหลังจากเกิดเหตุการณ์ความไม่สงบเมื่อเดือน เม.ย.ที่ผ่านมา รวมทั้งปัญหาไข้หวัดใหญ่สายพันธุ์ใหม่ 2009 ในกว่าร้อยประเทศ ทำให้ต้องเดินหน้าแก้ไขภาพลักษณ์ประเทศ ทำงานอย่างมุ่งมั่นเพื่อประชาชน ทั้งนี้ เชื่อว่า ได้ก้าวพ้นช่วงที่เลวร้ายที่สุดมาแล้วเช่นกัน.
</p></body>
</news>
