<teiHeader>
<fileDesc>
<titleStmt>
  <title>หักนายกฯโหวตคว่ำ"ปทีป"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/21/news_29327026.php?news_id=29327026  </bibl>
</sourceDesc>
</fileDesc>
</teiHeader>
<news>
<headline>หักนายกฯโหวตคว่ำ"<persName>ปทีป</persName>"</headline>
<lead>ก.ต.ช.หักนายกฯ โหวตไม่เอา “<persName>ปทีป ตันประเสริฐ</persName>” ขึ้นเป็นผบ.ตร.คนใหม่ตามที่เสนอ เผย “<persName>อภิสิทธิ์</persName>” เครียดพ่าย 5:4 สั่งเลื่อนประชุมไม่มีกำหนด ส่งผล “<persName>จุมพล</persName>” จ่อนั่งแม่ทัพสีกากี เหตุ ก.ต.ช.เสียงส่วนใหญ่สนับสนุน จับตานายกฯผ่าทางตันดัน “<persName>วิเชียร</persName>” เป็นตาอยู่ ศึกชิงเก้าอี้เบอร์หนึ่งกรมปทุมวันฝุ่นตลบ “คนสนิท<persName>มาร์ค</persName>” โผล่ล็อบบี้ถึงมหาดไทย</lead>
<neck></neck>
<body><p>การประชุมคณะกรรมการนโยบายตำรวจแห่งชาติ (ก.ต.ช.) ที่ทำเนียบรัฐบาล เมื่อวานนี้ (20 ส.ค.) ซึ่ง <persName>นายอภิสิทธิ์ เวชชาชีวะ</persName> นายกรัฐมนตรีเป็นประธาน และมีวาระสำคัญคือพิจารณาแต่งตั้งผู้บัญชาการตำรวจแห่งชาติ (ผบ.ตร.) คนใหม่ แทน <persName>พล.ต.อ.พัชรวาท วงษ์สุวรรณ</persName> ที่กำลังจะเกษียณอายุราชการ ต้องเลื่อนออกไปอย่างไม่มีกำหนด เมื่อที่ประชุมยังไม่สามารถหาข้อยุติเรื่องตัวบุคคลที่จะมาดำรงตำแหน่ง ผบ.ตร.คนใหม่ได้
</p>
<p><persName>พล.ต.อ.สุเทพ ธรรมรักษ์</persName> ก.ต.ช.ผู้ทรงคุณวุฒิ กล่าวภายหลังการประชุมว่า ที่ประชุมเห็นด้วยที่จะให้เลื่อนการสรรหาผู้ที่เหมาะสมเป็น ผบ.ตร.คนใหม่ออกไปก่อน โดยให้นายกรัฐมนตรีเป็นผู้นัดเวลาอีกครั้งหนึ่ง โดยในการประชุมนายกรัฐมนตรีได้เสนอชื่อบุคคลที่เหมาะสมเป็น ผบ.ตร.แล้ว แต่ที่ประชุมเห็นว่าข้อมูลข้อเท็จจริงยังไม่เพียงพอ เนื่องจากขณะนี้ภายในสำนักงานตำรวจแห่งชาติ (ตร.) มีปัญหามาก จึงต้องใช้เวลาในการพิจารณาอย่างรอบคอบ
“การเลื่อนครั้งนี้ไม่ได้เป็นการวีโต้หรือไม่ให้เกียรตินายกฯที่มีการเสนอชื่อบุคคลเข้ามา แต่ในที่ประชุมได้มีการเสนอชื่อผู้ที่เหมาะสมเข้ามาถึง 9 คน ดังนั้นจึงต้องหาความเห็นที่เหมาะสมที่สุด” <persName>พล.ต.อ.สุเทพ</persName> ระบุ</p>
<p>แหล่งข่าวซึ่งเป็นหนึ่งในกรรมการ ก.ต.ช. เปิดเผยกับ “กรุงเทพธุรกิจ” ว่า นายกฯได้เสนอชื่อ <persName>พล.ต.อ.ปทีป ตันประเสริฐ</persName> จเรตำรวจแห่งชาติ ขึ้นเป็น ผบ.ตร.คนใหม่ โดยอภิปรายว่าเท่าที่ฟังเสียงจากสังคม ส่วนใหญ่จะสนับสนุนนายตำรวจ 2 คน คือ <persName>พล.ต.อ.ปทีป</persName> และ <persName>พล.ต.อ.จุมพล มั่นหมาย</persName> รองผบ.ตร. ตนจึงเรียกทั้งสองคนมาพูดคุยเพื่อรับฟังความคิดเห็น และเสาะหาข้อมูลเพิ่มเติม</p>
<p>ทั้งนี้ ทราบว่าทั้งสองมีจุดเด่นคนละด้าน โดย <persName>พล.ต.อ.จุมพล</persName> เด่นด้านการสืบสวนสอบสวน มีผลงานด้านการปราบปรามมากมาย ขณะที่ <persName>พล.ต.อ.ปทีป</persName> มีจุดเด่นในแง่การดำเนินนโยบาย และน่าจะเหมาะสมกว่าในสถานการณ์การเมืองที่ละเอียดอ่อนเช่นนี้ อีกทั้งยังเคยทำหน้าที่รักษาราชการแทน ผบ.ตร.ในช่วงรัฐบาล <persName>นายสมชาย วงศ์สวัสดิ์</persName> ซึ่งก็ไม่มีปัญหาใดๆ
“จากนั้นนายกฯได้เสนอชื่อ <persName>พล.ต.อ.ปทีป</persName> ขึ้นเป็น ผบ.ตร. ปรากฏว่า ก.ต.ช.หลายคนได้อภิปรายถึงความเหมาะสม โดยเฉพาะประสบการณ์ในงานสืบสวนสอบสวนที่น่าจะมีปัญหา แต่นายกฯยืนยันว่าทราบประเด็นนี้ดี และได้พิจารณามาอย่างรอบคอบแล้ว สุดท้ายจึงให้โหวต ปรากฏว่าที่ประชุมมีมติ 5:4 ไม่เห็นด้วยกับการเสนอชื่อ <persName>พล.ต.อ.ปทีป</persName> ทำให้นายกฯต้องสั่งปิดประชุม” แหล่งข่าว ระบุ</p>
<p>เปิดโครงสร้าง ก.ต.ช.-<persName>พัชรวาท</persName>เอาคืน</p>
<p>ทั้งนี้ องค์ประกอบของ ก.ต.ช. มีทั้งสิ้น 11 คน แบ่งเป็น ก.ต.ช.โดยตำแหน่ง 7 คน ได้แก่ นายกรัฐมนตรี รมว.มหาดไทย (<persName>นายชวรัตน์ ชาญวีรกูล</persName>) รมว.ยุติธรรม (<persName>นายพีระพันธุ์ สาลีรัฐวิภาค</persName>) ปลัดกระทรวงมหาดไทย (<persName>นายวิชัย ศรีขวัญ</persName>) ปลัดกระทรวงยุติธรรม (<persName>นายกิตติพงษ์ กิตยารักษ์</persName>) เลขาธิการสภาความมั่นคงแห่งชาติ (<persName>นายถวิล เปลี่ยนศรี</persName>) และ ผบ.ตร. (<persName>พล.ต.อ.พัชรวาท</persName>)
ที่เหลืออีก 4 คนคือ ก.ต.ช.ผู้ทรงคุณวุฒิ ได้แก่ <persName>นายเรวัติ ฉ่ำเฉลิม</persName> อดีตรองอัยการสูงสุด เป็นผู้ทรงคุณวุฒิด้านกฎหมาย <persName>นายนพดล อินนา</persName> อดีตเลขานุการของ <persName>ร.ต.อ.ปุระชัย เปี่ยมสมบูรณ์</persName> สมัยดำรงตำแหน่ง รมว.ยุติธรรม เป็นผู้ทรงคุณวุฒิด้านพัฒนาองค์กร <persName>นายปิยพันธุ์ นิมมานเหมินท์</persName> เป็นผู้ทรงคุณวุฒิด้านการงบประมาณ และ <persName>พล.ต.อ.สุเทพ ธรรมรักษ์</persName> เป็นผู้ทรงคุณวุฒิด้านการวางแผนหรือการบริหารและจัดการ</p>
<p>แหล่งข่าว เผยด้วยว่า มติที่ประชุม ก.ต.ช. 5:4 นั้น นายกรัฐมนตรีไม่ได้ลงคะแนน ส่วน <persName>นายนพดล อินนา</persName> ของดออกเสียง โดย 4 คะแนนที่สนับสนุน <persName>พล.ต.อ.ปทีป</persName> ตามที่นายกฯเสนอคือ รมว.ยุติธรรม ปลัดกระทรวงยุติธรรม <persName>นายเรวัติ</persName> และ<persName>นายปิยพันธุ์</persName> ขณะที่ <persName>พล.ต.อ.พัชรวาท</persName> ซึ่งถูกฝ่ายการเมืองบีบให้ลาพักราชการถึง 2 ครั้งในรอบ 1 เดือนได้อภิปรายคัดค้าน <persName>พล.ต.อ.ปทีป</persName> อย่างชัดเจน โดยมีเสียงสนับสนุน 5 เสียงจาก <persName>นายชวรัตน์</persName> <persName>นายวิชัย</persName> <persName>พล.ต.อ.สุเทพ</persName> และเลขาธิการสภาความมั่นคงแห่งชาติ
อย่างไรก็ดี มีข่าวอีกกระแสหนึ่งว่า <persName>นายเรวัติ</persName>คือผู้ที่โหวตคัดค้าน <persName>พล.ต.อ.ปทีป</persName> ขณะที่เลขาธิการสภาความมั่นคงแห่งชาติคือผู้ที่โหวตสนับสนุน</p>
<p>“<persName>จุมพล</persName>”จ่อนั่งผบ.ตร.-จับตา”<persName>วิเชียร</persName>”</p>
<p>“การโหวตครั้งนี้เท่ากับ ก.ต.ช.ไม่เห็นด้วยกับชื่อที่นายกฯเสนอ ก็ต้องรอดูว่านายกฯจะดำเนินการอย่างไรต่อไป และจะนัดประชุม ก.ต.ช.อีกครั้งเมื่อไร ซึ่งขณะนี้ยังไม่ทราบ”
รายงานข่าวแจ้งด้วยว่า ก.ต.ช.ที่อภิปรายคัดค้าน <persName>พล.ต.อ.ปทีป</persName> ส่วนใหญ่แสดงท่าทีสนับสนุน <persName>พล.ต.อ.จุมพล</persName> ฉะนั้นหากนายกฯไม่สามารถล็อบบี้ ก.ต.ช.ที่เหลือได้ในช่วงรอการประชุมครั้งต่อไป ก็มีโอกาสสูงที่ <persName>พล.ต.อ.จุมพล</persName> จะขึ้นดำรงตำแหน่ง ผบ.ตร.คนใหม่ แต่ก็ยังมีบางฝ่ายวิเคราะห์ว่า นายกฯอาจผ่าทางตันด้วยการเสนอชื่อ <persName>พล.ต.อ.วิเชียร พจน์โพธิ์ศรี</persName> ที่ปรึกษา (สบ 10) เป็น ผบ.ตร.แทนในฐานะคนกลาง</p>
<p>นายกฯเรียกทีมกฎหมายถกเครียด</p>
<p>ภายหลังการประชุม ก.ต.ช. นายกรัฐมนตรี แสดงอาการเครียดอย่างหนัก โดยยกเลิกภารกิจในช่วงหัวค่ำทั้งหมด ไม่ว่าจะเป็นการไปร่วมงานดินเนอร์ทอล์ค “วันพาณิชย์ “ ในเวลา 18.30 น. และงานมอบรางวัลรัฐวิสาหกิจดีเด่น ในเวลา 19.00 น. ซึ่งทั้งสองงานจัดที่โรงแรมเซ็ลทาราแกรนด์ โดยนายกฯ เก็บตัวเงียบอยู่ในตึกไทยคู่ฟ้า กระทั่งเวลา 20.00 น.จึงเดินทางกลับบ้าน โดยมีข่าวว่าก่อนกลับได้เรียกทีมกฎหมายเข้าหารือด้วย</p>
<p><persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี กล่าวว่า นายกฯ จะแถลงผลการประชุม ก.ต.ช.ด้วยตัวเองอย่างเป็นทางการในเวลา 08.00 น. วันที่ 21 ส.ค. ระหว่างไปปฏิบัติภารกิจที่ศูนย์การประชุมแห่งชาติสิริกิติ์</p>
<p>“<persName>ศิริโชค</persName>”บุกมหาดไทยล็อบบี้หนุน”<persName>ปทึป</persName>”</p>
<p>ตลอดวานนี้ มีการเคลื่อนไหวของฝ่ายการเมืองเพื่อล็อบบี้ ก.ต.ช.ให้เลือก ผบ.ตร.คนใหม่ตามที่ฝ่ายตนเองต้องการ โดยมีรายงานจากกระทรวงมหาดไทยว่า <persName>นายศิริโชค โสภา</persName> ส.ส.สงขลา พรรคประชาธิปัตย์ คนสนิทของนายกรัฐมนตรี พยายามประสานงานให้ฝ่ายการเมืองที่เป็น ก.ต.ช.โดยตำแหน่งสนับสนุน <persName>พล.ต.อ.ปทีป</persName> ขึ้นเป็น ผบ.ตร.คนใหม่ โดยได้นำ ส.ส.พรรคประชาธิปัตย์จำนวนหนึ่งเดินทางไปที่กระทรวงมหาดไทยก่อนที่<persName>นายชวรัตน์</persName> จะเดินทางไปประชุม ก.ต.ช.</p>
<p>โพลล์สีกากีหนุน”<persName>จุมพล</persName>”เหนือ”<persName>ปทีป</persName>”</p>
<p>วันเดียวกัน <persName>นายนพดล กรรณิกา</persName> ผู้อำนวยการสำนักวิจัยเอแบคโพลล์ มหาวิทยาลัยอัสสัมชัญ ได้แถลงผลสำรวจความคิดเห็น “เอแบคเรียลไทม์โพลล์” ในหัวข้อ “ถามใจตำรวจ หนุนใครเป็นผู้บัญชาการตำรวจแห่งชาติ (ผบ.ตร.) คนต่อไป” โดยสำรวจจากเจ้าหน้าที่ตำรวจทั่วประเทศจำนวนทั้งสิ้น 1,031 นาย ในวันที่ 19 ส.ค.
ผลสำรวจพบว่า ตำรวจชั้นประทวนส่วนใหญ่ หรือร้อยละ 60.7 และตำรวจชั้นสัญญาบัตรร้อยละ 58.3 สนับสนุน <persName>พล.ต.อ.จุมพล</persName> ขึ้นเป็น ผบ.ตร.คนใหม่ ขณะที่ตำรวจชั้นสัญญาบัตรร้อยละ 58.6 และตำรวจชั้นประทวนร้อยละ 49.9 สนับสนุน <persName>พล.ต.อ.ปทีป</persName> ขึ้นเป็น ผบ.ตร. ส่วน <persName>พล.ต.อ.วิเชียร</persName> ได้รับเสียงสนับสนุนจากตำรวจชั้นประทวน ร้อยละ 29.7 และจากตำรวจชั้นสัญญาบัตร ร้อยละ 36.7</p>
<p>นายกฯสวน”<persName>เฉลิม</persName>”ด่าบ้าอำนาจ</p>
<p>ด้านปัญหาอันสืบเนื่องจากกรณีนายกฯแต่งตั้ง <persName>พล.ต.อ.วิเชียร</persName> ให้ทำหน้าที่รักษาราชการแทน ผบ.ตร. ในช่วงที่ <persName>พล.ต.อ.พัชรวาท</persName> เดินทางไปประเทศจีน และปฏิบัติราชการในจังหวัดชายแดนภาคใต้นั้น ปรากฏว่าล่าสุดในการประชุมสภาผู้แทนราษฎรเมื่อวานนี้ <persName>ร.ต.อ.เฉลิม อยู่บำรุง</persName> ส.ส.สัดส่วน พรรคเพื่อไทย ได้ตั้งกระทู้ถามสด ถามนายกฯในเรื่องดังกล่าว</p>
<p><persName>ร.ต.อ.เฉลิม</persName> อภิปรายว่า การตั้ง <persName>พล.ต.อ. วิเชียร</persName> ซึ่งเป็นที่ปรึกษา (สบ 10) ทำหน้าที่รักษาราชการแทน ผบ.ตร. ไม่เคยมีธรรมเนียมปฏิบัติมาก่อน ถือว่าขัดหลักนิติธรรมและนิติรัฐ เพราะการตั้งรักษาการแทนต้องมีระดับอาวุโสเป็นสำคัญ การที่นายกฯทำเช่นนี้เป็นลักษณะของบ้าอำนาจ ทำให้เหมือนกับมี ผบ.ตร. 2 คน นอกจากนั้นการเลื่อนประกาศพระราชกฤษฎีกาแบ่งส่วนราชการสำนักงานตำรวจแห่งชาติ พ.ศ.2552 (โครงสร้างตำรวจใหม่) ในราชกิจจานุเบกษา ก็ส่อขัดรัฐธรรมนูญมาตรา 195 วรรค 2 ที่กำหนดให้กฎหมายที่ทรงลงพระปรมาภิไธยแล้ว หรือถือเสมือนหนึ่งว่าได้ทรงลงพระปรมาภิไธยแล้ว ให้ประกาศในราชกิจจานุเบกษาโดยพลันด้วย</p>
<p>นายกรัฐมนตรี ลุกขึ้นชี้แจงว่า พระราชบัญญัติตำรวจแห่งชาติ พ.ศ.2547 มีบทบัญญัติเรื่องการรักษาราชการแทนตามมาตรา 72 ระบุไว้ชัดเจนว่าเป็นอำนาจของนายกฯ การแต่งตั้งไม่ได้จำกัดเฉพาะการเดินทางไปต่างประเทศเท่านั้น และไม่จำเป็นต้องเรียงลำดับตามอาวุโส จึงเห็นว่าการแต่งตั้งรักษาราชการแทน ผบ.ตร.ไม่ได้ขัดหลักนิติรัฐและนิติธรรมแต่อย่างใด
“ในอดีตมีนายกฯอย่างน้อย 2 คนคือ <persName>พล.อ.สุรยุทธ์ จุลานนท์</persName> และ<persName>นายสมชาย วงศ์สวัสดิ์</persName> เคยแต่งตั้ง <persName>พล.ต.อ.เสรีพิสุทธิ์</persName>
<persName>เตมียาเวส</persName> และ <persName>พล.ต.อ.ปทีป ตันประเสริฐ</persName> ซึ่งเป็นจเรตำรวจแห่งชาติ รักษาราชการแทน ผบ.ตร. เช่นกัน ซึ่งทั้ง 2 กรณีก็ไม่มีใครว่าเป็นการดำเนินการที่ลุแก่อำนาจเลย” <persName>นายอภิสิทธิ์</persName> กล่าว</p>
<p>“<persName>ศิริโชค</persName>”โบ้ยลายเซ็นฝากตำรวจของปลอม</p>
<p>ส่วนความคืบหน้ากรณี <persName>นายศิริโชค โสภา</persName> ส.ส.สงขลา พรรคประชาธิปัตย์ คนสนิทของนายกฯ ออกมาเปิดโปงขบวนการวิ่งเต้นซื้อขายตำแหน่ง แต่ภายหลังกลับมีหลักฐานนามบัตรพร้อมลายเซ็นของ<persName>นายศิริโชค</persName> เซ็นฝากตำรวจในการแต่งตั้งโยกย้ายนั้น
ล่สุด <persName>นายศิริโชค</persName> ออกมาชี้แจงพร้อมนำลายเซ็นในพาสปอร์ตและเอกสารราชการอื่นๆ มาแสดง ว่า เคยบอกแล้วว่าจะมีวิชามารโดยคนที่เรียกว่าโจรในเครื่องแบบ แต่ข้อเท็จจริงไม่มีอะไร เพราะลายเซ็นที่ปรากฎเป็นลายเซ็นปลอม ลายเซ็นของเขาใช้เป็นภาษาอังกฤษเท่านั้น โดยได้ใช้ลายเซ็นนี้เซ็นรับเงินเดือน ส.ส.ตั้งแต่ปี 2551 และใช้เซ็นในเอกสารราชการด้วย จึงชัดเจนอยู่แล้วว่าเป็นวิธีการที่ใช้ทำลายกันทางการเมือง โดยนำมาปล่อยในช่วงที่มีการแต่งตั้ง ผบ.ตร.</p>
<p>“<persName>ธานี</persName>”มั่นใจจับมือยิง<persName>สนธิ</persName>ได้ก่อนเกษียณ</p>
<p>วันเดียวกัน <persName>พล.ต.อ.ธานี สมบูรณ์ทรัพย์</persName> รองผบ.ตร. ในฐานะผู้หัวหน้าคณะพนักงานสืบสวนสอบสวนคดีลอบยิง<persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย ได้เรียกประชุมคณะทำงาน ก่อนจะเปิดเผยว่า มีคนร้ายอยู่ในข่ายที่จะออกหมายจับอีกหลายคน แต่ยังบอกไม่ได้ และได้ตั้งชุดติดตามผู้ต้องหาอีก 1 ชุด เพื่อจับกุม <persName>ส.อ.สมชาย หรือ บู่ บุญนาค</persName> ทหารสังกัดกองร้อยกองบังคับการกรมรบพิเศษที่ 3 ค่ายเอราวัณ จ.ลพบุรี หนึ่งในผู้ต้องหาที่ถูกออกหมายจับไปแล้ว
“ผมเหลือเวลาอีก 40 กว่าวัน ถ้าทำงานกันอย่างนี้ และมีความคืบหน้าเรื่อยๆ อย่างนี้ ก็น่าจะได้ผล” <persName>พล.ต.อ.ธานี</persName> ตอบข้อถามของผู้สื่อข่าวที่ว่าจะจับกุมผู้ต้องหาได้ก่อนเกษียณอายุราชการหรือไม่
</p></body>
</news>
