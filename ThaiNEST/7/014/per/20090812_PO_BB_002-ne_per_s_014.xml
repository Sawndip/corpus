<teiHeader>
<fileDesc>
<titleStmt>
  <title>กมธ.สอบ"พอเพียง"เล็งหาข้อมูลหุ้นโยงเอกชน-ผู้รับผิดชอบ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/12/news_29275588.php?news_id=29275588  </bibl>
</sourceDesc>
</fileDesc>
</teiHeader>
<news>
<headline>กมธ.สอบ"พอเพียง"เล็งหาข้อมูลหุ้นโยงเอกชน-ผู้รับผิดชอบ</headline>
<lead>กมธ. ติดตามบริหารงบประมาณวุฒิฯตั้งอนุกรรมการสอบทุจริตโครงการชุมชนพอเพียง เตรียมผู้นำชุมชน และ ผอ.สพช.ชี้แจง 13 ส.ค. พร้อมค้นข้อมูลผู้ถือหุ้นบริษัทขายสินค้ากับผู้บริหารโครงการ ด้านภท.ขย่มปลด<persName>กอร์ปศักดิ์</persName></lead>
<neck></neck>
<body><p>ผู้สื่อข่าวรายงานว่า เมื่อวานนี้ (11 ส.ค.) มีการประชุมคณะกรรมาธิการกิจการองค์กรตามรัฐธรรมนูญและติดตามการบริหารงบประมาณวุฒิสภา เพื่อพิจารณาปัญหาการทุจริตในโครงการเศรษฐกิจพอเพียง เพื่อยกระดับชุมชน โดยได้เชิญ <persName>น.อ.อนุดิษฐ์ นาครทรรพ</persName> ส.ส.กทม.พรรคเพื่อไทย ซึ่งเกาะติดโครงการนี้มาชี้แจง</p>
<p>ภายหลังการประชุม <persName>นายยุทธนา ยุพฤทธิ์</persName> ส.ว.ยโสธร เลขานุการคณะกรรมาธิการชุดดังกล่าว แถลงว่า จากการเชิญตัวแทนพรรคฝ่ายค้านมาให้ข้อมูล พบว่ามีการส่อพิรุธถึงความไม่โปร่งใสในหลายพื้นที่ และหลังจากนี้คณะกรรมาธิการจะสุ่มเชิญชุมชนในเขต กทม.มาชี้แจงในวันที่ 13 ส.ค. นี้ รวมทั้ง <persName>นายสุมิท แช่มประสิทธิ์</persName> ผู้อำนวยการสำนักงานเศรษฐกิจพอเพียง เพื่อยกระดับชุมชน (สพช.) มาชี้แจง จากนั้นจะลงพื้นที่ เพื่อตรวจสอบปัญหาในพื้นที่ต่างๆ ทั่วประเทศ</p>
<p>ด้าน <persName>นายเรืองไกร ลีกิจวัฒนะ</persName> ส.ว.สรรหา ในฐานะโฆษกกรรมาธิการชุดดังกล่าว กล่าวว่า เบื้องต้นมีมูลพอที่จะตรวจสอบการทุจริต โดยพบว่ามีการซื้อสินค้าแพงเกินกว่าปกติ และมีการสั่งสินค้าไม่ตรงวัตถุประสงค์ของชุมชน</p>
<p>ดังนั้นตนเห็นว่าควรจะมีการตรวจสอบตั้งแต่ต้นทุนราคาสินค้า เพื่อหาความชัดเจนในเรื่องนี้ รวมทั้งตรวจสอบข้อมูลที่กรมพัฒนาธุรกิจการค้า เพื่อหาข้อเท็จจริงเกี่ยวกับการถือหุ้นบริษัท ที่เข้ามาเกี่ยวข้องในโครงการชุมชนพอเพียง ซึ่งจะเป็นส่วนหนึ่งที่ชี้ให้เห็นว่ามีการทุจริตในระดับใด</p>
<p>ส่วนกรณีรัฐบาลระบุเป็นการทุจริตต่อเนื่องมาจากโครงการเสริมสร้างศักยภาพชุมชน (SML) สมัยรัฐบาล<persName>ทักษิณ</persName>นั้น กรรมาธิการจะไม่ย้อนไปสอบโครงการเอสเอ็มแอลแล้ว แต่หากการขยายผลพบว่าไปเกี่ยวข้องกับโครงการในอดีตก็จะดำเนินการต่อไป</p>
<p>พท.โต้<persName>กอร์ปศักดิ์</persName>จี้สอบ“พอเพียง”</p>
<p><persName>นายปานปรีย์ พหิทธานุกร</persName> รองหัวหน้าพรรคเพื่อไทย ในฐานะหัวหน้าคณะทำงานติดตามตรวจสอบการใช้งบประมาณโครงการชุมชนพอเพียง กล่าวว่า กรณีที่<persName>นายกอร์ปศักดิ์ สภาวสุ</persName> รองนายกรัฐมนตรี ระบุว่า โครงการเอสเอ็มแอลในสมัยรัฐบาลที่ผ่านมา มีหลายโครงการไม่ผ่านการทำประชาคมนั้น ความจริง<persName>นายกอร์ปศักดิ์</persName> ควรที่จะชี้แจงเรื่องของตัวเองให้เป็นที่กระจ่าง ก่อนที่จะไปเชื่อมโยงกับโครงการในอดีต</p>
“หากโครงการเอสเอ็มแอล มีปัญหาเรื่องทุจริต ทำให้เงินงบประมาณแผ่นดินต้องรั่วไหล ถือเป็นอีกเรื่องหนึ่งที่ต้องแยกออกจากโครงการชุมชนพอเพียง เพราะผู้มีอำนาจในการอนุมัติ และวงเงินงบประมาณเป็นคนละชุดกัน การที่<persName>นายกอร์ปศักดิ์</persName>จะตรวจสอบโครงการเอสเอ็มแอลก็ไม่ขัดข้อง แต่จะต้องเร่งตรวจสอบโครงการชุมชนพอเพียงก่อน”
<p>ชี้ปัญหาเกิดจากเร่งรีบเกินไป</p>
<p>ด้าน <persName>นายวิวัฒน์ ศัลยกำธร</persName> ประธานมูลนิธิกสิกรรมธรรมชาติ ซึ่งเป็นกรรมการโครงการชุมชนพอเพียงด้วย กล่าวว่า ปัญหาของโครงการนี้คือการเร่งรีบส่งเงินให้แก่ชาวบ้าน ทั้งๆ ที่ชาวบ้านบางแห่งไม่พร้อม หากจะแก้ปัญหาที่เกิดขึ้น รัฐบาลจะต้องเปลี่ยนแนวทางการบริหารจัดการใหม่ โดยต้องลงไปให้ความรู้แก่ชุมชนก่อนจนแน่ใจว่ามีความพร้อมจริงๆ</p>
“ผมทำงานกับผู้บริหารโครงการนี้ รับประกันได้ว่า<persName>คุณสุมิท (แช่มประสิทธิ์)</persName> เป็นคนที่ไม่มีนอกไม่มีในกับใคร แต่ปัญหาเกิดจากรัฐบาลต้องการเร่งส่งเงินให้แก่ชาวบ้านเร็วเกินไป ที่ผ่านมาโครงการลักษณะนี้มีบรรดาพ่อค้าจ้องหาผลประโยชน์อยู่แล้ว สิ่งที่จะแก้ได้คือต้องทำให้ชุมชนพร้อมเสียก่อนจึงค่อยส่งเงิน ไม่เช่นนั้นปัญหาก็จะเกิดขึ้นอีก”
<p>ภท.ทวงสัญญานายกฯปรับ“<persName>กอร์ปศักดิ์</persName>”</p>
<p>การประชุมพรรคภูมิใจไทย วานนี้ (11 ส.ค.) แหล่งข่าวจากที่ประชุมเปิดเผยว่า ขณะนี้พรรคร่วมรัฐบาลอึดอัดใจในกรณีที่<persName>นายกอร์ปศักดิ์</persName> มีกระแสข่าวทุจริตออกมาจนส่งผลเสียต่อเสถียรภาพรัฐบาล พรรคร่วมไม่อยากทักท้วง เพราะต้องร่วมกันทำงาน แต่เห็นว่าพรรคประชาธิปัตย์เองก็ควรเลิกทำตัวขัดแข้งขัดขาพรรคร่วมแล้วหันหน้ามาทำงานร่วมกัน เพราะยิ่งขัดขากันเองจะทำให้เป็นจุดอ่อนให้ฝ่ายค้านโจมตีได้ง่าย</p>
<p>แหล่งข่าวกล่าวอีกว่า ก่อนหน้านี้ในการประชุมระดับแกนนำของพรรคร่วมรัฐบาล ทั้งนายกฯ และ <persName>นายสุเทพ เทือกสุบรรณ</persName> ผู้จัดการรัฐบาล บอกว่ายังไม่เหมาะสมที่จะปรับ ครม.เนื่องจากเพิ่งทำงานได้เพียง 3 เดือนเท่านั้น เอาไว้ 6 เดือนค่อยมาพิจารณากันใหม่ ซึ่งขณะนี้ก็ครบ 6 เดือนแล้ว</p></body>
</news>
