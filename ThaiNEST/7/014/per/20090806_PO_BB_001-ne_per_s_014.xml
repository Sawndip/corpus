<teiHeader>
<fileDesc>
<titleStmt>
  <title>ครม.ตั้งสำนักบังคับคดีอาญาฯ  ล่าผู้ต้องหาหลบหนีหมายจับ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240677.php?news_id=29240677  </bibl>
</sourceDesc>
</fileDesc>
</teiHeader>
<news>
<headline>ครม.ตั้งสำนักบังคับคดีอาญาฯ  ล่าผู้ต้องหาหลบหนีหมายจับ</headline>
<lead>ครม.เห็นชอบหลักการ จัดตั้ง สนง.บังคับคดีอาญาและการบังคับใช้กฎหมาย มีหน้าที่ติดตามผู้ต้องหาหลบหนีหมายจับทั้งในและต่างประเทศ พร้อมอนุมัติให้กระทรวงต่างประเทศร่วมมือด้านอาชญากรรมกับยูเออี “<persName>พีระพันธุ์</persName>” เผยตั้งหน่วยงานใหม่ไม่เกี่ยวกับการติดตามตัว<persName>ทักษิณ</persName> ด้าน “<persName>นพดล</persName>” ชี้เจตนาล่า<persName>ทักษิณ</persName></lead>
<neck></neck>
<body><p><persName>นายศุภชัย ใจสมุทร</persName> รองโฆษกประจำสำนักนายกรัฐมนตรี แถลงผลการประชุมคณะรัฐมนตรี (ครม.) วานนี้ (5 ส.ค.) ว่า ที่ประชุม ครม.เห็นชอบในหลักการจัดหน่วยงานใหม่ 5 สำนักงานตามที่กระทรวงยุติธรรมเสนอ ประกอบด้วย สำนักงานบังคับคดีอาญาและการบังคับใช้กฎหมาย สำนักงานยุติธรรมจังหวัด สำนักพัฒนาและส่งเสริมการบริหารยุติธรรมจังหวัด ศูนย์ประสานราชการจังหวัดชายแดนภาคใต้กระทรวงยุติธรรม และสำนักงานคณะกรรมการเสริมสร้างความสมานฉันท์แห่งชาติ ซึ่งสำนักงานทั้งหมดมีเป้าหมายเพื่อขับเคลื่อนกระบวนการยุติธรรมให้เป็นไปอย่างเสมอภาค เป็นธรรม สร้างความเชื่อมั่น ศรัทธาในกระบวนการยุติธรรม
</p>
<p>นอกจากนี้ ครม.ยังเห็นชอบและอนุมัติความตกลงว่าด้วยความร่วมมือด้านความมั่นคงระหว่างรัฐบาลแห่งราชอาณาจักรไทย กับรัฐบาลแห่งสหรัฐอาหรับเอมิเรตส์ (ยูเออี) ตามที่กระทรวงการต่างประเทศเสนอ โดยอนุมัติให้กระทรวงการต่างประเทศสามารถปรับปรุงถ้อยคำในร่างความตกลง ที่ไม่มีผลเปลี่ยนแปลงในสาระสำคัญ และอนุมัติให้ รมว.การต่างประเทศ หรือผู้ได้รับมอบอำนาจลงนามในความตกลงในนามของรัฐบาลไทย อนุมัติแจ้งฝ่ายสหรัฐอาหรับเอมิเรตส์เพื่อให้ความตกลงมีผลใช้บังคับต่อไป
สำหรับสาระสำคัญความตกลงดังกล่าวคือ การแลกเปลี่ยนข้อสนเทศเกี่ยวกับอาชญากรรมทุกรูปแบบ แลกเปลี่ยนข้อกฎหมายที่สอดคล้องกับกฎหมายภายใน เพื่อป้องกัน หาเบาะแส และปราบปรามอาชญากรรมต่างๆ ทั้งการก่อการร้าย การทุจริต การลักลอบค้าอาวุธ การลักลอบค้ามนุษย์ ยาเสพติด อาชญากรรมทางเศรษฐกิจ และอาชญากรรมรูปแบบใหม่ทั้งหมด</p>
<p><persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม กล่าวว่า สำนักคดีบังคับคดีอาญาจะสังกัดสำนักงานปลัดกระทรวงยุติธรรม โดยการก่อตั้งมีเป้าหมายเพื่อให้การดำเนินงานในกระบวนการยุติธรรมไทยครบถ้วน แก้ปัญหาการปฏิบัติตามหมายอาญายังไม่มีประสิทธิภาพ เช่น การติดตามจับกุมตัวผู้กระทำความผิดและหลบหนีหมายจับ การควบคุมตัว การปล่อยตัวชั่วคราว และการพิจารณาคดีของศาล</p>
<p>ทั้งนี้ ข้อมูลกองทะเบียนประวัติอาชญากร สำนักงานตำรวจแห่งชาติ มีหมายจับทั้งระบบ 561,756 ฉบับ ดำเนินการแล้ว 299,431 ฉบับ ยังเหลือหมายจับอีกถึง 262,325 ฉบับ อีกทั้งยังพบว่ามีผู้กระทำผิดใช้บัตรประชาชนปลอมหลบหนีประมาณ 7,000 ราย ตามจับได้เพียง 1,000 ราย หากผู้ต้องหากระทำผิดซ้ำ ก็จะไม่มีหน่วยงานใดหาตัวพบ เพราะไม่มีประวัติในฐานข้อมูล</p>
<p><persName>นายพีระพันธุ์</persName> กล่าวอีกว่า ในเบื้องต้น สำนักงานบังคับคดีอาญาฯ จะมีกำลังพล 160 อัตรา และตนจะเข้าพบรัฐมนตรีว่าการกระทรวงยุติธรรมของสหรัฐ เพื่อขอให้ส่งผู้เชี่ยวชาญจากเอฟบีไอ และยูเอสมาแชล มาช่วยฝึกอบรมเป็นพิเศษ โดยสำนักงานบังคับคดีอาญาฯ มีภารกิจติดตามตัวผู้ต้องหาหลบหนีหมายจับทั้งในและต่างประเทศ โดยต่างประเทศจะดำเนินการหาที่อยู่ของผู้ต้องหาตามหมายจับ ให้กับอัยการประสานขอตัวเป็นผู้ร้ายข้ามแดน</p>
<p>เผยไม่ได้ตั้งเป้าตามจับ”<persName>ทักษิณ</persName>”</p>
<p>ต่อข้อถามถึงการติดตามตัว <persName>พ.ต.ท.ทักษิณ ชินวัตร</persName> <persName>นายพีระพันธุ์</persName> กล่าวว่า สำนักงานบังคับคดีอาญาฯ จะมีหน้าที่เกี่ยวข้อง แต่ยืนยันว่า <persName>พ.ต.ท.ทักษิณ</persName> ไม่ใช่เป้าหมายหลักของการตั้งสำนักงาน ตัวอย่างก่อนหน้านี้ผู้ต้องหาคดีหมิ่นพระบรมเดชานุภาพหลบหนีไปประเทศจีน ตำรวจก็รู้ว่าผู้ต้องหารายดังกล่าวเข้าไปประเทศจีน แต่ไม่รู้ที่อยู่ ทำให้ไม่สามารถติดตามตัวมารับโทษ สำนักงานบังคับคดีอาญาฯ จะเป็นหน่วยติดตามเร่งรัดงานเพื่อเสริมภารกิจตำรวจ</p>
<p>“<persName>นพดล</persName>”ชี้ตั้งสนง.บังคับคดีอาญาล่า”<persName>ทักษิณ</persName>”</p>
<p><persName>นายนพดล ปัทมะ</persName> อดีตที่ปรึกษาด้านกฎหมายของ <persName>พ.ต.ท.ทักษิณ ชินวัตร</persName> กล่าวว่า การตั้งสำนักงานดังกล่าวขึ้นมาก็สามารถทำได้ ไม่มีปัญหาอะไร เรื่องนี้มีเป้าหมายชัดเจนคือต้องการติดตามตัว<persName>พ.ต.ท.ทักษิณ</persName> ซึ่งไม่มีความจำเป็นต้องตั้งหน่วยงานนี้ขึ้นมา เนื่องจากปกติก็มีกระบวนการขั้นตอนในการติดตามตัวอยู่แล้ว <persName>นายพีรพันธุ์ พาลุสุข</persName> ส.ส.ยโสธร และ คณะทำงานด้านกฎหมาย พรรคเพื่อไทย กล่าวว่า ต้องดูให้ดีว่าตั้งขึ้นมามีอำนาจตามกฎหมายอะไรรองรับ ตั้งขึ้นมาเพื่ออะไร ต้องดูให้ชัด แต่แน่นอนว่าเจตนาในการตั้งหน่วยงานนี้ขึ้นมา ก็เพื่อติดตามตัว <persName>พ.ต.ท.ทักษิณ</persName> แต่ต้องไม่ลืมว่าเรื่องการส่งตัวผู้ร้ายข้ามแดนนั้น มีขั้นตอนข้อตกลงระหว่างประเทศนั้นๆ อยู่ และคงเป็นไปได้ยากที่จะติดตามตัว <persName>พ.ต.ท.ทักษิณ</persName> กลับมาได้ เพราะถ้าทำได้ ก็ทำไปนานแล้ว</p>
<p>ป.ป.ช.เพิ่มตำแหน่งตรวจสอบม.100</p>
<p>ผู้สื่อข่าวรายงานว่า สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ร่วมกับสถาบันพระปกเกล้า จัดโครงการสัมมนากำหนดตำแหน่งเจ้าหน้าที่ของรัฐที่ต้องห้ามดำเนินกิจการตามมาตรา 100 แห่งพระราชบัญญัติประกอบรัฐธรรมนูญว่าด้วยการป้องกันและปราบปรามทุจริต พ.ศ.2542 โดยมีนักวิชาการ และตัวแทนหน่วยงานภาครัฐเข้าร่วมเป็นจำนวนมาก</p>
<p><persName>นายกำชัย จงจักรพันธ์</persName> อดีตคณบดี คณะนิติศาสตร์ มหาวิทยาลัยธรรมศาสตร์ กล่าวว่าเดิมกฎหมาย ป.ป.ช. มาตรา 100 กำหนดบทลงโทษเอาไว้เฉพาะนายกรัฐมนตรีและรัฐมนตรี แต่ต่อมาได้มีการขยายรวมไปถึง 55 ตำแหน่ง อาทิ ส.ส. ส.ว. ที่ปรึกษารัฐมนตรี นายกเทศมนตรี และ อบจ. ซึ่งเป็นฝ่ายการเมืองทั้งสิ้น รวม 2 แสนตำแหน่งทั่วประเทศ
ผบ.เหล่าทัพถูกตรวจสอบด้วย</p>
<p>ด้าน<persName>นายวิชา มหาคุณ</persName> กรรมการ ป.ป.ช. กล่าวว่า ช่วงที่ผ่านมา ป.ป.ช.สำรวจความคิดเห็นประชาชน ทำให้อาจจะเพิ่มตำแหน่งทางการเมืองที่สำคัญเข้าไปอีก 55 ตำแหน่ง แต่ปัญหาในการจะเพิ่มข้อบัญญัติในส่วนนี้ลงไป คือ จะควบคุมผู้ดำรงตำแหน่งทางการเมืองทั้งหมดได้หรือไม่</p>
<p>อย่างไรก็ตาม จากการรับฟังความคิดเห็นจากทั่วประเทศ มีความต้องการให้เพิ่มตำแหน่งผู้บริหารระดับสูงของหน่วยราชการต่างๆ ลงไปด้วย อาทิเช่น ตำแหน่ง ผบ.เหล่าทัพ อธิการบดีในมหาวิทยาลัยต่างๆ กรรมการ ป.ป.ช. และองค์กรอิสระอื่นๆ เป็นต้น รวมแล้ว 70 ตำแหน่ง ที่ต้องถูกตรวจสอบด้วยเช่นกัน ป.ป.ช.จะนำข้อมูลไปกลั่นกรองและสังเคราะห์อีกครั้งว่าจะมีตำแหน่งใดบ้าง และคาดว่าจะสามารถประกาศบังคับใช้ได้ในปี 2553</p>
<p>ด้าน<persName>นายธีรภัทร์ เสรีรังสรรค์</persName> อดีตรัฐมนตรีประจำสำนักนายกรัฐมนตรี กล่าวว่า เสนอให้ระเบียบของมาตรา 100 ครอบคลุมไปถึงข้าราชการระดับสูงที่สวมหมวกในรัฐวิสาหกิจหลายแห่ง และผู้ที่มีอำนาจตัดสินใจกำหนดบทบาทใครได้ใครเสีย และคนที่เข้าถึงข้อมูลข่าวสารได้มากกว่าบุคคลทั่วไป จะต้องเข้าสู่หลักเกณฑ์ของมาตรา 100 ด้วย</p>
<p>ข้าราชการ-รัฐวิสาหกิจทุจริตอื้อ</p>
<p><persName>นายธีระชาติ ปางวิรุฬห์รักษ์</persName> ส.ส.นครศรีธรรมราช พรรคประชาธิปัตย์ ในฐานะกรรมาธิการ พ.ร.บ.ป.ป.ช. สภาผู้แทนราษฎร กล่าวว่า นักการเมืองไม่ขัดข้องที่จะให้มาตรา 100 เข้ามาตรวจสอบ แต่เห็นว่า ป.ป.ช. และองค์กรอิสระอื่นๆ ก็ต้องถูกตรวจสอบด้วย รวมทั้งปลัดกระทรวง อธิบดี ผู้ว่าราชการทั้ง 76 จังหวัด บุคคลระดับสูงขององค์กรปกครองส่วนท้องถิ่น
“จากการทำงานกรรมาธิการเคยตรวจสอบพบว่าปลัดกระทรวงและอธิบดีบางคน เข้าไปถือหุ้นในบริษัท และเข้าไปเป็นบอร์ดในรัฐวิสาหกิจหลายแห่ง บางคนเป็นบอร์ดรัฐวิสาหกิจถึง 3 แห่ง รับเบี้ยประชุมพร้อมเงินเดือน 5-10 ล้านบาท หรือกรณีรองผู้ว่าฯ หน่วยงานแห่งหนึ่งถือหุ้นอยู่ในบริษัทที่เป็นคู่สัญญาของรัฐ ดังนั้นคนพวกนี้ต้องถูกตรวจสอบด้วย”</p></body>
</news>
