<teiHeader>
<fileDesc>
<titleStmt>
  <title>ครม.อนุมัติโครงการขยายเขตไฟฟ้าให้พื้นที่ทำกินทางการเกษตรวงเงิน 1,655 ล้านบาท  </title>
  <author>บรมบถ เพ็ญสวัสดิ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208050209&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ครม.อนุมัติโครงการขยายเขตไฟฟ้าให้พื้นที่ทำกินทางการเกษตรวงเงิน 1,655 ล้านบาท</headline>
<lead></lead>
<neck></neck>
<body><p>คณะรัฐมนตรี อนุมัติโครงการขยายเขตไฟฟ้าให้พื้นที่ทำกินทางการเกษตรวงเงิน 1,655 ล้านบาท ช่วยลดต้นทุนการผลิต และพัฒนาเศรษฐกิจแบบพอเพียงของครัวเรือน ก่อให้เกิดความยั่งยืนในการพัฒนาชนบท <persName>นายศุภชัย ใจสมุทร</persName> รองโฆษกประจำสำนักนายกรัฐมนตรี แถลงว่า ที่ประชุมคณะรัฐมนตรีอนุมัติให้การไฟฟ้าส่วนภูมิภาค ดำเนินงานตามโครงการขยายเขตไฟฟ้าให้พื้นที่ทำกินทางการเกษตรในวงเงิน 1,655 ล้านบาท โดยใช้เงินกู้ในประเทศ 1,240 ล้านบาท และเงินรายได้ของ กฟผ. 415 ล้านบาท ตามที่กระทรวงมหาดไทยเสนอ ทั้งนี้เพื่อจัดหาบริการไฟฟ้าให้พื้นที่ทำกินทางการเกษตร และสนับสนุนการประกอบอาชีพของเกษตรกรให้สามารถใช้ไฟฟ้าเป็นปัจจัยการผลิตทางการเกษตร ช่วยลดต้นทุนการผลิต พัฒนาเศรษฐกิจแบบพอเพียงของครัวเรือนเกษตรกรพื้นฐาน ก่อให้เกิดความยั่งยืนในการพัฒนาชนบท ดำเนินการทั่วประเทศ 12 เขตการไฟฟ้า ก่อสร้างระบบจำหน่ายไฟฟ้าแรงสูง 22 และ 33 กิโลโวลท์ และติดตั้งหม้อแปลงระบบจำหน่ายขนาด 30 กิโลโวลท์ และ 50 กิโลโวลท์ เพื่อขยายเขตไฟฟ้าให้พื้นที่ทำกินทางการเกษตรจำนวน 3 หมื่นครัวเรือน ครอบคลุมพื้นที่ 293,547 ไร่ ทั้งนี้ผู้ขอต้องมีเอกสารสิทธิ์ หรือหลักฐานที่ทำกินในพื้นที่และได้รับการรับรองจากองค์กรปกครองส่วนท้องถิ่น ว่าพื้นที่ที่ทำการเกษตรไม่อยู่ในพื้นที่หวงห้ามของทางราชการ ส่วนผลกระทบจากโครงการดังกล่าวจะดำเนินการนอกเขตอุทยานแห่งชาติ นอกพื้นที่ป่าอนุรักษ์ การก่อสร้างเป็นการดำเนินงานปักเสาพาดสายไฟฟ้าที่อยู่ในเขตทางสาธารณะ จึงไม่ต้องจัดทำรายงานการวิเคราะห์ผลกระทบต่อสิ่งแวดล้อมเบื้องต้น เพื่อเสนอต่อคณะกรรมการสิ่งแวดล้อมแห่งชาติพิจารณา</p></body>
</news>
