<teiHeader>
<fileDesc>
<titleStmt>
  <title>80ส.ว.ล่าชื่อแก้รธน.7ประเด็น  สภาผ่านกรอบร่วมมือไทย-เขมร  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/03/news_29400437.php?news_id=29400437  </bibl>
</sourceDesc>
</fileDesc>
</teiHeader>
<news>
<headline>80ส.ว.ล่าชื่อแก้รธน.7ประเด็น  สภาผ่านกรอบร่วมมือไทย-เขมร</headline>
<lead>ส.ว.กว่า 80 คน ลงชื่อหนุนแก้รัฐธรรมนูญ 7 ประเด็น ขณะที่ ส.ว.เลือกตั้ง-ส.ว.สรรหา ประสานเสียงเก้าอี้ประธานกรรมาธิการทุกคณะครบวาระ 1 พ.ย.นี้ ระบุตามกติกาทุกคนมีสิทธิลุ้น จวกพวกปล่อยข่าวสร้างความแตกแยก ด้านมติที่ประชุมร่วมกันของรัฐสภา เห็นชอบกรอบความร่วมมือระหว่างประเทศ ตามรัฐธรรมนูญ มาตรา 190 ความร่วมมือตามแนวชายแดนระหว่างประเทศเพื่อนบ้าน 6 กรอบ รวมถึงกรอบความร่วมมือชายแดน ไทย - กัมพูชา</lead>
<neck></neck>
<body><p>ผู้สื่อข่าวรายงานจากรัฐสภาวานนี้ (2 ก.ย.) ว่า ระหว่างการประชุมร่วมรัฐสภา <persName>นายประสิทธิ์ โพธสุธน</persName> ส.ว.สุพรรณบุรี ได้เดินขอให้ ส.ว.ร่วมลงชื่อสนับสนุนเพื่อแก้ไขรัฐธรรมนูญ 6 ประเด็นตามที่คณะกรรมการสมานฉันท์เพื่อการปฏิรูปการเมืองและศึกษาแก้ไขรัฐธรรมนูญ และเพิ่มอีก 1 ประเด็นคือเพิ่มอำนาจศาลยุติธรรมเกี่ยวกับการเลือกตั้งโดยปรากฏว่า ขณะนี้ ทั้ง ส.ว.เลือกตั้ง และ ส.ว.สรรหาได้ร่วมลงชื่อกว่า 80 คนแล้ว ซึ่ง<persName>นายประสิทธิ์</persName>ยังไม่ยุติจะเดินหน้าขอรายชื่อสนับสนุนโดยตั้งเป้าไว้ที่ 120 รายชื่อ
<persName>นายเกชา ศักดิ์สมบูรณ์</persName> ส.ว.ราชบุรี กล่าวว่า ได้ร่วมลงชื่อเพื่อเสนอให้มีการแก้ไขรัฐธรรมนูญ โดยประเด็นที่เสนอก็เป็นไปตามที่คณะกรรมการสมานฉันท์ฯ สรุป ซึ่งที่ผ่านมาจำได้ว่า<persName>นายอภิสิทธิ์ เวชชาชีวะ</persName> นายกรัฐมนตรี ก็เห็นด้วยว่าควรจะแก้ไขรัฐธรรมนูญ ดังนั้น เมื่อคณะกรรมการสมานฉันท์ฯ พิจารณาศึกษาจนได้ข้อสรุปแล้วก็ควรจะดำเนินการต่อไป แต่ไม่เกี่ยวข้องกับการเคลื่อนไหวทางการเมืองหรือต่อรองอำนาจแต่อย่างใด</p>
<p><persName>นายยุทธนา ยุพฤทธิ์</persName> ส.ว.ยโสธร กล่าวว่า ยอมรับว่าเป็นหนึ่งในคนที่ร่วมลงชื่อด้วย เพราะเห็นว่าต้องให้เกียรติกับคณะกรรมการสมานฉันท์ฯ ที่มีทุกฝ่ายร่วมเป็นกรรมการ ซึ่งนายกรัฐมนตรี เป็นผู้เสนอแนวคิด โดย<persName>นายชัย ชิดชอบ</persName> ประธานรัฐสภา เป็นคนลงนามแต่งตั้ง เมื่อคณะกรรมการสรุปออกมาเห็นควรแก้ไขรัฐธรรมนูญ 6 ประเด็นเพื่อยุติความขัดแย้ง</p>
<p>ส.ว.ทุกคนมีสิทธิลุ้นเก้าอี้ประธาน กมธ.</p>
<p><persName>นายยุทธนา</persName> กล่าวถึงกระแสข่าว ส.ว.เลือกตั้ง เคลื่อนไหวเปลี่ยนตัวประธานกรรมาธิการสามัญวุฒิสภาเพื่อต่อรองทางการเมือง ว่า ตามข้อบังคับวุฒิสภา ระบุว่าตำแหน่งประธานคณะกรรมาธิการจะมีวาระ 1 ปีครึ่ง โดยจะครบกำหนดในวันที่ 1 พ.ย. นี้ เป็นเรื่องที่ ส.ว.ทุกคนรับทราบดีอยู่แล้ว และจะต้องเลือกใหม่ และคงไม่ได้กำหนดว่าประธานคนต่อไปจะเป็น ส.ว.เลือกตั้งหรือ ส.ว.สรรหา</p>
<p>ขณะนี้ ส.ว.ทุกคนอยู่กันมากว่า 1 ปี ก็ถือว่าเป็น ส.ว.ด้วยกันไม่ได้แยกแยะว่าจะเป็น ส.ว.แบบไหน เมื่ออยู่ในคณะกรรมาธิการเดียวกันก็ทำงานร่วมกันอย่างดี ใครจะเป็นประธานก็อยู่ที่ ส.ว.จะเลือก ส่วนกระแสข่าวว่ามีความเคลื่อนไหวกดดันตำแหน่งประธานวุฒิสภาหรือเพื่อต่อรองรัฐบาลนั้นขณะนี้ก็ไม่มี โดยเฉพาะตัวประธานวุฒิสภา ก็ยังทำหน้าที่อยู่ และคนที่จะชิงตำแหน่งก็ยังไม่มีใครแสดงตัว ดังนั้นข่าวที่ออกมาเป็นเรื่องที่ใครจะคิดก็ได้</p>
<p><persName>นายเกชา</persName> กล่าวถึงเรื่องเดียวกันนี้ว่า การเปลี่ยนตัวประธานกรรมาธิการเป็นไปตามกติกาของวุฒิสภา เมื่อครบวาระโดยในเดือนต.ค.นี้ก็หมดวาระกันแล้ว ซึ่ง ส.ว.ทุกคนมีสิทธิที่จะเป็นประธานกันได้ทุกคน ดังนั้น ข่าวที่ออกมาว่ามีการกดดันต่อรองอะไร นั้น คิดว่าเป็นผู้ไม่หวังดี สร้างความแตกแยกและเสียหายให้กับวุฒิสภา
ประธาน กก.สมานฉันท์ฯ ชี้อย่ารักชาติแต่ปาก</p>
<p>ด้าน<persName>นายดิเรก ถึงฝั่ง</persName> ส.ว.นนทบุรี ประธานคณะกรรมการสมานฉันท์ฯ กล่าวถึงกรณีที่ ส.ส.และ ส.ว.เคลื่อนไหวล่ารายชื่อ เพื่อเข้าชื่อให้ครบจำนวน 1 ใน 5 ตามรัฐธรรมนูญ มาตรา 291 เสนอร่างแก้ไขรัฐธรรมนูญใน 7 ประเด็น ว่า ทราบว่ามีความเคลื่อนไหวเรื่องนี้ ส่วนจะสำเร็จหรือไม่ขึ้นอยู่กับที่ประชุมร่วมกันของรัฐสภา
“รัฐบาลสามารถหยิบยกรายงานของคณะกรรมการสมานฉันท์ฯ ในส่วนของอนุกรรมการสมานฉันท์ และอนุกรรมการปฏิรูปการเมือง ดำเนินการไปได้ก่อน ส่วนอนุกรรมการศึกษาการแก้ไขรัฐธรรมนูญและกฎหมายอื่นที่เกี่ยวข้อง ผมพอเข้าใจได้ว่าต้องรอเข้าที่ประชุมร่วมกันของรัฐสภาพิจารณา เพียงแค่รัฐบาลแสดงเจตนารมณ์อย่างแน่วแน่ว่า ต้องการแก้ปัญหาความสมานฉันท์ในบ้านเมือง หรืออธิบายแนวทางต่างๆ ที่จะทำ ผมเชื่อว่าหากทำอย่างนี้ คงไม่เกิดกระแสกดดันรัฐบาล”
<persName>นายดิเรก</persName> กล่าวว่า ขณะนี้ประชาชนเบื่อปัญหาความขัดแย้งแตกแยกทางการเมือง เพราะส่งผลให้ประเทศเสียหาย เศรษฐกิจทรุด อยากให้บ้านเมืองเกิดความสมานฉันท์ ได้แต่เฝ้ารอกัน เพราะการจะรอให้ทุกคนทุกฝ่ายเห็นด้วยกับสิ่งที่รัฐบาลทำทั้งหมดนั้นคงเกิดขึ้นได้ยาก แต่รัฐบาลต้องพิจารณาว่าเรื่องใดมีความสำคัญ และกล้าตัดสินใจทำเพื่อให้เกิดความสมานฉันท์ เอาประเทศเป็นตัวตั้ง ด้วยหลักของความเป็นธรรมและเป็นกลาง
“วันนี้ต้องเลิกเห็นแก่พวกพ้องหรือการเมืองของพรรคพวกตนเอง เราอย่ารักชาติจนน้ำลายไหล อย่ารักในหลวงเฉพาะที่อยู่ในธนบัตร ขอให้รักด้วยหัวใจจริงๆ หากรักชาติ รักประเทศต้องยอมกันบ้าง ถ้าไม่ยอมแสดงว่าไม่รักจริง” <persName>นายดิเรก</persName> กล่าว</p>
<p>สภาผ่านกรอบร่วมมือไทย-เขมร</p>
<p>วันเดียวกันนี้ มีการประชุมร่วมกันของรัฐสภา สมัยสามัญนิติบัญญัติ มี<persName>นายชัย ชิดชอบ</persName> ประธานรัฐสภา ทำหน้าที่ประธานที่ประชุม โดยสมาชิกพิจารณากรอบความร่วมมือระหว่างประเทศตามรัฐธรรมนูญ มาตรา 190 ที่ต้องผ่านความเห็นชอบจากรัฐสภา จำนวน 18 กรอบ ซึ่งที่ประชุมได้มีมตินำกรอบความร่วมมือบริเวณเขตแดนระหว่างไทยกับประเทศเพื่อนบ้าน 6 กรอบมาพิจารณา</p>
<p><persName>นายชัย</persName> แจ้งต่อที่ประชุมว่าเนื่องจากการประชุมคราวที่แล้ว รัฐมนตรีขอให้เป็นการประชุมลับ เนื่องจากไม่ต้องการให้กระทบต่อความมั่นคง และความสัมพันธ์ระหว่างประเทศ คือ ร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดน ไทย - กัมพูชา ในกรอบของคณะกรรมการชายแดนทั่วไป ไทย - กัมพูชา และกลไกอื่นๆ ภายใต้กรอบนี้ หลังใช้เวลาประชุมลับนานกว่า 1 ชั่วโมง ปรากฏว่า ที่ประชุมได้มีมติให้ความเห็นชอบทั้ง 6 กรอบ
จากนั้น ในการพิจารณากรอบสัญญาเงินกู้ Public Sector Reform Development Policy loan หรือ PSRDPL จากธนาคารโลก วงเงิน 1,000 ล้านดอลลาร์ คณะรัฐมนตรี ได้ขอถอนร่างดังกล่าวออกไป เพื่อนำกลับไปทบทวนใหม่เพื่อความรอบคอบ ซึ่งที่ประชุมมีมติเห็นชอบให้ถอนร่างสัญญาฉบับนี้ออกไป</p>
<p>สภาถกร่าง พ.ร.บ.ปฏิรูปกฎหมาย</p>
<p>ด้านการประชุมสภาผู้แทนราษฎร มี<persName>นายสามารถ แก้วมีชัย</persName> รองประธานสภาผู้แทนราษฎร ทำหน้าที่ประธานการประชุม โดยเป็นการพิจารณาร่าง พ.ร.บ.คณะกรรมการปฏิรูปกฎหมาย ที่คณะรัฐมนตรี เป็นผู้เสนอ ซึ่งมีสาระสำคัญให้จัดตั้งองค์กรปฏิรูปกฎหมายที่ดำเนินการเป็นอิสระ เพื่อปรับปรุงและพัฒนากฎหมายของประเทศโดยต้องรับฟังความเห็นของผู้ที่ได้รับผลกระทบจากกฎหมายด้วย</p>
<p>จากนั้นที่ประชุมได้เปิดโอกาสให้สมาชิกแสดงความคิดเห็นกันอย่างกว้างขวาง ซึ่งส่วนใหญ่เห็นด้วยกับร่าง พ.ร.บ.ดังกล่าวแต่ตั้งข้อสังเกตว่าไม่ควรกำหนดวาระของคณะกรรมการให้ดำรงตำแหน่งได้เพียงสมัยเดียว ขณะเดียวกันกลับห้ามไม่ให้กรรมการประกอบอาชีพอื่นๆ ซึ่งอาจทำให้ไม่มีผู้ประสงค์อยากเข้ามาทำงานในองค์กรนี้
</p></body>
</news>
