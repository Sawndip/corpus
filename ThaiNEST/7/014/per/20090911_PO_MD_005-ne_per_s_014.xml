<teiHeader>
<fileDesc>
<titleStmt>
  <title>ค้านกรอบเจรจาไทย-กัมพูชา  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-11 19:28:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000091398  </bibl>
</sourceDesc>
</fileDesc>
</teiHeader>
<news>
<headline>ค้านกรอบเจรจาไทย-กัมพูชา</headline>
<lead></lead>
<neck></neck>
<body><p>ที่รัฐสภา วานนี้ (11 ส.ค.) กลุ่ม 40 ส.ว. นำโดย <persName>นายไพบูลย์ นิติตะวัน</persName> ส.ว.สรรหา <persName>น.ส.รสนา โตสิตระกูล</persName> ส.ว.กทม. <persName>นายสมชาย แสวงการ</persName> ส.ว.สรรหา ร่วมกันแถลงภายหลังการประชุมร่วมกลุ่ม 40 ส.ว.</p>
<p><persName>นายไพบูลย์</persName> กล่าวว่า ที่ประชุมพิจารณาเรื่องการพิทักษ์แผ่นดินปราสาทพระวิหาร 4.6 ตารางกิโลเมตร ที่เป็นของไทย โดยที่ประชุมได้มีมติคัดค้านกรอบการเจรจา ที่กระทรวงต่างประเทศเตรียมนำเสนอเข้าที่ประชุมรัฐสภา เพื่อให้ความเห็นชอบ โดยมีประเด็นที่อาจทำให้ประเทศไทยเสียดินแดนดังนี้</p>
<p>1.ตามกรอบการเจรจาข้อที่ 1 ที่กำหนดให้ทหารทั้ง 2 ฝ่ายต้องถอนกำลังจากวัดบนพื้นที่ทับซ้อนที่อยู่ติดกับถนนที่ทางฝ่ายกัมพูชาได้สร้างขึ้น โดยกลุ่ม 40 ส.ว. เห็นว่าควรแก้ไขกรอบการเจรจานี้ และให้มีกำลังทหารฝ่ายไทยคงไว้ที่บริเวณวัดเพื่อควบคุมไม่ให้ประเทศกัมพูชานำบุคคลหรือคณะบุคคลมาแอบอ้างบุกรุกใช้ถนน ในดินแดนไทยอีก</p>
<p>และ 2.ควรมีการแก้ไขกรอบการเจรจาที่ระบุว่าให้ทั้ง 2 ฝ่ายต้องประชุมหารือ แก้ไขเรื่องเขตแดนอย่างเร่งรัด โดยหากฝ่ายใดฝ่ายหนึ่งร้องขอจะต้องดำเนินการทันที ซึ่งกลุ่ม 40 ส.ว.เห็นว่าฝ่ายที่เร่งรัดมีเพียงฝ่ายเดียว คือฝ่ายกัมพูชา ทำให้ฝ่ายไทย เสียประโยชน์ แต่ควรให้ทั้ง 2 ฝ่าย พิจารณาอันดับแรกว่าจะใช้เขตแดนตามสนธิสัญญาสยามกับประเทศฝรั่งเศส พ.ศ. 2450 ที่ให้ใช้สันปันน้ำเป็นแขตแดน หรือให้ใช้ แผนที่ที่ฝรั่งเศสได้ทำขึ้น และหากตกลงกันได้แล้วจึงนำไปสู่การวัดเขตแดนในการปักปันเขตแดนต่อไป แต่หากยังตกลงกันไม่ได้ ก็ไม่ควรดำเนินการใดๆทั้งสิ้น</p>
<p><persName>นายไพบูลย์</persName> กล่าวว่า นอกจากนี้กลุ่ม 40 ส.ว.ขอเรียกร้องไปยังรัฐบาล ให้พิจารณายกเลิกมติ ครม. ในเดือน มิ.ย.2546 ที่มีมติตกลงให้มีความร่วมมือเพื่อพัฒนาปราสาทพระวิหาร เพราะเป็นที่แน่ชัดว่าฝ่ายกัมพูชาได้ปฏิบัติผิดข้อตกลง โดยนำปราสาทพระวิหารไปขึ้นทะเบียนมรดกโลกเพียงฝ่ายเดียว ซึ่งขัดกับข้อตกลง ตามมติ ครม.ร่วม 2 ฝ่าย</p>
<p>อย่างไรก็ตาม กลุ่ม 40 ส.ว.จะคัดค้านร่างกรอบการเจรจา หากมีการนำเข้าสู่ การพิจารณาในสภาอย่างเต็มที่แน่นอน เพราะเรื่องดังกล่าวรัฐบาลกำลังถูกฝ่ายกัมพูชา ล็อบบี้ให้ผ่านกรอบเจรจา เพื่อนำไปอ้างกับคณะกรรมการมรดกโลก ซึ่งจะประชุม ในเดือน ก.พ. 2553 นี้ รวมทั้งมีข้อสังเกตที่ชัดเจนกรณีที่<persName>นายฮอ นัมฮง</persName> รมว.ต่างประเทศ กัมพูชา และ<persName>สมเด็จเฮง สัมริน</persName> ประธานสภาแห่งชาติกัมพูชา เดินทางมาประเทศไทยเพื่อเร่งรัดเรื่องดังกล่าวเมื่อสัปดาห์ที่ผ่านมา</p>
<p><persName>น.ส.รสนา</persName> กล่าวว่า อยากให้รัฐบาลชุดใหม่ที่นำโดย<persName>นาย อภิสิทธิ์ เวชชาชีวะ</persName> นายกรัฐมนตรีได้ดำเนินการคัดค้าน เฉกเช่นเดียวกับที่เป็นฝ่ายค้านที่ควรเพิกถอน แถลงการณ์ร่วมอย่างเป็นทางการ เพราะหากไม่ยกเลิกหรือเพิกถอนก็จะอดสงสัยไม่ได้ว่า รัฐบาล<persName>นายอภิสิทธิ์</persName>จะสวมสิทธิ์รัฐบาลชุดเก่าที่หวังผลประโยชน์ทั้งก๊าซธรรมชาติ และน้ำมัน บนพื้นที่ทับซ้อนในทะเล</p></body>
</news>
