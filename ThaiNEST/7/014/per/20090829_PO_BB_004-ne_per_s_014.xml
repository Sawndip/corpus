<teiHeader>
<fileDesc>
<titleStmt>
  <title>ป.ป.ช.เตรียมสอบทุจริตพอเพียง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/29/news_29375596.php?news_id=29375596  </bibl>
</sourceDesc>
</fileDesc>
</teiHeader>
<news>
<headline>ป.ป.ช.เตรียมสอบทุจริตพอเพียง</headline>
<lead>ส.ส. ประชาธิปัตย์ รุกขอ กมธ ป.ป.ช. สอบทุจริตโครงการชุมชนพอเพียง กรณีบริษัทฟุกเทียนเชื่อมโยง<persName>พล.อ.ชัยสิทธิ์ ชินวัตร</persName> ด้าน "<persName>วิชา มหาคุณ</persName>" ชี้เข้าข่ายทุจริตเชิงนโยบาย เผย ป.ป.ช. รับสอบเรื่องนี้แน่นอน ขณะที่นักวิชาการย้ำทุจริตไม่เคยหายไปจากการเมืองไทย</lead>
<neck>ส.ส.ปชป.โยงบริษัทปุ๋ย-<persName>ชัยสิทธิ์</persName></neck>
<body><p>ผู้สื่อข่าวรายงานว่า เมื่อวานนี้ (28 ส.ค.) ที่รัฐสภา <persName>นพ.วรงค์ เดชกิจวิกรม</persName> ส.ส.พิษณุโลก และ<persName>นายสรวุฒิ เนื่องจำนงค์</persName> ส.ส.ชลบุรี ทั้งคู่เป็นส.ส.พรรคประชาธิปัตย์ ได้เข้ายื่นหนังสือต่อ<persName>นายวิลาศ จันทร์พิทักษ์</persName> ส.ส.กทม. พรรคประชาธิปัตย์ในฐานะประธานคณะกรรมาธิการ (กมธ.)การป้องกันและปราบปรามการทุจริตสภาผู้แทนราษฎร เพื่อขอให้ตรวจสอบการทุจริตโครงการชุมชนพอเพียงสองประเด็น ได้แก่ 1.มีการผลิตปุ๋ยอินทรีย์ชีวภาพหลอกขายชุมชนพื้นที่ 11 จังหวัด 115 หมู่บ้านในภาคอีสาน โดยพบสิ่งผิดปกติคือแบบฟอร์มการเสนอโครงการทั้ง 115 หมู่บ้าน มีรายละเอียดเหมือนกันทุกตัวอักษร และจากการตรวจสอบโกดังของบริษัทที่เสนอขายสินค้าดังกล่าวก็ไม่พอว่ามีปุ๋ยอินทรีย์หรือส่วนประกอบ มีเฉพาะปุ๋ยเคมี โดยเอกสารที่แนะนำสินค้าดังกล่าวแก่ชุมชน ระบุว่าเป็นของห้างหุ้นส่วนจำกัด (หจก.) ฟุกเทียนสุราษฎร์การเกษตร ซึ่งมีชื่อ <persName>พล.อ.ชัยสิทธิ์ ชินวัตร</persName> เป็นผู้คิดสูตร ในฐานะประธานโครงการสร้างงานสร้างเงินในอดีต</p>
"การค้าขายปุ๋ยในลักษณะนี้เคยเกิดขึ้นในโครงการเอสเอ็มแอล อย่างไรก็ตามการเสนอให้สอบเรื่องนี้ไม่ได้ตั้งใจปรักปรำหรือเล่นงาน <persName>พล.อ.ชัยสิทธิ์</persName> ว่ามีความเกี่ยวข้องด้วยร้อยเปอร์เซ็นต์ แต่หากพบว่าใครผิดก็ว่าไปตามผิด"
<p>ประเด็นที่ 2 เสนอให้กรรมาธิการไปสอบกรณีมีการอ้างชื่อ<persName>นายกอร์ปศักดิ์ สภาวสุ</persName> ไปหาผลประโยชน์ในพื้นที่จังหวัดอำนาจเจริญ โดยมีนาง "ป" เป็นตัวการ โดยจากการตรวจสอบ พบชุมชนแห่งหนึ่งเสนอของบประมาณ 2 โครงการ แต่ปรากฏว่า สพช.อนุมัติโครงการที่นาง “ป” มีส่วนเกี่ยวข้อง จึงเชื่อว่าน่าจะมีความเป็นไปได้ที่อาจมีการร่วมมือกันทุจริตกับเจ้าหน้าที่ ซึ่งนาง "ป" เป็นข้าราชการที่คณะกรรมาธิการการทหารสภาผู้แทนราษฎรได้ขอตัวไปช่วยงานด้วย</p>
<p>ด้าน <persName>นายวิลาศ</persName> กล่าวภายหลังรับหนังสือว่า แม้ตนจะสังกัดพรรคประชาธิปัตย์ ก็ไม่จำเป็นต้องดำเนินการตามข้อมูลที่ ส.ส.ประชาธิปัตย์ร้องเรียนมา โดยเปิดให้ทุกพรรคการเมืองร่วมส่งข้อมูลมาให้สอบด้วย ทั้งนี้ในวันที่ 10 ก.ย. กมธ.จะหยิบยกเรื่องดังกล่าวมาพิจารณา</p>
<p>ผู้สื่อข่าวรายงานว่า ที่สโมสรทหารบก สถาบันป้องกันและปราบปรามการทุจริตแห่งชาติสัญญา ธรรมศักดิ์ จัดอภิปราย“ทุจริตคอร์รัปชันหมดไป สังคมไทยได้อะไรคืนมา” โดย<persName>นายวิชา มหาคุณ</persName> กรรมการป้องกันและปราบปรามการทุจริตแห่งชาติ (ป.ป.ช.) กล่าวว่า การทุจริตที่สังคมไทยเผชิญอยู่ขณะนี้คือ การทุจริตเชิงนโยบายหรือผลประโยชน์ทับซ้อน คือ เป็นการคอร์รัปชันที่บางครั้งถูกกฎหมาย แต่ผิดหลักประโยชน์ของสาธารณะ หลักจริยธรรม และถูกใช้เงื่อนไขทางการเมืองเอื้อประโยชน์แก่กลุ่มบุคคล เช่น กรณียัดเยียดให้ชุมชนซื้อเครื่องกรองน้ำ ทั้งที่ชุมชนไม่มีความต้องการ
"ทั้งยังไปบังคับให้ชาวบ้านเซ็นรับของ ถือเป็นการโกงทางนโยบาย กรณีบางเครื่องยังเอากุญแจล็อกไว้ เปิดใช้ไม่ได้ นี่คือการคอร์รัปชันที่ผิดกฎหมายและจริยธรรมในเวลาเดียวกัน ป.ป.ช.พร้อมสอบโครงการชุมชนพอเพียง เพราะมีคนร้องเรียนมา"
ขณะเดียวกันยังพบว่า นักการเมืองเริ่มล้วงลูกข้าราชการไปจนถึงระดับ ซี 3-4 แล้ว ไม่ได้ล้วงเฉพาะหัวเหมือนในอดีต ซึ่ง ป.ป.ช.กำลังออกกฎหมายใหม่ ว่า หากข้าราชการไม่ให้ความร่วมมือกับการทุจริต และนำข้อมูลการทุจริตมาให้ จะไม่สามารถโยกย้ายข้าราชการคนดังกล่าวออกจากตำแหน่งได้ และจะถูกกันไว้เป็นพยาน หากสามารถปราบการทุจริตได้สำเร็จ ข้าราชการก็จะได้รับรางวัลเป็นการปูนบำเหน็จด้วย</p>
<p>"<persName>จรัญ</persName>"จี้ป.ป.ช.ต้องเข้าสอบ</p>
<p><persName>นายจรัญ ภักดีธนากุล</persName> ตุลาการศาลรัฐธรรมนูญ กล่าวว่า อยากเรียกร้องให้ ป.ป.ช.เข้าตรวจสอบโครงการชุมชนพอเพียง เพราะใช้เงินจำนวนมากแต่ไม่มีการตรวจสอบ
"เรื่องนี้ทุกฝ่ายที่เกี่ยวข้องได้ประโยชน์ทุกคน ทั้งคณะกรรมการ ชาวบ้าน เพราะหากมองแง่นโยบายและกฎหมายก็ทำถูกต้อง การบริหารจัดการลงตัวหมด แต่ผู้เสียประโยชน์คือประเทศชาติที่ถูกล้างผลาญ ดังนั้น ป.ป.ช.ควรเข้าไปเป็นหัวขบวนตรวจสอบ"</p>
<p><persName>นายอุทิศ ขาวเธียร</persName> รองเลขาธิการคณะกรรมการพัฒนาการเศรษฐกิจและสังคมแห่งชาติ (สศช.) กล่าวว่า อนาคตการทุจริตเชิงนโยบายจะขยายตัวมากขึ้น โดยนอกจากจะเป็นความร่วมมือระหว่างนักการเมือง ข้าราชการ และนักธุรกิจแล้ว ยังมีกลุ่มธุรกิจข้ามชาติมาร่วมด้วย เนื่องจากจะมีโครงการขนาดใหญ่ของรัฐเพิ่มขึ้น
"การทุจริตเชิงนโยบายในอนาคตจะเป็นโครงการใหญ่ขึ้น ไม่มีโครงการกระจอกอีกแล้ว เพราะเสียเวลา ไม่คุ้มค่า หรือหากเป็นโครงการขนาดเล็กก็จะรวมเป็นแพ็คเกจให้ใหญ่ขึ้น เพื่อให้ได้งบมากขึ้น โดยอ้างความจำเป็นเฉพาะหน้า หรือเพื่อแก้ปัญหาให้คนยากจน มีการจูงใจชาวบ้านรับผลประโยชน์เล็กๆ น้อยๆ เรียกว่าเป็นการทุจริตแบบไฮบริด เป็นพันธุ์ผสมและมีการดื้อยา หากไม่เตรียมตัวตั้งแต่ต้น ป.ป.ช.จะกลายเป็นตัวตลก"</p>
<p>นักวิชาการชี้คอร์รัปชันไทยไม่ลด</p>
<p><persName>นางเสาวณีย์ ไทยรุ่งโรจน์</persName> รองอธิการบดีฝ่ายวิจัย มหาวิทยาลัยหอการค้าไทย กล่าวว่า จากการสำรวจความคิดเห็นของนักธุรกิจ เมื่อเดือนมี.ค. 2552 ส่วนใหญ่กว่า 50% บอกว่า การคอร์รัปชันของไทยอยู่ในระดับเท่าเดิม โดยการจ่ายถือเป็นต้นทุนการประกอบธุรกิจ เพราะหากไม่จ่ายเงินงานก็ไม่เดิน และพบว่านักธุรกิจมีการจ่ายเงินให้นักการเมืองเฉลี่ยปีละ 3 แสนบาท คิดเป็นค่าใช้จ่าย 1-2% ของรายรับ</p>
<p>นอกจากนี้ผลวิจัย ยังพบ 5 หน่วยงานที่มีการคอร์รัปชันมากที่สุดเรียงตามลำดับ คือ ตำรวจ นักการเมือง กรมศุลกากร องค์การบริหารส่วนตำบล (อบต.) และกรมที่ดิน </p>
<p>นอกจากนี้ยังพบว่าในรัฐบาล <persName>พ.ต.ท.ทักษิณ ชินวัตร</persName> เป็นยุคที่ข้าราชการมีประสิทธิภาพการทำงานดีที่สุด แต่ก็มีการคอร์รัปชันสูงที่สุดด้วยเช่นกัน
</p></body>
</news>
