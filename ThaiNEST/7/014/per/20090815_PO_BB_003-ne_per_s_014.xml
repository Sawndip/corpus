<teiHeader>
<fileDesc>
<titleStmt>
  <title>จีน-รัสเซียแกนนำ วีโต้'ยูเอ็นเอสซี' ล้ม'ประณามพม่า'  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/15/news_29294165.php?news_id=29294165  </bibl>
</sourceDesc>
</fileDesc>
</teiHeader>
<news>
<headline>จีน-รัสเซียแกนนำ วีโต้'ยูเอ็นเอสซี' ล้ม'ประณามพม่า'</headline>
<lead>ประชุมยูเอ็นเอสซี ล้มเหลว จีน-รัสเซีย นำขบวนคัดค้านออกแถลงการณ์ประณามพม่า สุดท้ายใช้วิธีเรียกร้องให้ปล่อย<persName>ซูจี</persName>และนักโทษการเมืองทุกคน ด้านอียูเอาจริง ประกาศคว่ำบาตรห้ามบริษัทยุโรปทำธุรกิจกับพม่า 1.2 พันแห่ง และอายัดทรัพย์สินผู้นำทหารพม่าในอียูทั้งคณะ</lead>
<neck></neck>
<body><p>คณะมนตรีความมั่นคงแห่งสหประชาชาติ (ยูเอ็นเอสซี) ซึ่งประกอบด้วยสมาชิก 15 ชาติ ได้บรรลุข้อตกลงร่วมกัน หลังเสร็จสิ้นการประชุมลับนาน 2 วัน ตั้งแต่วันพฤหัสบดี (13 ส.ค.) โดยเลือกที่จะไม่ออกแถลงการณ์ประณามรัฐบาลทหารพม่า กรณีขยายเวลาการกักบริเวณในบ้านพัก<persName>นางออง ซาน ซูจี</persName> ผู้นำฝ่ายค้านพม่าออกไปอีก 18 เดือน แต่ลงมติเป็นเอกฉันท์ในแถลงการณ์ที่ลดความรุนแรงลงมาก ด้วยการแสดงความวิตกกังวลอย่างยิ่งต่อคำตัดสินและการลงโทษ<persName>นางซูจี</persName> พร้อมทั้งย้ำถึงความสำคัญของการปล่อยตัว<persName>นางซูจี</persName> ตลอดจนนักโทษการเมืองทั้งหมด ที่ถูกคุมขังอยู่ในพม่าให้เป็นอิสระ</p>
<p>นอกจากนี้ ยูเอ็นเอสซียังเรียกร้องให้รัฐบาลทหารพม่าใช้มาตรการเพิ่มเติมเพื่อสร้างเงื่อนไขที่จำเป็นสำหรับการเจรจาแบบจริงจังกับ<persName>นางซูจี</persName>และทุกฝ่ายที่เกี่ยวข้อง รวมทั้งชนกลุ่มน้อยต่างๆ เพื่อสร้างความสมานฉันท์แบบครอบคลุมในระดับชาติ พร้อมยืนยันว่า คณะมนตรีความมั่นคงฯ เคารพในอำนาจอธิปไตยและบูรณภาพเหนือดินแดนของพม่า พร้อมตอกย้ำว่า อนาคตของพม่าอยู่ในมือของประชาชนทั้งหมด</p>
<p>ทั้งนี้ <persName>นายจอห์น ซอว์เออร์ส</persName> เอกอัครราชทูตอังกฤษ ซึ่งทำหน้าที่เป็นประธานคณะมนตรีฯประจำเดือนนี้ระบุว่า แถลงการณ์ที่ไม่มีข้อผูกมัดนี้ เป็นการแสดงให้เห็นถึงความวิตกกังวลอย่างยิ่งต่อผลการพิจารณาคดี<persName>นางซูจี</persName> หลังจากศาลที่เรือนจำอินเส่ง ชานนครย่างกุ้งของพม่า มีคำพิพากษาเมื่อวันอังคาร (11 ส.ค.) ให้ลงโทษใช้แรงงานหนักและโทษจำคุกนาน 3 ปีแก่<persName>นางซูจี</persName> ในความผิดฐานละเมิดเงื่อนไขการกักบริเวณในบ้านพัก หลังจากอดีตทหารผ่านศึกอเมริกันนายหนึ่ง แอบว่ายน้ำข้ามทะเลสาบไปพักค้างคืนที่บ้านพักของเธอเมื่อเดือน พ.ค. และหลังจากศาลมีคำพิพากษา <persName>พลเอกอาวุโสตัน ฉ่วย</persName> ผู้นำรัฐบาลทหารพม่า ได้ลดโทษ<persName>นางซูจี</persName> ลงเหลือเป็นกักบริเวณในบ้านพักนาน 18 เดือน</p>
<p><persName>นายซอว์เออร์ส</persName> เปิดเผยว่า มีมุมมองที่แตกต่างกันต่อสถานการณ์นี้ ของชาติสมาชิกในคณะมนตรีความมั่นคงฯ โดยหลายชาติไม่เห็นด้วยกับการแสดงความไม่พอใจอย่างรุนแรงของหลายชาติตะวันตก ทำให้ต้องลดความรุนแรงในแถลงการณ์ลงจากร่างเดิมที่เสนอโดยสหรัฐ ซึ่งประณามการตัดสินโทษ<persName>นางซูจี</persName> เพราะมีเสียงคัดค้านจากสองชาติสมาชิกถาวรผู้มีสิทธิคัดค้านหรือวีโต้ คือ จีน และรัสเซีย และจากสองชาติสมาชิกหมุนเวียนคือ เวียดนาม และลิเบีย โดยทั้งสี่ชาติต่างอ้างหลักการของยูเอ็น ที่จะไม่เข้าแทรกแซงกิจการภายในของชาติสมาชิก</p>
<p>อย่างไรก็ตาม <persName>นางเดบบี้ สตอลฮาร์ด</persName> แห่งเครือข่ายทางเลือกของอาเซียนต่อประเทศพม่า ซึ่งเป็นองค์กรต่อต้านรัฐบาลพม่าในประเทศไทย กล่าวว่า เห็นได้ชัดว่ารัฐบาลพม่าเริ่มยอมรับแรงกดดันจากนานาชาติแล้ว ตั้งแต่การเลื่อนการตัดสินคดี<persName>นางซู จี</persName> ไปถึงการลดโทษ และเปลี่ยนจากจำคุกเป็นการกักบริเวณ นับเป็นสัญญาณดีที่ประชาคมโลกควรเร่งกดดันรัฐบาลพม่าให้หนักยิ่งขึ้น</p>
<p>ด้านสหภาพยุโรป (อียู) ซึ่งประกอบด้วยสมาชิก 27 ประเทศ ได้ประกาศเพิ่มมาตรการคว่ำบาตรต่อรัฐบาลทหารพม่ามากขึ้น ครอบคลุมการขึ้นบัญชีดำบรรดาผู้พิพากษา ฝ่ายตุลาการที่เกี่ยวข้องกับการไต่สวนคดี<persName>นางซูจี</persName> ไม่ให้เดินทางเข้ายุโรป เช่นเดียวกันกับบรรดาผู้นำและสมาชิกครอบครัว ตลอดจนเจ้าหน้าที่ระดับสูงอื่นๆ ที่นอกจากจะห้ามเข้าประเทศแล้ว ยังถูกอายัดทรัพย์สิน ภายใต้อำนาจทางกฎหมายของอียูด้วย</p>
<p>การประกาศดังกล่าว มีขึ้นหลังจากศาลพม่าได้พิพากษาตัดสินจำคุก ผู้นำฝ่ายค้านเป็นเวลา 3 ปี และรัฐบาลได้ลดหย่อนโทษให้เหลือเพียงกึ่งหนึ่ง รวมทั้งอนุญาตให้ถูก "จำคุก" ภายในบ้านพักได้ ซึ่งในช่วง 20 ปีมานี้ <persName>นางซูจี</persName>ถูกรัฐบาลทหารกักบริเวณในบ้านพักรวมเป็นเวลาประมาณ 14 ปี</p>
<p>มาตรการคว่ำบาตรของอียู ยังรวมถึงการห้ามบริษัทต่างๆ ในยุโรปทำธุรกิจกับบริษัทพม่าจำนวน 1,207 แห่ง ที่มีสายสัมพันธ์โยงใยกับระบอบทหาร จำกัดการติดต่อสัมพันธ์ทางการทูต ยุติการช่วยเหลือโครงการที่ไม่เกี่ยวกับด้านมนุษยธรรม</p></body>
</news>
