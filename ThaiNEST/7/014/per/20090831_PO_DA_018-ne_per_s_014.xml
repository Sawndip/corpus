<teiHeader>
<fileDesc>
<titleStmt>
  <title>กองปราบนำหมายศาลบุกค้นบริษัทเอสซีฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-31 14:42:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17405  </bibl>
</sourceDesc>
</fileDesc>
</teiHeader>
<news>
<headline>กองปราบนำหมายศาลบุกค้นบริษัทเอสซีฯ</headline>
<lead>ตร.นำหมายศาลบุกค้น บริษัท เอสซีฯ หาหลักฐาน หลังรวบ 2 พนักงานมือแพร่คลิปเสียงนายกฯ ผู้ต้องหาปัดขอให้การชั้นศาล</lead>
<neck></neck>
<body><p>ที่กองบังคับการปราบปราม (บก.ป.) เมื่อเวลา 14.00 น. วันนี้ (31 ส.ค.) ผู้สื่อข่าวรายงานความคืบหน้า การสืบสวนหาต้นตอคลิปตัดต่อเสียง <persName>นายอภิสิทธิ์ เวชชาชีวะ</persName> นายกรัฐมนตรี และผู้ที่เกี่ยวข้องกับการเผยแพร่คลิปดังกล่าวผ่านทางอีเมล์ ว่า ภายหลัง ชุดสืบสวน กก.1 บก.ป. ได้ทำการจับกุมผู้ที่เผยแพร่คลิปดังกล่าวผ่านทางอีเมล์ จำนวน 2 คน คือ <persName>นายสมศักดิ์ แซ่อึง</persName> อายุ 38 ปี ผู้ต้องหาตามหมายจับศาลอาญาที่ 2511/2552 ลงวันที่ 30 ส.ค.52 ข้อหานำเข้าสู่ระบบคอมพิวเตอร์ และเผยแพร่ หรือส่งต่อซึ่งข้อมูลคอมพิวเตอร์ปลอม ไม่ว่าทั้งหมด หรือบางส่วน หรือข้อมูลคอมพิวเตอร์อันเป็นเป็นเท็จ โดยประการที่น่าจะเกิดความเสียหายแก่ผู้อื่น หรือประชาชน โดยจับกุมได้ที่บ้านเลขที่ 181/8 ซ.ประสานสารบรรณ แขวงและเขตดินแดง กทม.  </p>
<p>ส่วนรายที่สองได้จับกุม <persName>น.ส.กันทิมา แต้มครู</persName> อายุ 29 ปี อยู่บ้านเลขที่ 61/2 ม.6 ต.ศรีสัชนาลัย อ.ศรีสัชนาลัย จ.สุโขทัย ผู้ต้องหาตามหมายจับศาลอาญาที่ 2512/2552 ลงวันที่ 30 ส.ค.52 ในข้อหาเดียวกัน นำเข้าสู่ระบบคอมพิวเตอร์ และเผยแพร่ หรือส่งต่อซึ่งข้อมูลคอมพิวเตอร์ปลอม ไม่ว่าทั้งหมด หรือบางส่วน หรือข้อมูลคอมพิวเตอร์อันเป็นเป็นเท็จ โดยประการที่น่าจะเกิดความเสียหายแก่ผู้อื่น หรือประชาชน โดยจับกุมได้ที่ห้อง 307 อาคารปิ่นมาลี อพาร์ทเม้นท์ แขวงและเขตจตุจักร กทม.</p>
<p>จากการสอบสวนเบื้องต้นทราบว่า ผู้ต้องหาทั้งสองเป็นพนักงาน บริษัท เอสซี แอสเสท คอร์ปอเรชั่น จำกัด (มหาชน) อาคารชินวัตร 3 ถ.วิภาวดีรังสิต ขณะที่ผู้ต้องหาทั้งสองขอให้การในชั้นศาล และขอประกันตัวไป</p>
<p>เบื้องต้นทางชุดสืบสวนพบข้อมูลว่า คลิปเสียงดังกล่าว ผู้ต้องหาเป็นผู้ได้รับแจกแผ่นซีดีคลิปเสียงดังกล่าวมาอีกทอดหนึ่ง จากนั้นได้มีการนำไฟล์ไปแปลง เพื่อให้สามารถส่งต่อผ่านอีเมล์บริษัทได้ ล่าสุด <persName>พ.ต.ท.วิทยา ศรีประเสริฐ</persName> รอง ผกก.1 บก.ป. พร้อมพวก ได้นำหมายค้นจากศาลอาญา เข้าตรวจค้น บริษัท เอสซี แอสเสท คอร์ปอเรชั่น จำกัด (มหาชน) อาคารชินวัตร 3 ถ.วิภาวดีรังสิต แขวง-เขตจตุจักร บริเวณชั้น 19-20 เพื่อหาหลักฐานเพิ่มเติม</p>
<p>เอสซีฯ ป้องลูกน้อง ย้ำไม่ยุ่งเกี่ยวการเมือง </p>
<p>บริษัท เอสซี แอสเสท คอร์ปอเรชั่น จำกัด แจ้ง พนักงานไม่เกี่ยวข้องตัดต่อคลิปเสียงนายกฯ ย้ำไม่ยุ่งเกี่ยวการเมือง</p>
<p>ผู้สื่อข่าวรายงานว่า วันนี้ (31 ส.ค.) ฝ่ายประชาสัมพันธ์ บริษัท เอสซี แอสเสท คอร์ปอเรชั่น จำกัด (มหาชน) ได้นำเอกสารชี้แจงเรื่องดังกล่าวจากทางบริษัทมาแจกจ่ายให้กับสื่อมวลชน โดยในเอกสารดังกล่าวระบุว่า วันนี้ เวลา 11.30 น. เจ้าพนักงานตำรวจได้นำหมายค้นศาลอาญามาที่ บริษัท เอสซี แอสเสท คอร์ปอเรชั่น จำกัด (มหาชน) เพื่อขอตรวจสอบอุปกรณ์คอมพิวเตอร์ของพนักงานบริษัทฯ บางรายการ เฉพาะพนักงานบริษัทฯ ที่ต้องสงสัยว่า มีส่วนเกี่ยวข้อง ทางบริษัทฯ โดยผู้แทนได้ทราบวัตถุประสงค์ของเจ้าพนักงานตำรวจ จึงให้ความร่วมมือในการตรวจสอบด้วยดี เพื่อแสดงความบริสุทธิ์ของบริษัทฯ ต่อเจ้าพนักงานตำรวจ และเพื่อให้สังคมโดยทั่วไปเข้าใจได้ว่า บริษัทมิได้มีส่วนเกี่ยวข้องใด ๆ กับการแผยแพร่ หรือส่งต่อข้อมูลทางคอมพิวเตอร์เกี่ยวกับคลิปเสียงของ <persName>นายอภิสิทธิ์ เวชชาชีวะ</persName> นายกรัฐมนตรี</p>
<p>วันนี้บริษัทได้ตรวจสอบข้อเท็จจริงเบื้องต้น ทราบข้อเท็จจริงว่า พนักงานที่ต้องสงสัย และถูกกล่าวหา “มิได้เกี่ยวข้อง และกระทำการใด ๆ ในลักษณะเป็นผู้ผลิต หรือตัดต่อคลิปเสียงของ <persName>นายอภิสิทธิ์ เวชชาชีวะ</persName> นายกฯ ตามที่ปรากฏเป็นข่าวแต่อย่างใดทั้งสิ้น นอกจากนี้ บริษัทฯ ยังมีระเบียบข้อบังคับในการปฏิบัติงาน ห้ามพนักงานใช้อุปกรณ์คอมพิวเตอร์เกี่ยวกับเรื่องส่วนตัว และขณะนี้บริษัทได้ตั้งคณะกรรมการสอบสวนข้อเท็จจริงที่เกิดขึ้นแล้ว</p>
<p>สำหรับเรื่องที่พนักงานบริษัทฯ ถูกกล่าวหาจากเจ้าพนักงานตำรวจ บริษัทฯ ทราบว่า พนักงานที่ถูกกล่าวหาได้ให้การปฏิเสธในเรื่องที่ถูกกล่าวหาในชั้นจับกุม และในชั้นสอบสวน โดยจะขอทำคำให้การเป็นหนังสือชี้แจงต่อพนักงานสอบสวนภายใน 30 วัน และมิได้รับสารภาพว่า เป็นผู้ตัดต่อคลิปตามที่เป็นข่าว และพนักงานบริษัทฯ ที่ถูกกล่าวหา ยืนยันข้อเท็จจริงว่า มิได้มีส่วนเกี่ยวข้องใด ๆ กับกลุ่มการเมืองทั้งสิ้น บริษัทฯ ขอยืนยันว่า บริษัทฯ ประกอบธุรกิจ และมีจุดยืนที่จะไม่เกี่ยวข้องทางการเมือง จึงขอชี้แจงข้อเท็จจริงที่ถูกต้อง</p></body>
</news>
