<teiHeader>
<fileDesc>
<titleStmt>
  <title>'ปู่ชัย'เลื่อนพิจารณาข้อตกลงไทย-กัมพูชาเป็น2ก.ย.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-31 16:05:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17430  </bibl>
</sourceDesc>
</fileDesc>
</teiHeader>
<news>
<headline>'ปู่<persName>ชัย</persName>'เลื่อนพิจารณาข้อตกลงไทย-กัมพูชาเป็น2ก.ย.</headline>
<lead></lead>
<neck></neck>
<body><p>วันนี้(31 ส.ค.) ผู้สื่อข่าวรายงานจากรัฐสภาว่า ในการประชุมร่วมของรัฐสภาที่ได้มีการประชุมลับเพื่อพิจารณาร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดนไทย-กัมพูชา ในกรอบของคณะกรรมการชายแดนทั่วไปไทย-กัมพูชาและกลไกอื่นๆภายใต้กรอบนี้ ปรากฎว่าที่ประชุมใช้เวลาประชุมลับนานเกือบ 2 ชั่วโมง ก็ยุติการประชุม หลังจากที่<persName>นายชัย ชิดชอบ</persName> ประธานรัฐสภา ได้สั่งเลื่อนการประชุมต่อในวันพุธที่ 2 ก.ย.นี้เวลา 9.00 น. โดยประธานรัฐสภาได้ออกหนังสือเชิญประชุมไว้ก่อนล่วงหน้าแล้วเพื่อให้สมาชิกได้พิจารณากรอบการเจรจาไทย-กัมพูชาเป็นวาระแรก สร้างความแปลกใจและไม่พอใจให้กับ ส.ส.ของฝ่ายรัฐบาลที่ต้องการให้ปิดการอภิปราย แต่<persName>นายชัย</persName>ได้แจ้งต่อที่ประชุมว่าเนื่องจากวุฒิสภาต้องใช้ห้องประชุมในเวลา 13.30 น.วันเดียวกัน จึงขอเลื่อนการประชุมออกไปก่อน</p>
<p>ผู้สื่อข่าวรายงานต่อว่า ในที่ประชุมสมาชิกได้มีการอภิปรายกันอย่างกว้างขวางถึงการรักษาความปลอดภัยบริเวณชายแดนไทย-กัมพูชา ที่ก่อนหน้านี้ทางตัวแทนกองทัพออกมาระบุว่าหากกรอบการเจรจาไทย-กัมพูชาได้รับความเห็นชอบจากรัฐสภา ก็จะนำไปหารือในระหว่างตัวแทนของคณะกรรมการร่วมชายแดนไทย-กัมพูชา ที่จะมีขึ้นในวันที่ 1ก.ย.นี้ เพื่อนำไปสู่การพิจารณาปรับลดกำลังทหารของฝ่ายไทย หลังจากที่ก่อนหน้านี้ทางกัมพูชาได้ปรับลดกำลังทหารในพื้นที่ปราสาทเขาพระวิหารไปแล้ว โดยเห็นว่าไม่ควรรีบเร่งและควรตั้งคณะกรรมาธิการวิสามัญขึ้นมาศึกษารายละเอียดของกรอบการเจรจาดังกล่าวก่อน ขณะที่ส.ส.ของพรรคเพื่อไทยหลายคนแสดงความไม่พอใจที่ <persName>นายกษิต ภิรมย์</persName> รมว.ต่างประเทศ ไม่เดินทางมาชี้แจงร่วมกับ รมว.กลาโหม โดยตำหนิการแสดงท่าทีของ<persName>นายกษิต</persName> ที่ไม่เป็นมิตรต่อประเทศเพื่อนบ้าน จนนำมาสู่การตอบโต้กันหลายครั้ง</p></body>
</news>
