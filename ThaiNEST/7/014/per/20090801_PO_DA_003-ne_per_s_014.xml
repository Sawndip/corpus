<teiHeader>
<fileDesc>
<titleStmt>
  <title>'มาร์ค'เมินรูป'แม้ว' ยาหอมหนุนสตรีสู่การเมือง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-01 14:21:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=11697  </bibl>
</sourceDesc>
</fileDesc>
</teiHeader>
<news>
<headline>'<persName>มาร์ค</persName>'เมินรูป'<persName>แม้ว</persName>' ยาหอมหนุนสตรีสู่การเมือง</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 10.00 น. วันนี้ (1 ส.ค.) ที่บ้านมนังคศิลา <persName>นายอภิสิทธิ์ เวชชาชีวะ</persName> นายกรัฐมนตรี ได้เดินทางมากล่าวปาฐกถาพิเศษ เรื่อง “บทบาทสตรีไทยในการพัฒนาประเทศในภาวะปัจจุบัน” โดยมี <persName>คุณหญิงณัฐิกา วัธนเวคิน อังอุบลกุล</persName> ประธานสภาสตรีแห่งชาติ ให้การต้อนรับ ทั้งนี้ ก่อนกล่าวปาฐกถา นายกฯ ได้เข้าเยี่ยมชมหอเกียรติภูมินายกรัฐมนตรี ซึ่งเป็นการจัดแสดงชีวประวัติของอดีตนายกฯ ของประเทศไทย โดยในขณะเดินผ่านรูปและประวัติของ <persName>พ.ต.ท.ทักษิณ ชินวัตร</persName> อดีตนายกฯ บรรดาช่างภาพได้ร้องเรียก <persName>นายอภิสิทธิ์</persName> ให้มายืนอ่านประวัติของ <persName>พ.ต.ท.ทักษิณ</persName> แต่ปรากฏว่า <persName>นายอภิสิทธิ์</persName> เพียงแค่ปรายตาให้หางตาหันมามองรูป <persName>พ.ต.ท.ทักษิณ</persName> เท่านั้น และเดินผ่านไปดูประวัติของอดีตนายกฯ คนอื่น ๆ แทน ซึ่ง <persName>นายอภิสิทธิ์</persName> ได้ให้ความสนใจเป็นพิเศษสำคัญประวัติของ <persName>นายชวน หลีกภัย</persName> และ<persName>พล.อ.สุรยุทธ์ จุลานนท์</persName> อดีตนายกฯ </p>
<p>จากนั้น <persName>นายอภิสิทธิ์</persName> ได้กล่าวปาฐกถาพิเศษ เรื่อง “บทบาทสตรีไทยในการพัฒนาประเทศในภาวะปัจจุบัน” ตอนหนึ่งว่า สตรีถือเป็นประชากรที่มีจำนวนครึ่งหนึ่งของจำนวนประชากรรวมทั้งประเทศ ซึ่งปัจจุบันมีสตรีเข้ามาเป็นผู้นำในองค์กรต่าง ๆ มากขึ้น แต่เมื่อเทียบกับสถิติทั้งในและต่างประเทศ ยังถือว่า เป็นจำนวนที่น้อยมาก โดยเฉพาะในแวดวงการเมือง แม้ปัจจุบันจะมีสตรีเข้ามาเป็นผู้นำท้องถิ่น เช่น กำนัน ผู้ใหญ่บ้าน แต่ในระบบเลือกตั้งใหญ่ยังมีสตรีเข้ามาให้ความสนใจน้อย ซึ่งก็มีคนเสนอว่า อาจต้องมีกฎหมายเชิงบังคับ เพื่อให้สตรีเข้ามามีสัดส่วนมากขึ้น แต่เรื่องนี้ก็จะกลายเป็นดาบสองคมได้ ดังนั้น จึงยังเป็นปัญหาใหญ่ที่องค์กรสตรีจำเป็นต้องช่วยกันรณรงค์ และหามาตรการจูงใจ เพื่อให้สตรีเข้ามามีบทบาทมากกว่าเดิม.
</p></body>
</news>
