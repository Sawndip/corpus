<teiHeader>
<fileDesc>
<titleStmt>
  <title>รัฐบาลรับ6เดือนผลงานน้อย อ้างการเมืองวุ่นทำว่อกแว่ก  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-03 20:37:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000087931  </bibl>
</sourceDesc>
</fileDesc>
</teiHeader>
<news>
<headline>รัฐบาลรับ6เดือนผลงานน้อย อ้างการเมืองวุ่นทำว่อกแว่ก</headline>
<lead></lead>
<neck></neck>
<body><p><persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี กล่าวว่า รัฐบาลจะแถลงผลงาน 6 เดือนของรัฐบาล ในวันที่ 6 ส.ค.นี้ โดยนายกรัฐมนตรี จะเป็นผู้แถลงเอง และอาจจะมีรัฐมนตรีอื่นร่วมแถลงด้วย ซึ่งกำหนดเวลาไว้ 2 ช่วง คือ ช่วงสาย กับเย็นๆ ก็จะเอาเวลาที่สะดวกที่สุด ที่รัฐมนตรีว่างตรงกันมากที่สุด ทั้งนี้คงไม่ได้พูดถึงผลงาน 6 เดือนอย่างเดียว แต่จะพูดถึงสิ่งที่จะทำในวันข้างหน้าด้วย เพื่อสร้างความมั่นใจให้กับประชาชน โดยจะใช้เวลาประมาณ 1 ชั่วโมง และจะดูว่า หากเป็นประโยชน์ก็จะถ่ายทอดผ่านสถานีโทรทัศน์ด้วย</p>
<p>  ผู้สื่อข่าวถามว่า ก่อนที่รัฐบาลจะแถลงผลงาน แต่ฝ่ายค้านชิงแถลงผลงานยอดแย่ของรัฐบาลไปก่อนแล้ว <persName>นายสาทิตย์</persName> กล่าวว่า อาจจะยอดแย่ในสายตาของฝ่ายค้าน แต่สำหรับประชาชนที่ได้ประโยชน์ ก็จะมองตรงกันข้าม</p>
<p> "ฝ่ายค้านชุดนี้ไม่เคยเห็นรัฐบาลดีอยู่แล้ว เป็นเรื่องปกติ แต่เอกสารผลงานที่ทำเสร็จ หากประชาชนอ่านแล้วก็จะเข้าใจว่า สิ่งที่รัฐบาลทำเกิดประโยชน์จริง และมีตัวตนจริง ที่สามารถตรวจสอบได้ และคิดว่าฝ่ายค้านหากพูดอะไรที่เป็นการสวนกับความรู้สึกของประชาชน ก็จะเสียหายเอง และการแถลงผลงานรัฐบาล 6 เดือนนี้ ไม่มีรัฐบาลไหนเคยทำ ปกติจะมี 1 ปี ซึ่งเป็นไปตามรัฐธรรมนูญเท่านั้น แต่เนื่องจากเราเห็นว่า ปัญหาบ้านเมืองมีวิกฤติมาก และคนก็คาดหวังกับรัฐบาลเยอะ แรงเสียดทาน วิพากษ์วิจารณ์ ก็มีทุกวัน เราจึงต้องชี้แจงข้อเท็จจริง" รมต.ประจำสำนักนายกฯกล่าว</p>
<p> เมื่อถามว่า การที่เลื่อนการแถลงผลงานมาเป็นวันที่ 6 ส.ค. จะทำให้ประชาชนมั่นใจได้หรือไม่ <persName>นายสาทิตย์</persName> กล่าวว่า จริงๆไม่ได้มีปัญหาอะไร แต่มาจากทางสมาชิกวุฒิสภา ที่มีการประชุมที่เดิมจะเอากฎหมายเงินกู้เข้าพิจารณา แต่ก็เพิ่งเลื่อนไป</p>
<p>ส่วนภายหลังรัฐบาลแถลงผลงานแล้ว คะแนนนิยมของประชาชนต่อรัฐบาลจะดีขึ้นหรือไม่นั้น เราคงต้องทำให้เห็นว่าปัญหาเศรษฐกิจมีผลกระทบต่อปากท้อง ไม่ใช่ปัญหาการเมือง ถ้ารัฐบาลไม่แถลงก็จะกลายเป็นว่า รัฐบาลสนใจแต่ปัญหาการเมือง ทะเลาะกับคนโน้น คนนี้ แล้วไม่ทำงานหรือเปล่า เราต้องให้ประชาชนรู้ว่า งานที่ทำไป ที่มีประโยชน์มีอะไรบ้าง</p></body>
</news>
