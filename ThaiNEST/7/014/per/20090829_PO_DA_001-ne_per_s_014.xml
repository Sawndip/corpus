<teiHeader>
<fileDesc>
<titleStmt>
  <title>'ไพฑูรย์'สางปัญหาไทรอัมพ์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-29 16:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17036  </bibl>
</sourceDesc>
</fileDesc>
</teiHeader>
<news>
<headline>'<persName>ไพฑูรย์</persName>'สางปัญหาไทรอัมพ์</headline>
<lead></lead>
<neck></neck>
<body><p>ที่ห้องแถลงข่าวรัฐสภา วันนี้ (29 ส.ค.) <persName>นายไพฑูรย์ แก้วทอง</persName> รมว.แรงงาน แถลงข่าวกรณีที่มีการเสนอข่าวว่า <persName>นายอภิสิทธิ์ เวชชาชีวะ</persName> นายกรัฐมนตรี เมินการชุมนุมแก้ปัญหาอดีตลูกจ้าง บริษัท บอดี้ แฟชั่น (ประเทศไทย) หรือไทรอัมพ์ จ.สมุทรปราการ ว่า ไม่เป็นความจริงแต่อย่างใด โดยที่มีข่าวระบุว่า <persName>นายวิทยา บุรณศิริ</persName> ประธานวิปฝ่ายค้าน ออกมารับหนังสือจากลูกจ้างนั้น ข้อเท็จจริง คือ เมื่อมีการชุมนุมเรียกร้อง นายกฯ ติดประชุมสภาอยู่ที่ชั้น 5 จึงมอบหมายให้ตนดูแล ซึ่งตนได้สั่งการอธิบดี ฯ และเจ้าหน้าที่ นำผู้แทนลูกจ้างมาพบที่ห้องประชุมกรรมาธิการ 4301 แต่ขณะที่ พบว่า ส.ส.ฝ่ายค้าน ออกไปรับหนังสือ แล้วนำมาแถลงข่าว </p>
<p>รมว.แรงงาน กล่าวต่อว่า อย่างไรก็ตาม หลังจากที่ได้คุยกับกลุ่มอดีตลูกจ้าง บริษัท บอดี้ แฟชั่น ฯ เป็นเวลาถึง 2 ชั่วโมง ทราบว่า บริษัทได้แจ้งล่วงหน้าถึงการปลดพนักงาน และได้จ่ายเงินล่วงหน้าให้ถูกกฎหมาย เพียงแต่คนงานติดใจว่า บริษัทไม่ได้มียอดสั่งซื้อลดลงจริง เพราะได้มีการตั้งโรงงานเพิ่มที่ จ.นครสวรรค์ ซึ่งหลังจากตนเจรจากับบริษัท ก็รับปากว่า หากยอดสั่งซื้อกลับคืน จะเรียกพนักงานกลับมาจ้างงานต่อ ส่วนกรณีที่ บริษัท เอนี่ออนอีเล็คโทรนิคส์ (ไทยแลนด์) จำกัด จ.ชลบุรี เลิกกิจการไปแล้ว ไม่ยอมจ่ายเงินทดแทนลูกจ้าง และบริษัท เวริด์เวล จำกัด จ.สมุทรสาคร ไม่จ่ายค่าชดเชยลูกจ้าง โดยบริษัทยังแจ้งความคดีบุกรุกกับลูกจ้างที่ชุมนุมนั้น กระทรวงแรงงานได้เข้าไปช่วยเหลือจ่ายเงินให้ก่อน 30% พร้อมทั้งมอบหมายทนายให้ฟ้องคดีแพ่งเรียกค่าชดเชยส่วนที่ขาดไป.
</p></body>
</news>
