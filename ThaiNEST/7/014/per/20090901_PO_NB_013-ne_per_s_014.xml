<teiHeader>
<fileDesc>
<titleStmt>
  <title>คณะรัฐมนตรี รับทราบแนวทางแก้ปัญหาที่เกิดขึ้นในท่าอากาศยานสุวรรณภูมิของกระทรวงคมนาคม  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209010177&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>คณะรัฐมนตรี รับทราบแนวทางแก้ปัญหาที่เกิดขึ้นในท่าอากาศยานสุวรรณภูมิของกระทรวงคมนาคม</headline>
<lead></lead>
<neck></neck>
<body><p>คณะรัฐมนตรีรับทราบการแก้ปัญหาในท่าอากาศยานสุวรรณภูมิ โดยได้จับกุมแท็กซี่ป้ายดำได้ 395 ราย ทำให้เพิ่มรถแท็กซี่ 7,000 เที่ยวเมื่อเดือนกรกฎาคม เป็น 8,000 เที่ยวในเดือนสิงหาคม 2552 <persName>นายศุภชัย ใจสมุทร</persName> รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี รับทราบการกำหนดมาตรการป้องกันแก้ไขปัญหาต่างๆ ที่เกิดขึ้นในท่าอากาศยานสุวรรณภูมิ ตามที่กระทรวงคมนาคมเสนอ หลังมีผู้รับบริการร้องเรียนว่า ได้รับความเดือดร้อนจากการให้บริการที่ท่าอากาศยานสุวรรณภูมิ เช่น พบการลักทรัพย์สินจากกระเป๋าเดินทางผู้โดยสาร การให้บริการแท็กซี่ในสนามบิน การตรวจตามพิธีการศุลกากร และการตรวจคนเข้าเมือง ซึ่งในช่วงที่ผ่านมา นายกรัฐมนตรี ได้ลงพื้นที่ตรวจสอบด้วยตัวเองแล้ว ทั้งนี้ ในรายงานระบุว่า กระทรวงคมนาคม ได้ดำเนินการร่วมกับหน่วยงานต่างๆ ในการแก้ไขปัญหา ซึ่งกรณีรถแท็กซี่และมัคคุเทศก์ ที่ไม่ได้รับอนุญาตให้บริการ ทางท่าอากาศยานสุวรรณภูมิ ได้ปฏิบัติการร่วมกับกรมการขนส่งทางบก และสำนักงานตำรวจแห่งชาติ สามารถจับกุมแท็กซี่ป้ายดำได้ 395 ราย ทำให้สามารถเพิ่มเที่ยวรถแท็กซี่ที่ได้รับอนุญาตจากเดิม 7,000 เที่ยวในเดือนกรกฎาคม เป็น 8,000 เที่ยวในเดือนสิงหาคม 2552 นอกจากนี้ สามารถจับกุมไกด์ผีระหว่างวันที่ 9 สิงหาคมถึงปัจจุบันได้ 210 คน ขณะที่การแก้ไขปัญหาลักทรัพย์สินจากกระเป๋าสัมภาระของผู้โดยสาร การท่าอากาศยานได้เพิ่มมาตรการรักษาความปลอดภัย โดยให้เจ้าหน้าที่ติดบัตร และรักษาความปลอดภัย 24 ชั่วโมง ติดตั้งกล้องวงจรปิดเพิ่มเติม ส่วนพิธีการศุลกากร ได้กำชับเจ้าหน้าที่ปฏิบัติงานอย่างโปร่งใส รวมทั้งติดตั้งกล้องวงจรปิดเพิ่มเติม ขณะที่การรับตัวและสอบสวนผู้ต้องหา หากเกิดการขโมยสินค้าสถานีตำรวจภูธรอำเภอราชาเทวะ ได้ปรับปรุงการปฏิบัติงานให้เหมาะสม เพื่อป้องกันการกล่าวหาว่ามีการข่มขู่ของเจ้าหน้าที่ </p></body>
</news>
