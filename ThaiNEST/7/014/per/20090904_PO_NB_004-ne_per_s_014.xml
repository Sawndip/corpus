<teiHeader>
<fileDesc>
<titleStmt>
  <title>ผู้อำนวยการการเลือกตั้งประจำจังหวัดเชียงใหม่เตือนประชาชนอย่าทำผิดกฎหมายเลือกตั้งในการเลือกตั้งผู้บริหารท้องถิ่น 6 กันยายน 2552  </title>
  <author>คณิต จินดาวรรณ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209040238&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ผู้อำนวยการการเลือกตั้งประจำจังหวัดเชียงใหม่เตือนประชาชนอย่าทำผิดกฎหมายเลือกตั้งในการเลือกตั้งผู้บริหารท้องถิ่น 6 กันยายน 2552</headline>
<lead></lead>
<neck></neck>
<body><p>ผู้อำนวยการการเลือกตั้งประจำจังหวัดเชียงใหม่ เตือนประชาชนอย่าทำผิดกฎหมายเลือกตั้ง ขณะเดียวกันเป็นห่วงการขนหีบบัตรหากมีฝนตกมาก <persName>นายพงษ์พันธ์ ริ้วทองทวี</persName> ผู้อำนวยการการเลือกตั้งประจำจังหวัดเชียงใหม่ เปิดเผยว่า ในวันอาทิตย์ที่ 6 กันยายน 2552 เป็นวันเลือกตั้งนายกองค์การบริหารส่วนท้องถิ่นและสมาชิกสภาองค์การบริหารส่วนตำบล จังหวัดเชียงใหม่จำนวน 80 แห่ง ซึ่งขณะนี้ได้เตรียมความพร้อมไว้หมดแล้วโดยในวันที่ 5 กันยายนนี้ หีบบัตรเลือกตั้งพร้อมอุปกรณ์จะไปถึงหน่วยเลือกตั้งทั้งหมด ซึ่งมีกว่า 900 หน่วย สิ่งที่น่าเป็นห่วงคือการเลือกตั้งครั้งนี้มีการแข่งขันสูง เกรงว่าจะมีปัญหาทุจริตกฎหมายเลือกตั้ง ทั้งนี้ คณะกรรมการการเลือกตั้งประจำจังหวัดเชียงใหม่ ร่วมกับ กกต.พื้นที่ และเจ้าหน้าที่ตำรวจจากสำนักงานตำรวจภูธรภาค 5 ได้ลงพื้นที่สืบสวนหาข่าวและพร้อมดูแลให้การเลือกตั้งเป็นไปโดยบริสุทธิ์ ยุติธรรม หากพบมีการกระทำผิดกฎหมาย จะดำเนินคดีโดยไม่มีข้อยกเว้น ผู้อำนวยการการเลือกตั้งประจำจังหวัดเชียงใหม่ ยังกล่าวด้วยว่า พื้นที่จังหวัดเชียงใหม่ร้อยละ 30 อยู่บนภูเขา ขณะที่ช่วงนี้เป็นช่วงฤดูฝน เกรงจะเกิดความทุลักทุเลในการขนหีบบัตร โดยเฉพาะจุดเลือกตั้งหลายจุดในอำเภออมก๋อย ต้องใช้การเดินเท้าส่งหีบบัตร ส่วนผลการนับคะแนนสมาชิกสภาท้องถิ่น คาดว่าจะทราบไม่เกิน 17.00 น. ขณะที่คะแนนของนายกเทศมนตรี จะขนหีบบัตรนับรวมที่จุดนับคะแนนกลาง ซึ่งคาดว่าจะเริ่มนับคะแนนเร็วที่สุดประมาณ 19.00 น. </p></body>
</news>
