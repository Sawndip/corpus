<teiHeader>
<fileDesc>
<titleStmt>
  <title>ตร.สรุป"คลิป"ไม่เกี่ยวเอสซีฯ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/03/news_29400439.php?news_id=29400439  </bibl>
</sourceDesc>
</fileDesc>
</teiHeader>
<news>
<headline>ตร.สรุป"คลิป"ไม่เกี่ยวเอสซีฯ</headline>
<lead></lead>
<neck></neck>
<body><p>ตำรวจสรุปพนักงานเอสซี แอสเสท แพร่คลิปเอง ไม่เกี่ยวบริษัท ขอเวลา 7 วันสรุปผลตรวจสอบฮาร์ดดิสก์คอมพ์ 11 เครื่องของพนักงาน ยันไม่ได้เจาะจงบริษัทเดียว แต่หลักฐานโยงถึง ผู้ช่วย ผบ.ตร. สั่งภาค 4 เรียกสอบ “<persName>ขวัญชัย ไพรพนา</persName>-ผู้บริหารทีวีดาวเทียม” หลังเปิดคลิปเสียงออกอากาศวิทยุ-ทีวี ด้าน “<persName>ทักษิณ</persName>” ร่อนแถลงการณ์ไม่ได้เป็นต้นตอตัดต่อ</p>
<p>ความคืบหน้าคดีพนักงานสอบสวนกองบังคับการปราบปราม (บก.ป.) จับกุมพนักงาน 2 คนของบริษัทเอสซี แอสเสท คอร์ปอเรชั่น จำกัด (มหาชน) ฐานเผยแพร่คลิปตัดต่อเสียง <persName>นายอภิสิทธิ์ เวชชาชีวะ</persName> นายกรัฐมนตรี สั่งใช้ความรุนแรงสลายการชุมนุมของกลุ่มคนเสื้อแดงช่วงสงกรานต์ ผ่านระบบคอมพิวเตอร์ อันเป็นความผิดตามพระราชบัญญัติคอมพิวเตอร์นั้น</p>
<p>ล่าสุดเมื่อเช้าวานนี้ (2 ก.ย.) <persName>พล.ต.ต.ปัญญา มาเม่น</persName> รองผู้บัญชาการตำรวจสอบสวนกลาง (รอง ผบช.ก.) ได้เรียกประชุมคณะพนักงานสืบสวนสอบสวน บก.ป. เพื่อติดตามความคืบหน้าคดีดังกล่าว ก่อนจะเปิดเผยว่า จนถึงขณะนี้ ยังไม่มีการออกหมายเรียกใครเพิ่มเติม ส่วนคดีของพนักงาน 2 คนของบริษัทเอสซี แอสเสท คอร์ปอเรชั่น จำกัด (มหาชน) นั้น อยู่ระหว่างรวบรวมพยานหลักฐานเพิ่มเติม แต่เบื้องต้นพบว่าเป็นความผิดส่วนตัวของพนักงาน ไม่เกี่ยวกับบริษัท</p>
<p>ต่อข้อถามถึงผลการสอบปากคำที่ระบุว่าหนึ่งในสองผู้ต้องหาได้รับแจกแผ่นซีดีมาจากวินรถตู้ย่าน อ.ปากเกร็ด จ.นนทบุรี นั้น <persName>พล.ต.ต. ปัญญา</persName> กล่าวว่า ไม่พบพิรุธจากผู้ต้องหา จึงเชื่อว่าได้รับแจกจ่ายแผ่นซีดีมาจริง อย่างไรก็ตาม ได้สั่งการให้ชุดสืบสวนกองกำกับการ 1 กองบังคับการปราบปราม ลงพื้นที่ อ.ปากเกร็ด เพื่อสืบหาพยานมายืนยันเพิ่มเติมว่ามีการแจกจ่ายแผ่นซีดีคลิปเสียงในวันดังกล่าวจริงหรือไม่</p>
<p>ต่อมาในช่วงบ่ายวันเดียวกัน ที่สำนักงานตำรวจแห่งชาติ (ตร.) <persName>พล.ต.ท.สถาพร หลาวทอง</persName> ผู้ช่วย ผบ.ตร. ในฐานะหัวหน้าพนักงานสืบสวนสอบสวนคดีคลิปตัดต่อเสียงนายกรัฐมนตรี ได้เรียกประชุมคณะพนักงานสืบสวนสอบสวน โดยมีตัวแทนจากกองบัญชาการตำรวจสันติบาล (บช.ส.) กองบัญชาการตำรวจภูธรภาค 4 (บช.ภ.4) ศูนย์ตรวจสอบและวิเคราะห์การกระทำผิดทางเทคโนโลยี สำนักงานเทคโนโลยีสารสนเทศและการสื่อสาร (สทส) กองบังคับการปราบปราม และกองพิสูจน์หลักฐาน (พฐ.) เข้าร่วมประชุมอย่างพร้อมเพรียง ใช้เวลานานกว่า 2 ชั่วโมง</p>
<p>อีก 7 วันสรุปผลตรวจคอมพ์ 11 เครื่อง</p>
<p>ภายหลังการประชุม <persName>พล.ต.ท.สถาพร</persName> กล่าวว่า ได้แบ่งการทำงานออกเป็น 2 ส่วน คือ การตรวจสอบอีเมลของผู้เกี่ยวข้องกับการฟอร์เวิร์ดเมล (ส่งต่อจดหมายอิเล็กทรอนิกส์) ซึ่งพบว่ามีการส่งต่อไปกว่า 200 คน พนักงานสอบสวนจะต้องเรียกบุคคลเหล่านั้นมาให้ปากคำ ซึ่งในส่วนนี้ บก.ป.จะเป็นผู้ดำเนินการ ล่าสุดทาง บก.ป.ได้ไปตรวจค้นที่บริษัทแล้ว (บริษัทเอสซี แอสเสท) และจับกุมผู้กระทำผิดเป็นพนักงานบริษัทมาสองคน มีการขยายผลโดยการตรวจสอบเครื่องคอมพิวเตอร์ที่เกี่ยวข้อง โดยการโคลนนิงฮาร์ดดิสก์คอมพิวเตอร์ 11 เครื่อง เป็นของผู้กระทำผิด 2 เครื่อง และผู้ที่เกี่ยวข้องในบริษัท 6 เครื่อง รวมทั้งเครื่องส่วนตัว 3 เครื่องมาตรวจสอบ คาดว่าจะแล้วเสร็จภายใน 1 สัปดาห์
ส่วนที่สอง จะตรวจสอบการเผยแพร่คลิปเสียงที่ จ.อุดรธานี ซึ่งมีการเผยแพร่ผ่านทางคลื่นวิทยุชุมชนคนรักอุดรของ <persName>นายขวัญชัย ไพรพนา</persName> โดยมีการเชื่อมโยงสัญญาณจากโทรทัศน์ผ่านดาวเทียมมาออกอากาศ ซึ่งส่วนนี้จะให้ บช.ภ. 4 เป็นผู้ดำเนินการตรวจสอบว่ามีการนำไปเผยแพร่ต่ออีกหรือไม่</p>
<p>เตรียมเรียกสอบ”<persName>ขวัญชัย ไพรพนา</persName>”</p>
<p>นอกจากนี้ ยังได้มอบหมายให้ พฐ.ร่วมกับ บช.ก. ช่วยกันดูรายละเอียดว่าคลิปเสียงมีการตัดต่อมาจากที่ใดบ้าง เบื้องต้นพบว่ามีที่มาจากรายการเชื่อมั่นประเทศไทยกับ<persName>นายกฯ อภิสิทธิ์</persName> พร้อมทั้งตรวจสอบซีดีที่มีการแจกจ่ายไปตามที่ต่างๆ โดยให้เจ้าหน้าที่นำซีดีมาตรวจพิสูจน์ ว่า มาจากคอมพิวเตอร์เครื่องใด เพื่อจะสาวไปหาต้นตอของการเผยแพร่และตัดต่อ
“พนักงานสอบสวนเตรียมเชิญ <persName>นายขวัญชัย</persName> และผู้บริหารสถานีโทรทัศน์ผ่านดาวเทียมมาสอบปากคำว่ามีส่วนเกี่ยวข้องในการเผยแพร่คลิปเสียงดังกล่าวหรือไม่ สำหรับ<persName>นายขวัญชัย</persName> มีความผิดอาญาฐานหมิ่นประมาท ถือเป็นความผิดส่วนตัว ขึ้นอยู่กับนายกรัฐมนตรีว่าจะแจ้งความเอาผิดหรือไม่ ส่วนความผิดทางคอมพิวเตอร์ฐานเผยแพร่ ได้มอบหมายให้ บช.ภ. 4 รวบรวมหลักฐานมาใหม่ เนื่องจากขณะนี้ ยังไม่สมบูรณ์ และให้ทาง สทส.ช่วยตรวจสอบด้วย เนื่องจากมีความชำนาญด้านความผิดทางคอมพิวเตอร์” ผู้ช่วย ผบ.ตร.ระบุ</p>
<p>ปฏิเสธมุ่งร้าย”เอสซี แอสเสท”</p>
<p><persName>พล.ต.ท.สถาพร</persName> ยังกล่าวถึง กรณีที่พนักงานบริษัทเอสซี แอสเสท อ้างว่าได้รับแจกซีดีมาจากผู้หญิงคนหนึ่งที่วินรถตู้ย่านปากเกร็ด ว่า ให้เจ้าหน้าที่ไปดูกล้องวงจรปิดบริเวณดังกล่าวแล้ว แต่ไม่พบภาพ ส่วนพยานที่เป็นวินมอเตอร์ไซค์รับจ้าง ก็ไม่ให้ความร่วมมือเท่าที่ควร จึงต้องพิสูจน์ต่อไปว่าเป็นการกล่าวอ้างหรือเป็นเรื่องจริง
ผู้สื่อข่าวถามว่า พนักงานสอบสวนจงใจจะไปตรวจสอบบริษัทเอสซี แอสเสท หรือไม่ <persName>พล.ต.ท.สถาพร</persName> กล่าวว่า เป็นเรื่องของ บช.ก.ที่ไปดำเนินการก่อนหน้านี้ ก่อนที่เขาจะเข้ามารับหน้าที่เป็นหัวหน้าพนักงานสอบสวน ซึ่งก็ทราบมาว่า นายเวรของ <persName>พล.ต.ท.ไถง ปราศจากศัตรู</persName> ผบช.ก. ได้รับอีเมลไฟล์เสียงดังกล่าวก่อนที่จะมีการเผยแพร่ออกไป แล้ว ผบช.ก.สั่งให้ไปตรวจสอบ จากการสืบสวนพบข้อมูลเชื่อมโยงกับการจับกุมพนักงานบริษัทเอสซี แอสเสท ฉะนั้นทางเจ้าหน้าที่ตำรวจไม่ได้กลั่นแกล้ง</p>
<p>ไอซีทีส่งหลักฐานให้ดีเอสไอร่วมสอบ</p>
<p><persName>พ.ต.อ.ณรัชต์ เศวตนันทน์</persName> รองอธิบดีกรมสอบสวนคดีพิเศษ (ดีเอสไอ) ในฐานะโฆษกดีเอสไอ กล่าวว่า เมื่อวันที่ 2 ก.ย. <persName>ร.ต.หญิงระนองรักษ์ สุวรรณฉวี</persName> รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) ได้ส่งหลักฐานการตัดต่อคลิปเสียงของนายกรัฐมนตรีรวม 24 แผ่น มาให้ดีเอสไอตรวจสอบที่มาของการตัดต่อและเผยแพร่ รวมถึงต้นตอการส่งคลิปเสียงเข้าสู่ระบบอินเทอร์เน็ตด้วย</p>
<p>ทั้งนี้ ดีเอสไอจะมอบหมายให้สำนักคดีเทคโนโลยีและสารสนเทศตรวจสอบ รวมทั้งสืบสวนสอบสวนรวบรวมพยานหลักฐานต่อไป</p>
<p>ด้าน <persName>พล.ต.ต. โชต วีรเดชกำแหง</persName> ผู้บังคับการตำรวจภูธรจังหวัดเพชรบูรณ์ ออกมาปฏิเสธข่าวที่ว่าตำรวจเพชรบูรณ์จับกุมผู้ต้องหาเผยแพร่คลิปตัดต่อเสียงนายกรัฐมนตรี และไม่ทราบข่าวที่ระบุว่ามีตำรวจจากส่วนกลางเข้ามาจับกุมผู้ต้องหาในพื้นที่</p>
<p>“<persName>ทักษิณ</persName>”ร่อนแถลงการณ์ปัดต้นตอคลิป</p>
<p>วันเดียวกัน <persName>พ.ต.ท.ทักษิณ ชินวัตร</persName> อดีตนายกรัฐมนตรี ได้ออกแถลงการณ์ฉบับที่ 5
2552 โดยมีเนื้อหาปฏิเสธการมีส่วนในการจัดทำคลิปเสียงนายกรัฐมนตรี โดยอ้างว่าเป็นเรื่องไร้สาระ ทั้งยังเชื่อว่ารัฐบาลพยายามประโคมข่าวเพื่อเบี่ยงเบนประเด็นและปิดบังความล้มเหลวในการแก้ปัญหาเศรษฐกิจ ตลอดจนการทุจริตคอร์รัปชันขนานใหญ่ของรัฐบาล</p>
<p>ขณะที่ <persName>นายวรวัจน์ เอื้ออภิญญกุล</persName> ส.ส.แพร่ พรรคเพื่อไทย กล่าวว่า จะเชิญผู้เชี่ยวชาญด้านเทคนิคมาให้ข้อมูล ว่า คลิปดังกล่าวเป็นการตัดต่ออย่างไร เพราะจากการตรวจสอบเบื้องต้นพบว่าคลิปนี้ แม้ว่าจะตัดต่อ แต่ก็เป็นการตัดต่อแค่บางคำเพื่อให้ประโยคมันชิดกันเหมือนที่สถานีโทรทัศน์ทำกัน แต่เนื้อสาระสำคัญยังอยู่ครบ จึงขอท้าพรรคประชาธิปัตย์ อาจจะเป็นนายกฯ ก็ได้ มาดีเบตกันตัวต่อตัวได้เลย</p>
<p>ประธานวิปรัฐเตรียมค้าน”<persName>เฉลิม</persName>”เปิดคลิป</p>
<p>ส่วนความคืบหน้ากรณี <persName>ร.ต.อ.เฉลิม อยู่บำรุง</persName> ประธาน ส.ส.พรรคเพื่อไทย จะยื่นกระทู้สดถามนายกรัฐมนตรีในเรื่องนี้ และจะขออนุญาตประธานสภาเปิดคลิปในที่ประชุมด้วยนั้น
<persName>นายชินวรณ์ บุณยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) กล่าวว่า อยากเรียกร้องให้ <persName>ร.ต.อ.เฉลิม</persName> อย่านำคลิปตัดต่อเสียงมาเปิดในสภา เพราะอยู่ในขั้นตอนที่เจ้าหน้าที่กำลังตรวจสอบ ประกอบกับคลิปดังกล่าวทราบกันดีแล้วว่ามีการตัดต่อ การนำมาเปิดอีกจึงหมิ่นเหม่ที่จะเข้าข่ายการกระทำผิดกฎหมายความปลอดภัยทางคอมพิวเตอร์ และหากฝ่ายค้านจะนำประเด็นนี้มาอภิปราย ฝ่ายรัฐบาลคงไม่ยอม</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรค กล่าวว่า รัฐบาลมีเทปของจริงอยู่ และแกะเทปเรียบร้อยแล้ว จึงขอให้ <persName>ร.ต.อ.เฉลิม อยู่บำรุง</persName> เปิดเผยคลิปที่อ้างว่านำมาจากทหาร แล้วบอกด้วยว่าตัดต่อตรงไหนบ้าง</p>
<p>ขณะที่ <persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี จากพรรคประชาธิปัตย์ กล่าวว่า ได้ขอให้สถานีโทรทัศน์ช่อง 11 จัดรายการขึ้นมา เพื่อนำเสียงในรายการเชื่อมั่นประเทศไทยกับ<persName>นายกฯ อภิสิทธิ์</persName> มาเปิดให้ดูว่าส่วนที่มีการตัดต่อเป็นอย่างไร</p>
<p></p></body>
</news>
