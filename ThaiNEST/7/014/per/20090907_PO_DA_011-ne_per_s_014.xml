<teiHeader>
<fileDesc>
<titleStmt>
  <title>'กษิต'ชี้แจงกรณีพิพาทเขาพระวิหาร  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-07 07:53:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=18777  </bibl>
</sourceDesc>
</fileDesc>
</teiHeader>
<news>
<headline>'<persName>กษิต</persName>'ชี้แจงกรณีพิพาทเขาพระวิหาร</headline>
<lead></lead>
<neck></neck>
<body><p>วันนี้"<persName>นายกฯมาร์ค</persName>"ให้เวลา“<persName>กษิต</persName>” ออกทีวีช่อง 11 แจงประชาชนกรณีปัญหาชายแดนไทยกัมพูชา-เขาพระวิหาร ย้ำรัฐบาล ยังรักษาสิทธิของประเทศทุกอย่างไม่ปล่อยเสียดินแดน อธิบดีกรมศิลปากร ระบุ พื้นที่รอบเขาพระวิหารมีปัญหาทำให้การดูแลโบราณสถานลำบาก เข้าพื้นที่ต้องขอกำลังทหารดูแลความปลอดภัยทุกครั้ง ช่วงนี้ดูแลเพิ่มเติมที่ ปราสาทสด๊อกก๊อกธม ปราสาทตาเมือนธม ตาเมือนโต๊ด</p>
<p>เมื่อเวลา 09.00 น. วันที่ 6 ก.ย. <persName>นายอภิสิทธิ์ เวชชาชีวะ</persName> นายกรัฐมนตรี กล่าวใน  รายการเชื่อมั่นประเทศไทยกับ<persName>นายกฯอภิสิทธิ์</persName>  ถึงสถานการณ์ความไม่สงบบริเวณชายแดนไทยกัมพูชา ว่า เรื่องนี้มีรายละเอียดมาก ซึ่งตนจะ ขอให้<persName>นายกษิต ภิรมย์</persName> รมว.การต่างประเทศ    ได้พบกับประชาชนเป็นพิเศษ ทางสถานีวิทยุโทรทัศน์แห่งประเทศไทยช่อง 11 คาดว่าจะเป็นวันที่ 7 ก.ย.นี้ เพื่ออธิบายที่มาที่ไปให้ชัดเจน และยืนยันว่าจุดยืนของตนที่ได้แสดงความเห็นต่อปัญหานี้ยังเหมือนเดิมตั้งแต่ก่อนมาเป็นรัฐบาลทุกอย่าง ดังนั้นเรื่องที่อาจมีการไปเสียสิทธิจากผลการไปขึ้นทะเบียนเป็นมรดกโลกนั้น ยืนยันว่ารัฐบาลได้สกัดกั้นไม่ให้เป็นปัญหาอย่างเต็มที่ ซึ่งแถลงการณ์ร่วมที่ได้ไปลงนามในรัฐบาลก่อนก็ได้ถูกยกเลิกไปแล้ว    </p>
<p>นายกรัฐมนตรี กล่าวต่อว่า ส่วนการดำเนินการในส่วนของคณะกรรมการมรดกโลกก็ได้ทำอย่างต่อเนื่อง โดย<persName>นายสุวิทย์ คุณกิตติ</persName> รมว.      ทรัพยากรธรรมชาติและสิ่งแวดล้อม ก็เพิ่งเดินทางไปเพื่อรักษาสิทธิของเราอย่างเต็มที่ อย่างไรก็ตามในพื้นที่บริเวณแนวชายแดนขณะนี้ก็ยังมีการวางกองกำลังกันอยู่ แต่เราจะหาทางเจรจา เพื่อย้อนกลับไปให้เป็นไปตามข้อตกลงเมื่อปี 2543 โดยต้องมีกระบวนการเจรจากัน และระหว่างนั้นไม่ควรมีใครเข้าไปปรับสภาพพื้นที่ซึ่งจะกระทบกับสิทธิของฝ่ายหนึ่งฝ่ายใด ทั้งนี้ยืนยันว่าจนถึงนาทีนี้ ไม่มีกรณีใดที่เป็นการดำเนินการของรัฐบาล หรือการปล่อยปละละเลยที่จะทำให้สูญเสียเรื่องดินแดนหรืออธิปไตยแต่อย่างใด</p>
<p><persName>นายเกรียงไกร สัมปัชชลิต</persName> อธิบดีกรมศิลปากร กล่าวว่า การดูแลแหล่งโบราณคดีรอบปราสาทพระวิหารของกรมศิลปากรที่เข้าไปดูแลสถูปคู่ ผามออีแดง แหล่งตัดหิน และรูปสลักนูนต่ำ นั้นทำได้ไม่เหมือนแต่ก่อน เพราะขณะนี้พื้นที่ดังกล่าวมีทหารไทย-กัมพูชา เข้ามาดูแลอยู่ หากจะเข้าไปดูแลแหล่งโบราณคดีจะต้องแจ้งให้ทหารทราบเพื่อส่งกำลังมารักษาความปลอดภัย อย่างไรก็ตามยอมรับว่าตอนนี้การดูแลทำได้ไม่เต็มที่เหมือนที่ผ่านมา จึงต้องหันไปดูแลโบราณสถานที่อยู่โดยรอบแทน เช่น ปราสาทสด๊อกก๊อกธม ปราสาทตาเมือนธม ตาเมือนโต๊ด เป็นต้น    </p>
<p>อธิบดีกรมศิลปากร กล่าวอีกว่า นอกจากนี้บริเวณผามออีแดง มีทหารของทั้งสองฝ่ายเต็มไปหมด เพราะต่างฝ่ายต่างเข้าใจว่า เป็นเจ้าของพื้นที่ทั้งคู่ ทำให้การดูแลแหล่งโบราณคดีของกรมศิลปากร ทำได้ไม่เต็มที่เช่นกัน ซึ่งส่งผลทำให้แหล่งโบราณคดีเกิดความเสื่อมโทรมแต่กรมศิลปากรต้องพยายามเข้าไปดูแลในพื้นที่ให้ได้ เพราะสถูปคู่ ผามออีแดง หรือแหล่งตัดหิน เป็นของประเทศไทยเป็นสมบัติของชาติที่ต้องดูแลต่อไป    </p>
<p><persName>น.ส.สมลักษณ์ จัดกระบวนพล</persName> กรรมการป.ป.ช. กล่าวว่า การลงมติชี้มูลความผิดคดีการถอดถอนอดีต ครม.รัฐบาล<persName>นายสมัคร สุนทรเวช</persName> ข้อหากระทำความผิดตามรัฐธรรมนูญ มาตรา 190 กรณีการออกมติ ครม.สนับสนุนกัมพูชาขึ้นทะเบียนเขาพระวิหารเป็นมรดกโลก โดยไม่ผ่านความเห็นชอบจากที่ประชุมรัฐสภา คงไม่สามารถลงมติชี้มูลความผิดได้ในวันที่ 7 ก.ย.นี้ เพราะคดีนี้จะนำเข้าพิจารณาในช่วงบ่าย ต่อจากคดีสลายม็อบ 7 ต.ค. 51 ซึ่งไม่รู้ว่าจะพิจารณาเสร็จในช่วงเช้าหรือไม่ อีกทั้งคดีเขาพระวิหารมีรายละเอียดจำนวนมาก หากนำเรื่องเข้าสู่ที่ประชุมได้ คงทำได้เพียงหารือกันในข้อเท็จจริง และข้อบกพร่องต่าง ๆ คิดว่าไม่สามารถลงมติชี้มูลได้.</p></body>
</news>
