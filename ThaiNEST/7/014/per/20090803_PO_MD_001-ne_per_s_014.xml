<teiHeader>
<fileDesc>
<titleStmt>
  <title>เทพไทต้อบโต้"เพื่อแม้ว" ยันรับฟังกก.สมานฉันท์  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-03 21:25:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000087425  </bibl>
</sourceDesc>
</fileDesc>
</teiHeader>
<news>
<headline><persName>เทพไท</persName>ต้อบโต้"เพื่อแม้ว" ยันรับฟังกก.สมานฉันท์</headline>
<lead></lead>
<neck></neck>
<body><p> <persName>นายเทพไท เสนพงศ์</persName> โฆษกส่วนตัวหัวหน้าพรรคประชาธิปัตย์ แถลงถึงกรณีที่<persName>นายดิเรก ถึงฝั่ง</persName> ส.ว.นนทบุรี ในฐานะประธานคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ออกมาบอกว่า จะรอดูผลการปฏิบัติของรัฐบาลตามข้อเสนอของคณะกรรมการฯ ที่ได้ยื่นต่อรัฐบาลว่า เรื่องนี้นายกฯ เป็นคนเสนอให้มีการแก้ปัญหาจาก 3 ฝ่าย โดยตั้งเป็นคณะกรรมการสมานฉันท์ฯ และเมื่อมีข้อสรุปส่งมายังรัฐบาล ทางรัฐบาลก็ปฎิบัติตามคำเสนอแนะอยู่แล้ว และการที่มีการพาดพิงถึงพรรคประชาธิปัตย์ โดยเฉพาะการตอบโต้ทางการเมืองของทีมโฆษกพรรคประชาธิปัตย์นั้น พรรคได้ตระหนัก และพูดคุยว่าควรที่จะตอบโต้ทางการเมืองด้วยความระมัดระวังเป็นอย่างยิ่ง</p>
<p> อย่างไรก็ตาม เราได้มีข้อสรุปมาหลายครั้งว่า ตราบใดก็ตามที่มีฝ่ายหนึ่งฝ่ายใดโจมตีพรรคประชาธิปัตย์เพียงผ่ายเดียวโดยไม่ชี้แจง แม้ว่าสิ่งนั้นจะเป็นเรื่องโกหก เมื่อมีการพูดหลายครั้งก็อาจจะทำให้ประชาชนเชื่อได้ ซึ่งพรรคเคยมีประสบการณ์ในเรื่องเหล่านี้มาแล้ว เช่น กรณีหมากัดม็อบ หรือประชาธิปัตย์ เป็นพรรคคนใต้ เป็นต้น เมื่อพรรคประชาธิปัติย์ไม่ชี้แจง คิดว่าประชาชนจะสามารถแยกแยะความผิดถูกได้ จนถึงวันนี้เราได้ข้อสรุปว่า ถ้าเราไม่ชี้แจงข้อเท็จจริง สิ่งเหล่านั้นก็จะติดกับพรรคประชาธิปัตย์ไปตลอด วันนี้จึงจำเป็นต้องชี้แจง และอยากให้<persName>นายดิเรก</persName> กลับไปดูว่าต้นเหตุของเรื่องทั้งหมดเกิดขึ้นจากใครกันแน่</p>
<p>การที่เราออกมาตอบโต้ เป็นเพราะพรรคเพื่อไทย เรียงหน้าออกมาใส่ร้าย บิดเบือนข้อเท็จจริงให้กับพรรคและรัฐบาลมาโดยตลอด จึงมีความจำเป็นที่ต้องปกป้องตัวเอง ด้วยการชี้แจงข้อเท็จจริง เราตระหนักตลอดเวลาว่า บ้านเมืองต้องการความสมานฉันท์ ถ้าหากฝายหนึ่งฝ่ายใดต้องการให้เกิดความสมานฉันท์ ก็ต้องไปดูต้นเหตุว่าการตอบโต้ทางการเมืองเกิดจากฝ่ายใดกันแน่</p>

<p></p></body>
</news>
