<teiHeader>
<fileDesc>
<titleStmt>
  <title>'สุเทพ' ระบุ 'พัชรวาท' มีสิทธิ์ลาออก  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-10 10:23:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19462  </bibl>
</sourceDesc>
</fileDesc>
</teiHeader>
<news>
<headline>'<persName>สุเทพ</persName>' ระบุ '<persName>พัชรวาท</persName>' มีสิทธิ์ลาออก</headline>
<lead></lead>
<neck></neck>
<body><p>เมื่อเวลา 08.00 น. วันนี้(10 ก.ย.) ที่ทำเนียบรัฐบาล <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ให้สัมภาษณ์ถึงกรณีที่ <persName>พล.ต.อ.พัชรวาท วงษ์สุวรรณ</persName> ผบ.ตร. ได้ยื่นหนังสือลาออกหลังถูกย้ายมาช่วยราชการที่สำนักนายกรัฐมนตรี ว่า ตนได้รับหนังสือลาออกเมื่อเวลาประมาณ 16.30 น.(9 ก.ย.) ตนได้บันทึกความเห็นของตนในฐานะที่เป็นผู้บังคับบัญชาของ <persName>พล.ต.อ.พัชรวาท</persName> ว่า เห็นสมควรให้ลาออกได้ตั้งแต่วันที่ 9 ก.ย.ที่ผ่านมา และส่งหนังสือลาออกไปที่สำนักงานของนายกรัฐมนตรี ซึ่งกรณีนี้เป็นเรื่องปกติ เมื่อมีคำสั่งให้ <persName>พล.ต.อ.พัชรวาท</persName> มาปฏิบัติราชการที่สำนักนายกรัฐมนตรี การที่ <persName>พล.ต.อ.พัชรวาท</persName> ยื่นหนังสือลาออกเป็นสิทธิที่สามารถทำได้ ส่วนผู้บังคับบัญชาจะพิจารณาอย่างไร ก็เป็นดุลพินิจของผู้บังคับบัญชา แต่มีข้อกังวลใจสำหรับหลายคนคือ การลาออกของ <persName>พล.ต.อ.พัชรวาท</persName> ครั้งนี้ จะทำให้พ้นจากคดีความที่คณะกรรมการ ป.ป.ช. ได้ชี้มูลหรือไม่ ซึ่งต้องบอกว่าเป็นคนละเรื่องกัน</p>
<p><persName>นายสุเทพ</persName> กล่าวว่า วันนี้ไม่ว่านายกรัฐมนตรีจะอนุมัติให้ลาออกหรือไม่นั้น ก็เป็นดุลพินิจของนายกรัฐมนตรี แต่สมมุติว่านายกฯอนุมัติให้ <persName>พล.ต.อ.พัชรวาท</persName> ลาออกแล้ว ป.ป.ช.ก็ส่งหนังสือยืนยันมติการชี้มูลมา นายกฯก็ต้องปฏิบัติตามมติของ ป.ป.ช.ตามคำวินิจฉัยของ ป.ป.ช. โดยต้องดำเนินการลงโทษทางวินัย ซึ่งมี 2 ทางเท่านั้นคือ ปลดออก กับ ไล่ออก อย่างไรก็ตาม การที่นายกฯดำเนินการตามคำวินิจฉัยของ ป.ป.ช. ก็จะมีผลย้อนหลัง ดังนั้นการลาออกของ <persName>พล.ต.อ.พัชรวาท</persName> ในวันนี้ จึงไม่มีผลอะไรที่จะไปขัดกับการชี้มูลของ ป.ป.ช. </p>
<p>ต่อข้อถามว่า เหตุใดกระบวนการต่างๆ ที่เกิดขึ้นกับ <persName>พล.ต.อ.พัชรวาท</persName> จึงสอดคล้องกับความพยายามออกมาผลักดันทิศทางรัฐบาลของ <persName>นายสนธิ ลิ้มทองกุล</persName> แกนนำกลุ่มพันธมิตรฯ <persName>นายสุเทพ</persName> กล่าวว่า บางอย่างก็อาจจะไม่เป็นไปอย่างที่<persName>นายสนธิ</persName>ต้องการทุกอย่างก็ได้ โดยเฉพาะเรื่องที่เขาต้องการเกี่ยวกับตน ส่วนจะเป็นเรื่องอะไรนั้นตนไม่ขอเปิดเผย ผู้สื่อข่าวถามย้ำว่าแต่กรณีของ <persName>พล.ต.อ.พัชรวาท</persName> นี้ สอดคล้องกับแนวทางที่<persName>นายสนธิ</persName>เสนอทุกอย่าง <persName>นายสุเทพ</persName> กล่าวว่า “เหรอครับ ก็ไม่ทราบ ผมไม่ได้ฟัง แต่ผมยืนยันว่านายกรัฐมนตรีได้บอกกับผมว่า ท่านตัดสินใจของท่านเองไม่ได้มีใครมามีอิทธิพล และผมก็เชื่อท่านนายกฯ ส่วนใครจะไปโม้ว่าอย่างไร ก็เรื่องของเขา”. </p>
<p>ผู้สื่อข่าวถามว่า เหตุผลของการตั้ง<persName>พล.ต.อ.ธานี สมบูรณ์ทรัพย์</persName> รองผบ.ตร. เป็นผู้ปฏิบัติราชการแทน ผบ.ตร. เพราะ<persName>พล.ต.อ.ธานี</persName> เป็นเพื่อนของ<persName>นายสนธิ</persName>หรือไม่ <persName>นายสุเทพ</persName> กล่าวยืนยันว่าไม่ใช่แน่นอน แต่นายกฯคงจะพิจารณาเห็นว่า <persName>พล.ต.อ.ธานี</persName>น่าจะเหมาะในสถานการณ์ขณะนี้.</p></body>
</news>
