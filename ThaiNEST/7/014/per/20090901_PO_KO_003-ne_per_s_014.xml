<teiHeader>
<fileDesc>
<titleStmt>
  <title>นักกฎหมายหวังปฏิรูปกระบวนยธ.แก้วิกฤติชาติ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090901/26718  </bibl>
</sourceDesc>
</fileDesc>
</teiHeader>
<news>
<headline>นักกฎหมายหวังปฏิรูปกระบวนยธ.แก้วิกฤติชาต</headline>
<lead>นักกฎหมายได้แต่หวังให้ปฏิรูปกระบวนการยุติธรรมสำเร็จเพื่อแก้วิกฤติชาติ ขจัดคนไม่ดีออกจากสังคม ด้าน อดีตอัยการสูงสุดแนะแก้ปัญหากระบวนการยุติธรรมต้องการความร่วมมือสูง แต่หลายหน่วยงานเป็นอิสระจ้องทะเลาะกันเอง</lead>
<neck></neck>
<body><p>(1ก.ย.) <persName>นายกิตติพงษ์ กิตยารักษ์</persName> ปลัดกระทรวงยุติธรรม เป็นประธานเปิดการประชุมทางวิชาการระดับชาติว่าด้วยงานยุติธรรม ครั้งที่ 7 ว่า ประเทศญี่ปุ่นเริ่มกระบวนการปฏิรูปกระบวนการยุติธรรม เมื่อพ.ศ. 2544 ปัจจุบันญี่ปุ่นได้ประกาศปฏิรูปครั้งใหญ่ เริ่มตั้งแต่การศึกษานิติศาสตร์ซึ่งกำหนดให้เป็นหลักสูตรยาว โครงการเพิ่มจำนวนนักกฎหมายจาก 20,000 คนให้เป็น 50,000 คน การให้ประชาชนเป็นคณะลูกขุนร่วมพิจารณาคดีกับผู้พิพากษา ขณะที่ประเทศไทยก็เริ่มกระบวนการปฏิรูปกฎหมายมานาน แต่ขาดการผลักดันอย่างเอาจริงเอาจัง แม้รัฐธรรมนูญจะกำหนดรัฐบาลส่งเสริมการปฏิรูปกระบวนการยุติธรรมทั้งระบบอย่างจริงจัง แต่ก็ยังไม่เห็นผล จึงคาดหวังว่าการปฏิรูปกระบวนการยุติธรรมจะทำได้จริง เพราะในสถานการณ์ปัจจุบันการปฏิรูปกระบวนการยุติธรรมมีความสำคัญมากที่สุด เพราะวิกฤตในชาติเกิดจากความไม่เชื่อมั่นในกระบวนการยุติธรรม จนเกิดปัญหาอื่นตามมามากมาย</p>
<p> ด้าน<persName>นายคณิต ณ นคร</persName> ประธานคณะกรรมการปฏิรูปกฎหมาย กล่าวว่า ประเทศที่กระบวนการยุติธรรมทางอาญาไม่เข้มแข็งก็อย่าหวังว่าจะพัฒนาประชาธิปไตย คนญี่ปุ่น เกาหลี หรือสหรัฐอเมริกา อยู่อย่างไร้เกียรติไม่ได้ คนของเขาหน้าบาง ทำให้ประเทศเหล่านั้นมีความเจริญทั้งทางเศรษฐกิจ สังคม และการเมือง เพราะมีระบบกฎหมายที่จะขจัดคนไม่ดีออกจากสังคมได้ สำหรับประเทศไทยอย่างหนาตราช้าง กระบวนการยุติธรรมก็มีปัญหาทั้งในด้านการบังคับใช้กฎหมาย การบริหารจัดการ และการคุ้มครองสิทธิ เรียกได้ว่าเป็นกระบวนการที่ไม่มีประสิทธิ ภาพและมีราคาแพงที่สุดในโลก แม้แต่เรื่องการปล่อยตัวชั่วคราวก็ใช้เงินเป็นตัวตั้ง ทำให้จำเลยหลายคดีที่ใช้เงินเป็นหลักทรัพย์ค้ำประกันหลบหนี ไม่สามารถนำตัวมาฟังคำพิพากษาได้</p>
<p><persName>นายคณิต</persName> กล่าวอีกว่า ศาลควรมีบทบาทในการบริหารยุติธรรม เพื่อลดปริมาณคดีขึ้นสู่ศาล โดยเน้นที่ศาลชั้นต้นให้ตรวจสอบก่อนรับฟ้องจะส่งผลต่อการลดปริมาณคดี ศาลไม่ควรประทับรับฟ้องคดีง่ายเกินไป ศาลอุทธรณ์ ศาลฎีกา ต้องเป็นศาลที่พิจารณาประเด็นข้อกฎหมายเท่านั้น นอกจากนี้อยากเสนอให้ไต่สวนอัยการในกรณีที่ศาลยกฟ้องคดีเป็นจำนวนมาก เนื่องจากในต่างประเทศคดีที่อัยการยื่นฟ้องจำเลยจะถูกตัดสินลงโทษกว่าร้อยละ 96 ขณะที่ประเทศไทยทำกันแบบคร่าวๆ หากผู้ต้องหาปฏิเสธคดีก็ 50-50 ทั้งนี้การแก้ไขกระบวนการยุติธรรมไม่สามารถทำได้ด้วยการเพิ่มจำนวนผู้พิพากษา อัยการ และตำรวจ หรือจัดตั้งกรมสอบสวนคดีพิเศษ คณะกรรมการป้องกันปรามการการทุจริต ซึ่งแต่ละหน่วยงานเป็นอิสระและมักจะทะเลาะกันเอง ทั้งนี้งานยุติธรรมต้องการความร่วมมือสูง และต้องใช้งบประมาณน้อยที่สุด</p></body>
</news>
