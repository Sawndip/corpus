<teiHeader>
<fileDesc>
<titleStmt>
  <title>แฉนักการเมืองรัฐบาลเปิดตู้ม้าล่อ นร.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-07 07:54:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=18780  </bibl>
</sourceDesc>
</fileDesc>
</teiHeader>
<news>
<headline>แฉนักการเมืองรัฐบาลเปิดตู้ม้าล่อ นร.</headline>
<lead></lead>
<neck></neck>
<body><p>ที่พรรคเพื่อไทย เมื่อเวลา 10.00 น. วันที่ 6 ก.ย. <persName>นายพร้อมพงศ์ นพฤทธิ์</persName> โฆษกพรรคเพื่อไทย เปิดเผยข้อมูลว่า พรรคเพื่อไทยได้รับจดหมายร้องเรียนจากผู้ปกครองนักเรียนในพื้นที่ชุมชนบ้านด่านนอก อ.สะเดา จ.สงขลา ว่าขณะนี้มีนักการเมืองระดับชาติซีกรัฐบาลเปิดตู้ม้า จำนวนกว่า 100 ตู้ โดยให้ลูกน้องซึ่งเป็นนักการเมืองท้องถิ่นเป็นผู้ดูแล ทำให้บรรดาเด็กนักเรียนโดดเรียนมาเล่นตู้ม้า เล่นการพนันและมีการเสพยาเสพติดในร้านกันด้วย ผู้ปกครองรู้สึกไม่สบายใจ จึงได้ร้องเรียนไปยังผู้บัง คับการตำรวจภูธรภาค 9 (ผบช.ภ.9), ผู้บังคับการตำรวจภูธรจังหวัดสงขลา (ผบ.ก.ภ.จว.สงขลา) และ ผกก.สภ.สะเดา แต่ไม่มีใครกล้าเข้ามาตรวจสอบจน เรื่องเงียบหายไป หรือเป็นเพราะว่าเจอตอ ซึ่งชาวบ้านก็กลัวอิทธิพลจึงตัดสินใจมาร้องเรียนต่อ<persName>นายยงยุทธ วิชัยดิษฐ</persName> หัวหน้าพรรคเพื่อไทย เพื่อให้นำเรื่องนี้มาแฉพฤติกรรมของนักการเมืองคนดังกล่าว</p>
<p>“ตู้ม้าแห่งนี้ตอนแรกมีแค่ 20-30 ตู้ แต่เมื่อนักการเมืองคนนี้เข้ามามีอำนาจ ภายใน 3 เดือน ก็ขยายเป็น 100 ตู้ จนชาวบ้านทนไม่ได้ ดังนั้นจึงขอเรียกร้องให้<persName>นายอภิสิทธิ์ เวชชาชีวะ</persName> นายกรัฐมนตรี ในฐานะผู้บริหารสูงสุด และเป็นประธาน ก.ต.ช. สั่งการกวาดล้างและดำเนินการเอาผิดกับนักการเมืองใหญ่ และนักการเมืองท้องถิ่นที่เป็นลูกน้องอย่างจริงจัง เพราะเรื่องนี้เป็นคดีความผิดต่อแผ่นดิน เอาไว้ไม่ได้ และขอเรียกร้องว่าอย่าทำเป็นผักชีโรยหน้า ถ้าไม่ทำถือว่านายกรัฐมนตรีไม่จริงใจกับประชาชนชาวใต้ที่กำลังเดือดร้อน รวมถึงปัญหาเด็กและเยาวชนที่ติดตู้ม้า ตู้เกม และยาเสพติด” โฆษกพรรคเพื่อไทยกล่าว และว่ายินดีที่จะให้ข้อมูลและชื่อนักการเมืองคนดังกล่าวกับนายกรัฐมนตรีหากร้องขอมา.</p></body>
</news>
