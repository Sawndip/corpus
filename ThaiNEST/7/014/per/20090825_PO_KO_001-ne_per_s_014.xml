<teiHeader>
<fileDesc>
<titleStmt>
  <title>ท้วงประกาศพรบ.มั่นคงต้องมีเหตุรุนแรง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-08-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090825/25738  </bibl>
</sourceDesc>
</fileDesc>
</teiHeader>
<news>
<headline>ท้วงประกาศพรบ.มั่นคงต้องมีเหตุรุนแรง</headline>
<lead>เลขาฯกฤษฎีกา ท้วงประกาศพ.ร.บ.มั่นคง ต้องมีเหตุรุนแรง ไม่ใช่ออกได้ตามเห็นสมควร เชื่อ "<persName>สุเทพ</persName>" ขอครม.เพราะมีการข่าวรุนแรง</lead>
<neck></neck>
<body><p>(25ส.ค.) คุณ<persName>พรทิพย์ จาละ</persName> เลขาธิการสำนักงานคณะกรรมการกฤษฎีกา ให้สัมภาษณ์กรณี<persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง ขอความเห็นชอบจากที่ประชุม ครม.กรณีการออก พ.ร.บ.ความมั่นคง ว่า เรื่องนี้เป็นเรื่องข้อเท็จจริง ที่ฝ่ายความมั่นคงต้องเสนอให้รัฐบาล ผู้สื่อข่าวถามว่าหากจะขอความเห็นชอบจาก ครม.จำเป็นต้องเสนอให้กฤษฎีกาพิจารณาเพิ่มเติมหรือไม่ คุณ<persName>พรทิพย์</persName> กล่าวว่า คงไม่ต้อง เป็นการออกประกาศ ซึ่งมีแบบอย่าง ตัวอย่างมาแล้ว</p>
<p> เมื่อถามว่าสำหรับความรุนแรงในการประกาศใช้พ.ร.บ.ความมั่นคง กับ พ.ร.ก.ฉุกเฉิน อะไรรุนแรงกว่ากัน คุณ<persName>พรทิพย์</persName> กล่าวว่า พ.ร.ก.ฉุกเฉินต้องรุนแรงกว่า ซึ่งเป็นไปตามลำดับไป สำหรับพ.ร.บ.ความมั่นคงนั้นจะรุนแรงน้อยที่สุด</p>
<p>ผู้สื่อข่าวถามว่า หากที่ประชุม ครม.ให้ความเห็นชอบแล้วจะสามารถใช้ พ.ร.บ.ความมั่นคงได้ทันทีเลยหรือไม่ คุณ<persName>พรทิพย์</persName> กล่าวว่า ได้เลยทันที ผู้สื่อข่าวถามว่า การประกาศใช้ พ.ร.บ.ความมั่นคงนั้น ต้องให้มีเหตุการณ์เกิดขึ้นก่อนหรือสามารถประกาศใช้ล่วงหน้าได้ก่อน คุณ<persName>พรทิพย์</persName> กล่าวว่า ต้องเป็นไปตามเงื่อนไขกฎหมาย ซึ่งคงต้องมีเหตุการณ์อะไรบ้าง ไม่ใช่ออกได้ตามที่เห็นสมควร  </p>
<p>เมื่อถามว่าเพียงแค่มีข่าวว่าจะมีการชุมนุมก็สามารถประกาศใช้ได้หรือไม่ คุณ<persName>พรทิพย์</persName> กล่าวว่า คงไม่ใช่ขนาดนั้น เพียงแค่การชุมนุมไม่ใช่เหตุที่จะออกประกาศฉุกเฉินหรือประกาศใช้ พ.ร.บ.ความมั่นคง จะต้องมีมากกว่านั้นที่จะกระทบต่อความมั่นคง เมื่อถามว่าแสดงว่ามีรายงานด้านการข่าวว่าจะมีเหตุรุนแรงจากการชุมนุมใช่หรือไม่ คุณ<persName>พรทิพย์</persName> กล่าวว่า น่าจะเป็นอย่างนั้น</p></body>
</news>
