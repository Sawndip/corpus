<teiHeader>
<fileDesc>
<titleStmt>
  <title>ระเบิดชายแดนใต้ส่อแววเริ่มขยายวง-กลาโหมสั่งคุมเข้ม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/28/news_29368506.php?news_id=29368506  </bibl>
</sourceDesc>
</fileDesc>
</teiHeader>
<news>
<headline>ระเบิดชายแดนใต้ส่อแววเริ่มขยายวง-กลาโหมสั่งคุมเข้ม</headline>
<lead>สถานการณ์ชายแดนใต้ยังรุนแรงต่อเนื่อง ยะลาเกิดเหตุถี่ยิง อบต.ดับอีก 1 ชาวบ้านเหยียบกับระเบิดกลางสวนยาง ขณะที่ปัตตานียิงพ่อดับ ลูกอายุ 7 ขวบเจ็บสาหัส สภากลาโหมชี้เกี่ยวข้องกับช่วงรอมฎอน สั่งหามาตรการจำกัดการใช้ระเบิดขยายวง</lead>
<neck></neck>
<body><p>เช้ามืดวันที่ 27 ส.ค. ศูนย์วิทยุ สภ.ยะหา ได้รับแจ้งว่าเกิดเหตุระเบิดในสวนยางพารา ริมถนนสายบ้านปะแดรู-บ้านกาตอง ม.5 ต.กาตอง อ.ยะหา จ.ยะลา มีชาวบ้านได้รับบาดเจ็บ เจ้าหน้าที่ตรวจสอบที่เกิดเหตุพบชาวบ้านเหยียบกับระเบิด ได้รับบาดเจ็บบริเวณขาขวา ทราบชื่อคือ <persName>นางไหมมูเนาะ หะเลาะ</persName> อายุ 32 ปี ถูกนำตัวส่งโรงพยาบาลศูนย์ยะลา
ขณะที่ อ.กรงปินัง ศูนย์วิทยุ สภ.กรงปินัง ได้รับแจ้งว่าเกิดเหตุยิงกันบริเวณหน้าบ้านเลขที่ 133 ม.5 ต.สะเอ๊ะ อ.กรงปินัง โดยมีผู้เสียชีวิต คือ <persName>นายมะอีซอ ปูโยะ</persName> อายุ 70 ปี อยู่บ้านเลขที่ 133 ม.5 ต.สะเอ๊ะ อ.กรงปินัง จากการสอบสวนทราบว่า<persName>นายมะอีซอ</persName> ถูกยิงขณะจะออกจากบ้านไปละหมาดที่มัสยิด,/p>
<p>นอกจากนี้ศูนย์วิทยุ สภ.บันนังสตา ได้รับแจ้งว่า เกิดเหตุยิงกันบนเกิดบนถนนสายตลิ่งชัน-ศรีสาคร หมู่ที่ 10 ต.ตลิ่งชัน อ.บันนังสตา จ.ยะลา ม.3 ต.ตลิ่งชัน อ.บันนังสตา มีผู้เสียชีวิต 1 ราย คือ <persName>นายแวอาแซ ดิง</persName> อายุ 43 ปี อยู่บ้านเลขที่ 245 ม.10 ต.ตลิงชัน อ.บันนังสตา มีตำแหน่งเป็นสมาชิกองค์การบริหารส่วนตำบล (อบต.) ตลิ่งชัน
ที่นี้ก่อนเกิดเหตุ<persName>นายแวอาแซ</persName> ได้ขับขี่รถจักรยานยนต์กลับมาจากส่งลูกที่โรงเรียนบ้านหาดทรายแก้ว เมื่อมาถึงที่เกิดเหตุ ได้มีคนร้ายใช้รถจักรยานยนต์ตามประกบยิงจนเสียชีวิต ส่วนสาเหตุเจ้าหน้าที่ได้ตั้งไว้ 2 ประเด็น คือเรื่องการเมืองท้องถิ่น และการสร้างสถานการณ์ในพื้นที่</P>
<p>ปัตตานีเหี้ยมยิงเด็ก 7 ขวบ</p>
<p><persName>พ.ต.ท.สมพร มีสุข</persName> รอง ผกก.สภ.เมือง จ.ปัตตานี รับแจ้งมีเหตุยิงกันบริเวณ ถนนภายในหมู่บ้าน ม.5 บ้านสะนิง ต.บาราเฮาะ อ.เมือง เมื่อคืนวันที่ 26 ส.ค. ที่ผ่านมา เมื่อเดินทางไปยังที่เกิดเหตุพบกองเลือด และจักรยานยนต์ ส่วนผู้ถูกยิง 2 คน นำตัวส่งโรงพยาบาลปัตตานี แต่เสียชีวิต 1 คน คือ<persName>นายแวอับดุลอาซิ โต๊ะนาฮุน</persName> อายุ 44 ปี อยู่บ้านเลขที่ 102 ม.5 ต.บาราเฮาะ ส่วนผู้บาดเจ็บเป็นลูกชายผู้ตาย ชื่อ <persName>ด.ช.อานัส โต๊ะนาฮุน</persName> อายุ 7 ปี
จากการสอบสวนทราบว่า ก่อนเกิดเหตุผู้ตายขับขี่รถ จยย.พร้อมลูกชาย กลับมาจากละหมาดตอรอแวะห์ ช่วงเดือนรอมฎอน และถูกยิงก่อนถึงบ้านประมาณ 10 เมตร</p>
<p>ถกแผนไล่ล่าคาร์บอมบ์</p>
<p>ผู้สื่อข่าวรายงานจาก ห้องประชุมปฏิบัติการหน่วยเฉพาะกิจนราธิวาส ต.โคกเคียน อ.เมือง จ.นราธิวาส ว่า มีการประชุมสรุปและประเมินสถานการณ์ความไม่สงบในพื้นที่ หลังคนร้ายลอบวางระเบิดร้านอาหารสวนกล้วย ถนนรัตนวานิช ต.บางนาค อ.เมือง มีผู้บาดเจ็บกว่า 40 คน</p>
<p><persName>พล.ท.กสิกร คีรีศรี</persName> ผู้บัญชาการกองกำลังผสมพลเรือน ตำรวจ ทหาร (ผบ.พตท.) เปิดเผยว่า ขณะนี้เจ้าหน้าที่ทุกฝ่ายได้ช่วยกันติดตามคนร้าย โดยได้ออกหมายจับไปแล้ว 1 คน และกำลังติดตามบุคคลอื่นที่เห็นในภาพจากกล้องวงจรปิด พร้อมกับบูรณาการเจ้าหน้าที่ 3 ฝ่ายไล่ร้ายคนร้ายมาลงโทษ
ทั้งนี้ได้กำชับเจ้าหน้าที่เข้มงวดเพิ่มเป็นเท่าตัว รวมทั้งตามด่านตรวจเพิ่ม โดยมีความกังวลว่า ช่วงนี้อยู่ระหว่างเดือนรอมฎอนหรือถือศีลอดของชาวมุสลิม ซึ่งเป็นที่ทราบกันว่ากลุ่มผู้ก่อความไม่สงบพยายามใช้ช่วงนี้ก่อเหตุ</p>
<p>นอกจากนี้ยังพบว่า กลุ่มผู้ไม่หวังดีระดับปฏิบัติการหลายคน ได้แฝงตัวข้ามฟากจากประเทศเพื่อนบ้านมากบดานที่ จ.นราธิวาส จำนวนมาก ซึ่งตนได้ย้ำให้เจ้าหน้าที่ตามแนวพรมแดนเข้มงวดตรวจสอบบุคคลต้องสงสัย หรือผู้ที่มีหมายจับคดีความมั่นคงเป็นพิเศษอีกด้วย</p>
<p>มทภ.4 มั่นใจคุมสถานการณ์ได้</P>
<p><persName>พล.ท.พิเชษฐ์ วิสัยจร</persName> แม่ทัพภาค 4 เปิดเผยว่า จากการประเมินสถานการณ์ชายแดนใต้ล่าสุด พบว่าผู้ก่อเหตุกำลังพยายามขยายความรุนแรงเป็นวงกว้างขึ้น ดังนั้นเจ้าหน้าที่จึงเข้าตรวจสอบตามพื้นที่ป่าเขาเพื่อป้องกันการซ่องสุมกำลัง พร้อมกับประสานกับเจ้าหน้าที่ตำรวจ และฝ่ายปกครอง เพื่อทำงานร่วมกันเป็นทีม
"ช่วงนี้เกิดเหตุรุนแรงเพิ่มขึ้น แต่กองทัพประเมินว่ายังสามารถควบคุมสถานการณ์ได้ ไม่จำเป็นต้องประกาศมาตรการควบคุมเพิ่มเติม" <persName>พล.ท.พิเชษฐ์</persName> กล่าวและว่า ยอมรับว่าช่วงนี้ชาวบ้านรู้สึกว่าน่ากลัว เพราะความรุนแรงหายไปนาน
ส่วนกรณีเกิดเหตุคาร์บอมบ์ที่นราธิวาสนั้น ความจริงเจ้าหน้าที่ได้เตรียมการรับมือเอาไว้ก่อนหน้าแล้ว เพียงแต่จุดเกิดเหตุเป็นจุดที่อยู่ห่างจากย่านชุมชน อย่างไรก็ตามได้มีการสั่งการให้เพิ่มมาตรการดูแลอย่างเต็มที่แล้ว</p>
<p>กห.สั่งสกัดระเบิดขยายวง</p>
<p>ด้าน <persName>พ.อ.ธนาธิป สว่างแสง</persName> โฆษกกระทรวงกลาโหม แถลงผลการประชุมสภากลาโหมว่า ที่ประชุมสรุปคดีที่เกิดขึ้นในพื้นที่จังหวัดชายแดนภาคใต้ตั้งแต่ปี 2547 ถึงปัจจุบัน พบมีคดีทั้งสิ้น 178 คดี ศาลตัดสินไปแล้ว 118 คดี ประหารชีวิต 18 คดี จำคุกตลอดชีวิต 33 คดี จำคุก 50 ปีลงมา 67 คดี อยู่ในระหว่างการพิจารณา 67 คดี
<persName>พล.อ.ประวิตร วงษ์สุวรรณ</persName> รัฐมนตรีว่าการกระทรวงกลาโหม ในฐานะประธานสภากลาโหม ตั้งข้อสังเกตว่า การก่อเหตุปัจจุบันส่วนมากเป็นการลอบยิงหรือซุ่มยิง จึงต้องหามาตรการป้องกันให้เกิดเหตุน้อยที่สุด</p>
<p>นอกจากนี้ยังมีการลอบวางระเบิดเพิ่มขึ้น จึงให้หน่วยงานที่รับผิดชอบหาทางจำกัดไม่ให้แพร่กระจายไปในวงกว้าง</p>
<p>อย่างไรก็ตาม สถานการณ์ในพื้นที่โดยรวมดีขึ้น สังเกตจากประชาชนยอมรับความช่วยเหลือจากส่วนราชการ และยอมรับในการปฏิบัติงานของเจ้าหน้าที่ ซึ่งเห็นได้จากช่วง 1 ปีที่ผ่านมาไม่มีการประท้วง
เมื่อถามว่า กลาโหมสรุปว่าปัญหาภาคใต้ดีขึ้นแต่ยังมีเหตุคาร์บอมบ์ที่รุนแรงเกือบทุกวัน <persName>พ.อ.ธนาธิป</persName> กล่าวว่า ได้ตรวจสอบจากสถิติย้อนหลัง 2 - 3 ปี พบว่าการวางระเบิดน้อยลง แต่ที่เกิดเหตุรุนแรงในช่วงนี้ เพราะเป็นช่วงเดือนรอมฎอน</p></body>
</news>
