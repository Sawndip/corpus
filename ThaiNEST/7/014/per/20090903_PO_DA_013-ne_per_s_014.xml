<teiHeader>
<fileDesc>
<titleStmt>
  <title>แนะเปลี่ยนช่อง11เป็นองค์การมหาชน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-03 15:39:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23446  </bibl>
</sourceDesc>
</fileDesc>
</teiHeader>
<news>
<headline>แนะเปลี่ยนช่อง11เป็นองค์การมหาชน</headline>
<lead></lead>
<neck></neck>
<body><p>ที่หอประชุมกรมประชาสัมพันธ์ วันนี้ (30 ก.ย.) <persName>นายวรากรณ์ สามโกเศศ</persName> ประธานคณะกรรมการปฏิรูปสื่อภาครัฐ <persName>นางวิลาสินี อดุลยานนท์</persName> และ<persName>นายสมเกียรติ ตั้งกิจวาณิชย์</persName> กรรมการฯ ร่วมกันแถลงผลสรุปการดำเนินงานในช่วง 7 เดือนของคณะกรรมการฯ โดย <persName>นายสมเกียรติ</persName> ได้นำเสนอผลการศึกษา และรวบรวมข้อคิดเห็นแนวทางการปฏิรูปสื่อของรัฐ สำหรับสถานีโทรทัศน์แห่งประเทศไทยช่อง 11 (สทท.11) นั้น คณะกรรมการฯ มีข้อเสนอหลักในการปฏิรูป กลับไปสู่วัตถุประสงค์ในการก่อตั้ง เมื่อปี 2529 ในการเป็นสถานีโทรทัศน์เพื่อการศึกษา และการประชาสัมพันธ์ของรัฐ ที่ไม่ให้มีการหารายได้เชิงการค้า ซึ่งโดยรวมยังมีความเหมาะสม เพียงแต่ต้องปรับเปลี่ยนให้เหมาะสมกับสภาพการณ์ปัจจุบันมากขึ้น โดยปรับพันธกิจจากการเป็นสถานีโทรทัศน์เพื่อการศึกษา และประชาสัมพันธ์ของรัฐบาล ไปสู่การเป็นสถานีโทรทัศน์เพื่อส่งเสริมการเรียนรู้ บริการข้อมูลข่าวสารภาครัฐ และการพัฒนาประชาธิปไตย เพื่อให้ สทท.สามารถหลุดพ้นจากการเป็นเครื่องมือของฝ่ายการเมือง และเป็นสื่อของรัฐได้อย่างแท้จริง</p>
<p><persName>นายสมเกียรติ</persName> กล่าวต่อว่า ขณะที่ อสมท. ยังมีปัญหาเชิงโครงสร้าง 2 ประการ คือ สถานะของ อสมท. มีความขัดแย้งทางโครงสร้างจากการเป็นหน่วยงานภาครัฐ และเอกชนในเวลาเดียวกัน คือ เป็นบริษัทในตลาดหลักทรัพย์ ในขณะที่มีภารกิจกึ่งสาธารณะในการให้บริการข้อมูลข่าวสาร ทำให้ไม่สามารถแข่งขันกับเอกชนได้เต็มที่ ในขณะเดียวกันก็ไม่สามารถให้บริการสาธารณะได้อย่างเต็มที่เช่นกัน ประการต่อมา คือ อสมท. มีปัญหาด้านบริษัทภิบาล โดยเฉพาะความสัมพันธ์ระหว่างคณะกรรมการบริษัท และกรรมการผู้อำนวยการใหญ่ และมีปัญหาความเป็นอิสระจากฝ่ายการเมือง เนื่องจากรัฐบาลเป็นผู้ถือหุ้นใหญ่ สำหรับข้อเสนอแก้ปัญหาความลักลั่นในสถานะของ อสมท. อาจดำเนินการได้ 2 ทาง คือ 1.การแปลงสภาพให้ อสมท.เป็นบริษัทเอกชนทั้งหมด หรือเอกชนถือหุ้นข้างมาก 2.การแปลงสภาพ อสมท.ให้กลับมาเป็นของรัฐเช่นเดิม.
</p></body>
</news>
