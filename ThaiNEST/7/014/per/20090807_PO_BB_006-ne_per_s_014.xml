<teiHeader>
<fileDesc>
<titleStmt>
  <title>"เพรียวพันธ์"อึดอัดนายกฯ โวยตั้ง"วิเชียร"ข้ามหัว-ขู่ฟ้อง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/07/news_29249158.php?news_id=29249158  </bibl>
</sourceDesc>
</fileDesc>
</teiHeader>
<news>
<headline>"<persName>เพรียวพันธ์</persName>"อึดอัดนายกฯ โวยตั้ง"<persName>วิเชียร</persName>"ข้ามหัว-ขู่ฟ้อง</headline>
<lead>“<persName>เพรียวพันธ์</persName>” เปิดแถลงข่าวทั้งน้ำตา โวยนายกฯ ตั้ง “<persName>วิเชียร</persName>” รักษาการ ผบ.ตร.ข้ามอาวุโส ส่งสัญญาณถึงเก้าอี้ ผบ.ตร. อ้างสุดทน ชอกช้ำ โดนรังแกหลายครั้ง ประกาศยื่นฟ้องทวงความเป็นธรรม ขวางฝ่ายการเมืองแทรก-ทำลายประเพณีสีกากี ครวญเป็นแค่ญาติ “<persName>ทักษิณ</persName>” อย่าป้ายเป็นตำรวจ<persName>ชินวัตร</persName> ด้านนายกฯ งัด พ.ร.บ. ตำรวจ โต้มีอำนาจตั้งรักษาการตามกฎหมาย ขณะที่ “<persName>พัชรวาท</persName>” ส่งหลักฐานซีดีมัดฝ่ายการเมืองสั่งสลายม็อบ 7 ตุลาฯ</lead>
<neck></neck>
<body><p>การแต่งตั้ง <persName>พล.ต.อ.วิเชียร พจน์โพธิ์ศรี</persName> ที่ปรึกษา (สบ 10) ขึ้นทำหน้าที่รักษาราชการแทนผู้บัญชาการตำรวจแห่งชาติ (รรท.ผบ.ตร.) ส่อเค้าเป็นปัญหาบานปลาย เมื่อ <persName>พล.ต.อ.เพรียวพันธ์ ดามาพงศ์</persName> รอง ผบ.ตร.อาวุโสอันดับ 1 ตามการจัดลำดับของกองบังคับการกำลังพล ได้เปิดแถลงข่าวเมื่อวานนี้ (6 ส.ค.) แสดงความไม่พอใจอย่างรุนแรงที่นายกรัฐมนตรีแต่งตั้ง <persName>พล.ต.อ.วิเชียร</persName> ข้ามอาวุโส ถึงขั้นเตรียมยื่นฟ้องต่อศาลเพื่อเรียกร้องความเป็นธรรม
“ผมอึดอัดใจมากที่เอาคนที่ไม่อาวุโสขึ้นมารักษาราชการแทน ผมอาวุโสสูงสุด เคยรักษาราชการแทนท่าน<persName>พัชรวาท</persName> (<persName>พล.ต.อ.พัชรวาท วงษ์สุวรรณ</persName> ผบ.ตร.) ถึง 22 ครั้ง แต่ละครั้งก็เรียบร้อยปกติ ทั้งที่เป็นช่วงเหตุการณ์อย่างนี้ แต่ครั้งนี้เอาคนที่อาวุโสน้อยกว่ามารักษาราชการแทน มันผิดประเพณีปฏิบัติของสำนักงานตำรวจแห่งชาติหรือเปล่า มันเป็นการชี้นำให้เห็นอะไรบางอย่างในเรื่องของการจะแต่งตั้ง ผบ.ตร.ในเร็ววันนี้หรือเปล่า” <persName>พล.ต.อ.เพรียวพันธ์</persName> ระบุ</p>
<p>รอง ผบ.ตร.ผู้นี้ กล่าวต่อว่า เคยเสียโอกาสมาแล้วถึง 2 ครั้ง จากการปฏิบัติผิดกฎหมายในรัฐบาล <persName>พล.อ.สุรยุทธ์ จุลานนท์</persName> เมื่อปี 2549 ที่มีคำสั่งย้ายไปประจำสำนักนายกรัฐมนตรีอย่างไม่เป็นธรรม เมื่อยื่นฟ้องศาลปกครองก็ชนะคดี แต่ในระหว่างนั้น <persName>พล.ต.อ.เสรีพิศุทธ์ เตมียาเวส</persName> กับ <persName>พล.ต.อ.พัชรวาท</persName> ได้ขึ้นเป็น ผบ.ตร. ทั้งที่อาวุโสน้อยกว่าตนทั้งสองคน</p>
<p>“ผมเสียโอกาส 2 ครั้ง เพราะการปฏิบัติที่ผิดกฎหมายของรัฐมนตรีในสมัยนั้น แต่ในขณะนี้ผู้มีอำนาจทางการเมืองยังดื้อ บางคนพยายามยัดเยียดสิ่งที่ไม่ถูกต้องให้สำนักงานตำรวจแห่งชาติอีกครั้งหนึ่ง ผมขอเรียนว่า ผมจะดำเนินการร้องทุกข์ตามระเบียบทุกอย่าง” <persName>พล.ต.อ.เพรียวพันธ์</persName> กล่าวด้วยน้ำเสียงสั่นเครือ ตาแดงคล้ายจะร้องไห้
</p>
<p>อย่างไรก็ดี เมื่อผู้สื่อข่าวถามว่า แสดงว่านายกรัฐมนตรีสั่งราชการผิดกฎหมายใช่หรือไม่ <persName>พล.ต.อ.เพรียวพันธ์</persName> กล่าวว่า ไม่ได้บอกว่าผิดกฎหมาย แต่เป็นการกระทำผิดธรรมเนียมประเพณีปฏิบัติ เอาคนอาวุโสน้อยกว่ามารักษาราชการแทน ผบ.ตร. ชี้ให้เห็นอะไรบางอย่างในการจะตั้ง ผบ.ตร.ที่ผ่านมา ตั้งแต่มีพระราชบัญญัติ (พ.ร.บ.) ตำรวจ พ.ศ.2521 จนถึง พ.ร.บ.ตำรวจแห่งชาติ พ.ศ.2547 ผู้ที่จะได้รับการแต่งตั้งเป็นอธิบดีกรมตำรวจ หรือเป็น ผบ.ตร.มาจากผู้มีอาวุโสอันดับหนึ่งทั้งสิ้น เป็นประเพณีที่ทำกันมานาน แต่ขณะนี้ผู้มีอำนาจทางการเมืองบางคนกำลังจะทำลาย</p>
<p>“ผมเคยชอกช้ำมาแล้วถึง 2 ครั้ง ไม่เคยปริปากพูดอะไร ไปขอบารมีศาล ศาลท่านก็มองเห็นในความไม่ถูกต้อง ก็ตัดสินให้ผมชนะคดี ผมไม่เคยโอ้อวดอะไร แต่ครั้งนี้มันสุดทนแล้วครับ รังแกกันจนเกินไปแล้วครับ” <persName>พล.ต.อ.เพรียวพันธ์</persName> กล่าว และว่า “ผมสู้แน่นอน ไม่ได้สู้กับตำรวจ แต่จะสู้กับผู้มีอำนาจทางการเมืองบางคน เพราะผมถือว่าไม่เคยยุ่งเกี่ยวกับการเมืองใดๆ ทั้งสิ้น โดยจะฟ้องใครบ้างต้องดูว่าใครเกี่ยวข้องบ้าง โดยผมจะร้องขอความเป็นธรรมพ.ร.บ.ตำรวจแห่งชาติ มาตรา 106 (ว่าด้วยการร้องทุกข์ โดยต้องร้องต่อผู้บังคับบัญชาหรือ ก.ตร.) และจะดำเนินการฟ้องร้องต่อไป”</p>
<p><persName>พล.ต.อ.เพรียวพันธ์</persName> กล่าวด้วยว่า แม้จะเป็นญาติกับ <persName>พ.ต.ท.ทักษิณ ชินวัตร</persName> อดีตนายกรัฐมนตรี แต่ก็ไม่เคยแม้แต่ไปเดินตาม และไม่เคยยุ่งกับนักการเมืองคนอื่นแม้แต่คนเดียว ไม่เคยไปงาน ไม่เคยเสนอหน้า จึงขอร้องทุกฝ่ายอย่านำการเมืองมาเกี่ยวข้องกับตน พร้อมทั้งระบุว่า ที่ผ่านมาปฏิบัติหน้าที่อย่างเต็มที่และมีผลงานมาโดยตลอด แต่เมื่อมาเจอแบบนี้ ถือเป็นขบวนการสกัดตนไม่ได้ขึ้นเป็น ผบ.ตร.อย่างชัดเจน</p>
<p>นายกฯยันทำตามก.ม.ไม่สนถูกฟ้อง</p>
<p>ด้าน<persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการแถลงข่าวของ <persName>พล.ต.อ.เพรียวพันธ์</persName> ว่า การตั้งผู้รักษาราชการแทน ผบ.ตร.เป็นไปตามมาตรา 72 ของ พ.ร.บ.ตำรวจแห่งชาติ ซึ่งได้พิจารณาจากความเหมาะสม โดยเฉพาะอย่างยิ่งกับสถานการณ์ปัจจุบัน แต่ก็ดูเรื่องอาวุโสเหมือนกัน
“ถ้าพูดตามจริงแล้ว <persName>พล.ต.อ.วิเชียร</persName> เป็นพลตำรวจเอกมาก่อนใคร ก็ดูประกอบไปด้วย ไม่ใช่เรื่องอาวุโสอย่างเดียว” นายกฯ ระบุ ส่วนที่ <persName>พล.ต.อ.เพรียวพันธ์</persName> เตรียมยื่นฟ้องนั้น นายกฯกล่าวว่า ไม่มีปัญหา ใครอยากจะใช้สิทธิก็ใช้ได้ เพียงแต่ทำตามกฎหมาย จึงไม่ได้กังวลอะไร
ผู้สื่อข่าวถามถึงกระแสข่าวที่ระบุว่า สำนักพระราชวังเคยมีหนังสือห้าม <persName>พล.ต.อ.วิเชียร</persName> เข้าในเขตพระราชฐาน จนทำให้ <persName>พล.ต.อ.วิเชียร</persName> ต้องโยกจากตำแหน่งหัวหน้านายตำรวจราชสำนักประจำ (หัวหน้า นรป.) นั้น <persName>นายอภิสิทธิ์</persName> กล่าวว่า ได้ตรวจสอบกับผู้เกี่ยวข้องแล้ว พบว่าคำสั่งดังกล่าวถูกยกเลิกไปนานแล้ว ไม่ได้เป็นปัญหาอีกต่อไป</p>
<p>“<persName>วิเชียร</persName>”โบ้ยเป็นเรื่องผู้บังคับบัญชา</p>
<p>ขณะที่ <persName>พล.ต.อ.วิเชียร</persName> กล่าวเรื่องเดียวกันว่า การแต่งตั้งผู้รักษาราชการแทน ผบ.ตร.เป็นเรื่องของผู้บังคับบัญชา และเป็นไปตามกฎหมายที่สามารถแต่งตั้งได้ตาม พ.ร.บ.ตำรวจแห่งชาติ มาตรา 72
ผู้สื่อข่าวถามว่า <persName>พล.ต.อ.เพรียวพันธ์</persName> อ้างว่าเป็นรอง ผบ.ตร.อันดับหนึ่ง <persName>พล.ต.อ.วิเชียร</persName> ไม่ตอบคำถามนี้ แต่บอกว่าสำหรับตำแหน่งที่ปรึกษา ตนเป็นผู้มีอาวุโสสูงสุด
แจงประชุม ก.ตร.ไม่มีรื้อโผนายพล</p>
<p><persName>พล.ต.อ.วิเชียร</persName> ยังกล่าวถึงการประชุมคณะกรรมการข้าราชการตำรวจ (ก.ตร.) ในวันนี้ (7 ส.ค.) ที่จะมีวาระพิจารณาการแต่งตั้งโยกย้ายนายพลตำรวจ 152 ตำแหน่ง ที่เคยผ่านมติ ก.ตร.ไปแล้วว่า เป็นการพิจารณาว่าเป็นคำสั่งที่ชอบด้วยกฎหมายหรือไม่ เมื่อโครงสร้างในการแบ่งส่วนราชการยังไม่ประกาศในราชกิจจานุเบกษา ก็เหมือนบ้านยังไม่มีแล้วจะย้ายเข้าไปอยู่ได้อย่างไร แต่จากที่ได้พูดคุยกับนายกฯ ไม่ได้มีการพูดถึงการเข้าไปรื้อโผหรือทบทวนตำแหน่ง</p>
<p>มีรายงานว่า ในช่วงเช้าวานนี้ มีการประชุมคณะกรรมการป้องกันและปราบปรามยาเสพติด โดยมี <persName>นายสุเทพ เทือกสุบรรณ</persName> รองนายกฯ เป็นประธาน และมี <persName>นายนิพนธ์ พร้อมพันธุ์</persName> เลขาธิการนายกฯ <persName>พล.ต.อ.วิเชียร</persName> เข้าร่วมประชุมด้วย แต่เมื่อเสร็จประชุมทั้งสามคนไม่ยอมให้สัมภาษณ์</p>
<p><persName>พัชรวาท</persName>ยื่นซีดีมัดการเมืองสั่งสลายม็อบ</p>
<p>ด้านความคืบหน้ากรณีคณะกรรมการป้องกันและปราบปรามการทุจริตแห่งชาติ (ป.ป.ช.) แจ้งข้อหากระทำผิดวินัยร้ายแรงแก่ <persName>พล.ต.อ.พัชรวาท</persName> กรณีสลายการชุมนุมกลุ่มพันธมิตรประชาชนเพื่อประชาธิปไตย เมื่อวันที่ 7 ต.ค.255</p>
<p>ล่าสุดมีรายงานข่าวจาก ป.ป.ช.ว่า <persName>พล.ต.อ. พัชรวาท</persName> ส่งเอกสารชิ้นสำคัญให้กับ ป.ป.ช. เมื่อวันที่ 4 ส.ค.ที่ผ่านมา โดยเป็นแผ่นซีดีที่อ้างว่าเป็นเสียงที่บันทึกจากการประชุมคณะรัฐมนตรี (ครม.) เป็นกรณีฉุกเฉิน เมื่อกลางดึกวันที่ 6 ต.ค.2551 ที่มี<persName>นายสมชาย วงศ์สวัสดิ์</persName> นายกรัฐมนตรีในขณะนั้นเป็นประธาน ก่อนจะมีการสลายการชุมนุมในช่วงเช้ามืดวันที่ 7 ต.ค. เพื่อยืนยันว่า <persName>พล.ต.อ.พัชรวาท</persName> ไม่ได้เป็นผู้สั่งการให้สลายการชุมนุม แต่เป็นคำสั่งจากฝ่ายการเมือง</p>
<p>วันเดียวกัน ที่บ้านท่าพระอาทิตย์ <persName>พล.ต.อ. ธานี สมบูรณ์ทรัพย์</persName> รอง ผบ.ตร.พร้อมคณะพนักงานสอบสวน ได้ไปสอบปากคำ <persName>นายสนธิ ลิ้มทองกุล</persName> แกนนำพันธมิตรฯ ในคดีที่ถูกลอบยิง</p></body>
</news>
