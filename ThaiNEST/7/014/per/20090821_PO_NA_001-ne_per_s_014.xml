<teiHeader>
<fileDesc>
<titleStmt>
  <title>กกต.เรียกประชุมผู้บริหารพรรคการเมือง ชี้แจงทำความเข้าใจกฎระเบียบต่างๆ  </title>
  <author>นิตยา หิรัญประดิษฐ์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-08-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208210049&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กกต.เรียกประชุมผู้บริหารพรรคการเมือง ชี้แจงทำความเข้าใจกฎระเบียบต่างๆ</headline>
<lead></lead>
<neck></neck>
<body><p>กกต.เรียกประชุมผู้บริหารพรรคการเมือง ชี้แจงทำความเข้าใจกฎระเบียบต่างๆ รวมถึงแจ้งให้พรรคประชาธิปัตย์ ทำความเข้าใจกับสาขาพรรคเรื่องระเบียบต่างๆ เพราะจะมีผลด้านกฎหมายด้วย <persName>นางสดศรี สัตยธรรม</persName> กรรมการการเลือกตั้ง ด้านกิจการพรรคการเมือง เป็นประธานการประชุมผู้บริหารพรรคการเมือง ซึ่งได้เชิญพรรคการเมืองจำนวน 49 พรรคที่ยังไม่มีการเปลี่ยนแปลง เช่น ยุบพรรค หรือควบรวมพรรคเข้าร่วมประชุม โดยมีการชี้แจงทำความเข้าใจกับพรรคการเมืองต่างๆ ในเรื่องการประชุมใหญ่สามัญประจำปีของพรรคที่มักจะผิดระเบียบข้อบังคับ อาทิ องค์ประชุมไม่ครบตามจำนวนที่กำหนด สมาชิกบางคนเป็นสมาชิกพรรคมากกว่า 1 พรรค หรือ ไม่เป็นสมาชิกพรรคที่ประชุมเลย อย่างไรก็ตามในเดือนกันยายนนี้ มีพรรคธรรมาภิบาลสังคม และพรรคสุวรรณภูมิที่ยังหาสมาชิกพรรคได้ไม่ครบ 5 พันคน และมีสาขาพรรคไม่ครบ 4 สาขา จึงขอให้เร่งดำเนินการให้เป็นไปตามระเบียบ ไม่เช่นนั้นอาจจะถูกยุบพรรคได้ <persName>นางสดศรี</persName> กล่าวด้วยว่า จากการลงพื้นที่ตรวจสอบ สาขาพรรคประชาธิปัตย์ ในช่วงที่ผ่านมาพบว่า ไม่มีความรู้ความเข้าใจในการบริหารงานของสาขาพรรค ทั้งเรื่องเงิน และจำนวนสมาชิก โดยอ้างเพียงว่าสำนักงานใหญ่เป็นผู้ดำเนินการให้ทั้งหมด ซึ่งเรื่องดังกล่าวถือว่ามีผลทางด้านกฎหมาย จึงอยากให้พรรคประชาธิปัตย์ เร่งทำความเข้าใจกับสาขาพรรค ขณะที่ <persName>นายชินวรณ์ บุณยเกียรติ</persName> นายทะเบียนพรรคประชาธิปัตย์ ได้ลุกขึ้นชี้แจง โดยยอมรับข้อผิดพลาด แต่ขณะนี้พรรคได้ให้ความสำคัญกับเรื่องดังกล่าว และติดตามชี้แจงอย่างใกล้ชิดเป็นระยะ แต่คงต้องใช้ระยะเวลาเพื่อสร้างความเข้มแข็งให้เกิดขึ้น  </p></body>
</news>
