<teiHeader>
<fileDesc>
<titleStmt>
  <title>นายกฯ เปิดแผนปฏิบัติการไทยเข้มแข็ง 2555 หวังกระตุ้นให้เกิดการจ้างงาน และการลงทุนอย่างต่อเนื่อง  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209040041&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เปิดแผนปฏิบัติการไทยเข้มแข็ง 2555 หวังกระตุ้นให้เกิดการจ้างงาน และการลงทุนอย่างต่อเนื่อง</headline>
<lead></lead>
<neck></neck>
<body><p>นายกรัฐมนตรี เปิดแผนปฏิบัติการไทยเข้มแข็ง 2555 หวังกระตุ้นให้เกิดการจ้างงาน และการลงทุนอย่างต่อเนื่องของภาคเอกชน รวมทั้งเป็นรากฐานการพัฒนาประเทศในระยะยาว <persName>นายอภิสิทธิ์ เวชชาชีวะ</persName> นายกรัฐมนตรี กล่าวในโอกาสเป็นประธานเปิดแผนปฏิบัติการไทยเข้มแข็ง 2555 รัฐบาลลงทุนกระตุ้นไทยก้าวหน้า ที่ อิมแพคคอนเวนชั่น เมืองทองธานี ว่า สถานการณ์เศรษฐกิจของประเทศไทย ได้รับผลกระทบจากวิกฤตเศรษฐกิจการเงินโลก ส่งผลให้ภาพรวมของเศรษฐกิจเกิดการชะลอตัว และเริ่มขยายตัวในอัตราที่ติดลบในไตรมาสสุดท้ายของปี 2551 ดังนั้นรัฐบาลจึงดำเนินการแผนฟื้นฟูเศรษฐกิจระยะที่ 1 เพื่อกระตุ้นการใช้จ่ายภายในประเทศ และช่วยเหลือผู้มีรายได้น้อย รวมทั้งลดรายจ่ายด้านการศึกษาของนักเรียนในโครงการเรียนฟรี 15 ปี อย่างมีคุณภาพ แต่โครงการดังกล่าวเป็นการช่วยเหลือประชาชนในระยะสั้น ดังนั้น รัฐบาลจึงดำเนินการแผนฟื้นฟูเศรษฐกิจระยะที่ 2 หรือแผนปฏิบัติการไทยเข้มแข็ง 2555 เพื่อกระตุ้นให้เกิดการจ้างงานและการลงทุนอย่างต่อเนื่องของภาคเอกชน รวมทั้งเป็นการวางรากฐานการพัฒนาประเทศในระยะยาว และเพิ่มขีดความสามารถในการแข่งขันของประเทศไทย ทันทีที่เศรษฐกิจโลกเริ่มฟื้นตัว ทั้งนี้ แผนฟื้นฟูเศรษฐกิจดังกล่าว เป็นการลงทุนในระหว่างปี 2553 - 2555 วงเงินรวม 1.43 ล้านล้านบาท ประกอบด้วย 7 แผนหลัก คือการสร้างความมั่นคงทางด้านอาหารและพลังงาน การปรับปรุงบริการสาธารณะขั้นพื้นฐานเพื่อยกระดับคุณภาพชีวิต การสร้างศักยภาพทางการท่องเที่ยว การสร้างรายได้ใหม่จากเศรษฐกิจเชิงสร้างสรรค์ การพัฒนาคุณภาพการศึกษา การปฏิรูปมาตรฐานระบบสาธารณสุข และการสร้างอาชีพเพื่อคุณภาพชีวิตที่ดีขึ้นในระดับชุมชน โดยเฉพาะการเพิ่มรายได้ต่อครัวเรือนเฉลี่ยในพื้นที่พิเศษ 5 จังหวัดชายแดนภาคใต้ คาดว่าจะทำให้เกิดการจ้างงานเพิ่มขึ้น 1.5 ล้านคน แต่ยอมรับว่า จะทำให้เกิดหนี้สาธารณะเพิ่มมากขึ้น ซึ่งคาดว่าในปี 2555 หนี้สาธารณะจะอยู่ที่ระดับร้อยละ 58 ถึงร้อยละ 59 แต่จะลดลงตามลำดับ เพราะรัฐบาลมั่นใจว่าจะสามารถบริหารจัดการได้โดยไม่ส่งผลกระทบต่อเสถียรภาพทางเศรษฐกิจ นายกรัฐมนตรี กล่าวอีกว่า รัฐบาลได้เปิดตัวเว็บไซต์ www.tkk 2555.com อย่างเป็นทางการ เพื่อเป็นช่องทางในการเผยแพร่ข้อมูลโครงการลงทุน ภายใต้แผนปฏิบัติการไทยเข้มแข็ง 2555</p></body>
</news>
