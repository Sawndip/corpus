<teiHeader>
<fileDesc>
<titleStmt>
  <title>นายกฯลั่นสัปดาห์หน้าได้ผบ.ตร.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/26/news_29353594.php?news_id=29353594  </bibl>
</sourceDesc>
</fileDesc>
</teiHeader>
<news>
<headline>นายกฯลั่นสัปดาห์หน้าได้ผบ.ตร.</headline>
<lead>“<persName>อภิสิทธิ์</persName>” เตรียมเรียกประชุม ก.ต.ช.สัปดาห์หน้า ลั่นพร้อมเสนอชื่อ ผบ.ตร. มั่นใจไม่ซ้ำรอยครั้งที่ผ่านมา พร้อมมอบ “<persName>สุเทพ</persName>” ตั้งกรรมการสอบ <persName>พัชรวาท</persName> ข้อหาทุจริตงบประชาสัมพันธ์</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี เปิดเผยว่า จะเรียกประชุมคณะกรรมการนโยบายตำรวจแห่งชาติ (ก.ต.ช.) ภายในสัปดาห์หน้า เพื่อให้ได้ข้อสรุปผู้บัญชาการตำรวจแห่งชาติคนใหม่ โดยจะเสนอชื่อเดียวและไม่เปลี่ยนจุดยืน แต่ไม่บอกว่าจะเป็นชื่อเดิมหรือไม่ โดยมั่นใจว่าจะไม่เกิดเหตุซ้ำรอยเหมือนการประชุมครั้งที่แล้ว
ส่วนกรณีคณะกรรมการกฤษฎีกา ส่งข้อเสนอแนะการตรวจสอบทุจริตของ<persName>พล.ต.อ.พัชรวาท วงษ์สุวรรณ</persName> ผู้บัญชาการตำรวจแห่งชาติ (ผบ.ตร.) ที่เกี่ยวกับโครงการประชาสัมพันธ์ในสำนักงานตำรวจแห่งชาติ มาให้รัฐบาลนั้น คณะกรรมการกฤษฎีกามีความเห็นว่า ต้องตั้งคณะกรรมการตรวจสอบข้อเท็จจริงกับบุคคลที่เกี่ยวข้อง
ส่วนจะให้ <persName>พล.ต.อ.พัชรวาท</persName> มาช่วยราชการที่ทำเนียบรัฐบาลหรือไม่นั้น เรื่องนี้<persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง จะไปดูแล รวมทั้งการตั้งคณะกรรมการสอบและรายงานมาใหทราบอีกครั้ง ภายใน 7 วัน</p>
<p>ผู้สื่อข่าวรายงานว่า <persName>พ.ต.ท.สันธนะ ประยูรรัตน์</persName> อดีตข้าราชการตำรวจ ได้ยื่นหนังสือถึง<persName>นายอภิสิทธิ์</persName> ในฐานะประธานก.ต.ช. โดยเนื้อหาเป็นรายงานข้อเท็จจริงบางประการ เพื่อนำไปใช้เป็นข้อมูลพิจารณาบุคคลที่จะมาดำรงตำแหน่ง ผบ.ตร.คนใหม่ โดยรายงานว่า ระหว่างที่รับราชการตำรวจตั้งแต่ พ.ศ.2522-2545 ได้เคยปฏิบัติหน้าที่ภายใต้การบังคับบัญชาของ<persName>พล.ต.อ.เพรียวพันธุ์ ดามาพงศ์</persName> รอง ผบ.ตร. และ <persName>พล.ต.อ.จุมพล มั่นหมาย</persName> รอง ผบ.ตร. จึงเห็นว่าบุคคลทั้งสองมีความน่านับถือ แต่ไม่เหมาะสมกับการเข้ามาแก้ไขสถานการณ์ปัญหาบุคลากรภายในสำนักงานตำรวจแห่งชาติ (สตช.) ตลอดจนภาพลักษณ์ขององค์กร หากแต่งตั้งบุคคลทั้งสองอาจจะส่งผลกระทบต่อการปฏิบัติงาน การรักษาความสงบเรียบร้อย ความปลอดภัยของประชาชน และความมั่นคงของราชอาณาจักร</p>
<p>“<persName>สุเทพ</persName>”ยันทำตามคำสั่ง</p>
<p><persName>นายสุเทพ</persName> กล่าวว่า เรื่องโผตำรวจระดับรองผู้บัญชาการลงไปนั้นเป็นอำนาจหน้าที่ของคณะกรรมการข้าราชการตำรวจ (ก.ตร.) ตนสามารถทำตามที่นายกฯมอบหมายให้ทุกอย่าง ไม่คิดว่ามีปัญหา และจะเรียบร้อยเมื่อถึงเวลา
เมื่อถามว่า ในฐานะที่เป็นผู้จัดการรัฐบาล จะประสานกับ<persName>นายชวรัตน์ ชาญวีรกูล</persName> รมว. มหาดไทย เพื่อให้เสียงโหวตเป็นไปในทิศทางเดียวกันหรือไม่ <persName>นายสุเทพ</persName>กล่าวว่า “ผมจะทำทุกอย่างที่นายกฯใช้ แต่ขณะนี้ยังไม่ได้มีการคุย หากท่านใช้เมื่อไหร่ ผมก็จะไปทำให้”
ส่วนการพิจารณา ผบ.ตร.คนใหม่ จะกระทบต่อเสถียรภาพรัฐบาลนั้น ตนสามารถจัดการ และที่มีข่าวว่า<persName>นายชวน หลีกภัย</persName> ประธานที่ปรึกษาพรรคประชาธิปัตย์(ปชป.)และนายกฯ้มอบหมายให้ไปช่วยเจรจากับ<persName>นายชวรัตน์</persName> และก.ตช.อื่นๆ ยังไม่ได้รับมอบหมาย แต่คิดว่าทุกอย่างต้องคลี่คลายได้
ผู้สื่อข่าวถามว่า ในฐานะที่เป็นเลขาธิการพรรคปชป.เห็นด้วยกับการเสนอ <persName>พล.ต.อ.ปทีป</persName>เป็น ผบ.ตร. ตามนายกฯหรือไม่ <persName>นายสุเทพ</persName>กล่าวว่า ตนเป็นลูกน้อง จะวิจารณ์การทำงานของเจ้านายในทางเสียหายไม่ได้ และตนก็สนับสนุนการทำงานของผู้บังคับบัญชาตั้งแต่ต้น</p>
<p>“<persName>นพดล</persName>”ลั่นก.ต.ช.มีสิทธิไม่เห็นด้วยกับนายกฯ</p>
<p><persName>นายนพดล อินนา</persName> ก.ต.ช. กล่าวถึงกรณีการตั้ง ผบ.ตร.ที่ระบุว่าเป็นอำนาจที่นายกฯต้องเสนอชื่อและ ก.ต.ช.ต้องเห็นชอบว่า ตามกฎหมายเขียนไว้ว่าสิทธิในการเสนอนายตำรวจยศ พล.ต.อ. เพื่อขึ้นเป็น ผบ.ตร. เป็นอำนาจนายกฯแต่เพียงผู้เดียว ก.ต.ช.คนอื่นไม่มีสิทธิ แต่อำนาจอีกส่วนเป็นของ ก.ต.ช.ที่คนที่มีสิทธิพิจารณาว่าจะเห็นชอบหรือไม่เห็นชอบตามที่นายกฯเสนอ</p>
<p><persName>นายนพดล</persName>กล่าวว่า ตามระเบียบจะเปิดให้ลงมติ ถ้าเป็นการลงมติลับ เสียงเห็นชอบต้องมากกว่า 3 ใน 4 หรือ 9 คน ในกรณี ก.ต.ช. 11 คน หรือถ้าลงมติเปิดเผย มติเห็นชอบต้องมากกว่ากึ่งหนึ่ง กฎหมายเขียนไว้สั้น ไม่ได้อธิบาย จึงต่างตีความกันไป ซึ่งการเสนอชื่อ ผบ.ตร.นายกฯจะเสนอชื่อเข้ามามากกว่า 1 คน หรือเสนอชื่อคนหนึ่งมาแล้วเคยตกไป ก.ต.ช.มีมติไปแล้ว จะกลับมาเสนออีกครั้งก็ได้ กฎหมายไม่ได้ห้าม</p>
<p>สอบซื้อตำแหน่งไม่กำหนดเวลา</p>
<p>ด้าน<persName>นายสมศักดิ์ บุญทอง</persName> ก.ตร.ผู้ทรงคุณวุฒิ ในฐานะประธานอนุ ก.ตร.คณะพิเศษตรวจสอบการซื้อขายตำแหน่ง ประชุมคณะอนุ ก.ตร.เพื่อสอบสวนข้อเท็จจริง โดยเรียก <persName>พล.ต.ท. สุชาติ เหมือนแก้ว</persName> ผู้บัญชาการตำรวจภูธรภาค 4 (ผบช.ภ.4) และ <persName>พล.ต.ท.ธีระเดช รอดโพธิ์ทอง</persName> ผู้บัญชาการตำรวจสันติบาล (ผบช.ส.) มาให้การ
<persName>พล.ต.อ.นพดล สมบูรณ์ทรัพย์</persName> ก.ตร.ผู้ทรงคุณวุฒิ ในฐานะโฆษกคณะอนุกรรมการแถลงผลการประชุมว่า เรียกผู้บัญชาการตำรวจปราบปรามยาเสพติด ผบช.ภ.4 และ 5 ผบช.ส. ผู้บัญชาการตำรวจตระเวนชายแดน มาให้ข้อมูลเรื่องการทำบัญชีแต่งตั้งโยกย้ายตามโครงสร้างใหม่ แนวโน้มการสอบสวนมีประโยชน์ต่อสำนักงานตำรวจแห่งชาติ ในเรื่องการแต่งตั้งโยกย้ายที่เป็นธรรมกับตำรวจ แต่ระยะเวลาในการสอบสวนของคณะอนุกรรมการ หากไม่เพียงพอก็คงขยายเวลา แต่ไม่ได้กำหนดว่าจะขยายได้กี่วัน</p>
<p>เพื่อไทยจี้สอบ “<persName>ปทีป</persName>” เรื่องงบลับ</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย เรียกร้องให้<persName>นายอภิสิทธิ์</persName> และ <persName>พล.ต.อ.พัชรวาท</persName> เร่งตรวจสอบเรื่องการเบิกจ่ายงบลับ จำนวน 80 ล้านบาทของสำนักงานตำรวจแห่งชาติ ที่ <persName>พล.ต.อ.ปทีป ตันประเสริฐ</persName> จเรตำรวจแห่งชาติ เบิกจ่ายเมื่อครั้งรักษาราชการแทนผู้บัญชาการตำรวจแห่งชาติ สมัยรัฐบาล<persName>นายสมชาย</persName><persName>วงศ์สวัสดิ์</persName> ว่าเป็นไปอย่างถูกต้องหรือไม่
พร้อมนำข้อมูลดังกล่าวไปประกอบกับการเสนอชื่อผบ.ตร.คนใหม่ ในที่ประชุมก.ต.ช.</p>
<p>“<persName>พัชรวาท</persName>”นัดบอร์ดตร.ถกโผเล็ก27ส.ค.</p>
<p>ที่ สำนักงานตำรวจแห่งชาติ (ตร.) มีรายงานว่า <persName>พล.ต.อ.พัชรวาท</persName> นัดประชุมรอง ผบ.ตร. และ จเรตำรวจแห่งชาติ เพื่อประชุมพิจารณากลั่นกรองคุณสมบัติผู้ได้รับการแต่งตั้งโยกย้ายระดับรองผู้บังคับการลงมาในวาระการปรับโครงสร้างใหม่ ในวันที่ 27 ส.ค. นี้</p>
<p>ทั้งนี้ การแต่งตั้งครั้งนี้ <persName>พล.ต.อ.พัชรวาท</persName> มีแนวทางจะปรับเกลี่ยตำแหน่งระดับผู้กำกับการ ถึงสารวัตร ประจำกองบัญชาการตำรวจสอบสวนกลาง (บช.ก.) กองบัญชาการตำรวจสันติบาล (บช.ส.) ที่เกิดจากปัญหาการแต่งตั้งโยกย้าย 26 คำสั่ง ในสมัย ผบ.ตร. คนก่อน มาปรับเกลี่ยลงมาในตำแหน่งที่เกิดตามโครงสร้างใหม่ ซึ่งในที่นี้อาจจะพิจารณาว่าไม่มีการพิจารณาเลื่อนตำแหน่งขึ้น แต่ใช้การปรับเกลี่ยแทน</p></body>
</news>
