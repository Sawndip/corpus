<teiHeader>
<fileDesc>
<titleStmt>
  <title>สหภาพรฟท.แจ้งความดำเนินคดีผู้ว่าฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-13 14:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13994  </bibl>
</sourceDesc>
</fileDesc>
</teiHeader>
<news>
<headline>สหภาพรฟท.แจ้งความดำเนินคดีผู้ว่าฯ</headline>
<lead></lead>
<neck></neck>
<body><p>วันนี้(13 ส.ค.) ที่กองปราบปราม <persName>นายสาวิทย์ แก้วหวาน</persName> ประธานสหภาพรัฐวิสาหกิจรถไฟแห่งประเทศไทย พร้อมด้วยพนักงานการรถไฟแห่งประเทศไทย กว่า 40 คน เข้าแจ้งความกับ พนักงานสอบสวนกองบังคับการปราบปรามให้ดำเนินคดีกับ <persName>นายยุทธนา ทัพเจริญ</persName> ผู้ว่าการรถไฟแห่งประเทศไทย และคณะกรรมการการรถไฟแห่งประเทศไทย รวม 8 คน ฐานละเว้นการปฏิบัติหน้าที่โดยมิชอบตามกระบวนกฎหมายอาญามาตรา 157</p>
<p>จากกรณีที่ไม่ร้องทุกข์กล่าวโทษ <persName>นายจิตต์สันติ ธนะโสภณ</persName> อดีตผู้ว่าการรถไฟแห่งประเทศไทย ตามที่สำนักงานการตรวจเงินแผ่นดิน หรือ สตง. ชี้มูลความผิดจากการปล่อยเช่าที่ดินในพื้นที่บริเวณตลาดนัดซันเดย์ ให้กับบริษัท ธนสารสมบัติพัฒนา จำกัด ซึ่งทำให้การรถไฟแห่งประเทศไทยสูญเสียผลประโยชน์มหาศาล <persName>นายสาวิทย์</persName> กล่าวต่อไปว่า สตง.ได้ชี้มูลความผิด <persName>นายจิตต์สันติ</persName> นานกว่า 6 เดือน แล้ว แต่ผู้ว่าการรถไฟแห่งประเทศไทยและคณะกรรมการการรถไฟแห่งประเทศไทยกลับเพิกเฉย ไม่มีการดำเนินการใดๆ ทั้งสิ้นจนส่งผลให้การรถไฟแห่งประเทศไทยสูญเสียผลประโยชน์กว่า 58 ล้านบาท.</p></body>
</news>
