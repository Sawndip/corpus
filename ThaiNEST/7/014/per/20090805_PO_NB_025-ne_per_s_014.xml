<teiHeader>
<fileDesc>
<titleStmt>
  <title>ครม กำหนดให้ วันที่ 2 เม.ย. เป็นวันหนังสือเด็กแห่งชาติ  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208050235&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ครม กำหนดให้ วันที่ 2 เม.ย. เป็นวันหนังสือเด็กแห่งชาติ</headline>
<lead></lead>
<neck></neck>
<body><p>ที่ประชุมคณะรัฐมนตรี กำหนดให้ วันที่ 2 เมษายน เป็นวันหนังสือเด็กแห่งชาติ เพื่อเทิดพระเกียรติ สมเด็จพระเทพรัตนราชสุดา ฯ สยามบรมราชกุมารี ที่ทรงมีพระกรุณาธิคุณต่อการศึกษาไทย <persName>นายวัชระ กรรณิการ์</persName> รองโฆษกประจำสำนักนายกรัฐมนตรี กล่าวว่า คณะรัฐมนตรีเห็นชอบตามที่กระทรวงศึกษาธิการเสนอในการกำหนดให้การส่งเสริมการอ่านเป็นวาระแห่งชาติเพื่อสร้างสังคมแห่งการเรียนรู้ และปลูกฝังคุณค่าการอ่านทุกรูปแบบ เพื่อเป็นวิถีในการค้นหาความรู้และการเรียนรู้ตลอดชีวิตแก่คนไทยทุกวัย โดยกำหนดให้วันที่ 2 เมษายน ของทุกปีซึ่งตรงกับวันคล้ายวันพระราชสมภพ สมเด็จพระเทพรัตนราชสุดา ฯ สยามบรมราชกุมารี เป็นวันหนังสือเด็กแห่งชาติ เพื่อเทิดพระเกียรติที่ทรงมีพระกรุณาธิคุณต่อการศึกษาไทยโดยเฉพาะการส่งเสริมการอ่าน รองโฆษกประจำสำนักนายกรัฐมนตรี กล่าวอีกว่า ที่ประชุมคณะรัฐมนตรี ยังกำหนดให้ปี พศ 2552 – 2561 เป็นทศวรรษแห่งการอ่าน รวมถึงกำหนดให้มีคณะกรรมการส่งเสริมการอ่านเพื่อสร้างสรรค์สังคมแห่งการเรียนรู้ตลอดชีวิต เป็นกลไกขับเคลื่อนการส่งเสริมการอ่านให้เกิดเป็นรูปธรรม ทั้งนี้ได้มอบหมายให้กระทรวงการคลังกำหนดมาตรการเพื่อส่งเสริมการอ่านต่อไป </p></body>
</news>
