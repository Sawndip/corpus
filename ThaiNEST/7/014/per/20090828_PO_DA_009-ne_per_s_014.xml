<teiHeader>
<fileDesc>
<titleStmt>
  <title>ผลสอบเขายายเที่ยง'บิ๊กแอ้ด'รุกป่าจริง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-28 18:51:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16912  </bibl>
</sourceDesc>
</fileDesc>
</teiHeader>
<news>
<headline>ผลสอบเขายายเที่ยง'<persName>บิ๊กแอ้ด</persName>'รุกป่าจริง</headline>
<lead></lead>
<neck></neck>
<body><p>วันนี้ (28 ส.ค.) ผู้สื่อข่าวรายงานว่า จากกรณีที่ <persName>นายสมัคร สุนทรเวช</persName> อดีตนายกรัฐมนตรี ได้สั่งการให้ <persName>นางอนงค์วรรณ เทพสุทิน</persName> อดีต รมว.ทรัพยากรธรรมชาติและสิ่งแวดล้อม ตั้งคณะกรรมการตรวจสอบข้อเท็จจริง การถือครองที่ดินบริเวณเขายายเที่ยง จ.นครราชสีมา ของ <persName>พล.อ.สุรยุทธ์ จุลานนท์</persName> องคมนตรี อดีตนายกรัฐมนตรี ตามที่หลายฝ่ายได้ร้องเรียน โดยมี <persName>นายวิฑูรย์ ชลายนาวิน</persName> ผอ.สำนักป้องกันรักษาป่าและควบคุมไฟป่า กรมป่าไม้ กระทรวงทรัพยากรธรรมชาติและสิ่งแวดล้อม (ทส.) เป็นประธานนั้น </P>
<p>ล่าสุด <persName>นายวิฑูรย์</persName> เปิดเผยว่า คณะกรรมการฯ ได้ตรวจสอบข้อเท็จจริงการครอบครองที่ดินเขายายเที่ยง ในเขตป่าสงวนแห่งชาติ ป่าเขาเตียน ป่าเขาเขื่อนลั่น จ.นครราชสีมา เสร็จเรียบร้อยแล้ว พบว่า ที่ดินบริเวณดังกล่าวมีการเข้าไปครอบครองอยู่ 40-50 ราย ทั้งนี้ ผลจากการนำภาพถ่ายทางอากาศปี 2510 มาแปรภาพ ก็พบว่า สภาพพื้นที่ป่าบริเวณนั้น ยังคงเป็นผืนป่าสมบูรณ์อยู่ หลังจากที่มีการประกาศให้บริเวณดังกล่าวเป็นพื้นที่ป่าสงวนในปี 2508 ทำให้กรณีดังกล่าวไม่เข้ากับมติ ครม. เมื่อวันที่ 30 มิ.ย.2541 ที่ระบุว่า หากพิสูจน์ได้ว่า มีการครอบครองที่ดินก่อนการประกาศเขตป่าสงวน จะไม่ต้องรับผิดตามกฎหมาย </p>
<p>“ผลจากการตรวจสอบภาพถ่ายทางอากาศปี 2510 ชี้ซึ่งเป็นภาพถ่ายที่ถ่ายไว้หลังจากการประกาศเขตป่าสงวนแห่งชาติ 2 ปี ก็ยังพบว่า สภาพผืนป่าบริเวณนั้นยังอุดมสมบูรณ์ เขียวครึ้มอยู่ ยังไม่พบว่า มีราษฎรเข้าไปครอบครองที่ดินทำกินแต่อย่างใด ดังนั้น จึงสรุปได้ว่า การที่มีผู้เข้าอยู่อาศัย ครอบครองที่ดินบริเวณนี้ ไม่เข้ากับมติ ครม. วันที่ 30 มิ.ย.41 อย่างแน่นอน เพราะมีภาพถ่ายหลักฐานชัดเจน และถือว่า เป็นการบุกรุกพื้นที่ป่าสงวนแห่งชาติ ก็จะต้องมีการดำเนินการตามกฎหมายต่อไป โดยมีขั้นตอนเบื้องต้น คือ แจ้งให้ผู้ครอบครองทราบ เพื่อขอให้ออกจากพื้นที่ตามมาตรา 25 ของ พ.ร.บ.ป่าสงวนแห่งชาติ พ.ศ.2507” <persName>นายวิฑูรย์</persName> กล่าว และว่า สำหรับผลสรุปของคณะกรรมการฯ ดังกล่าว ขณะนี้ได้ถูกส่งให้กับ <persName>นายสุวิทย์ คุณกิตติ</persName> รมว. ทรัพยากรธรรมชาติและสิ่งแวดล้อม พิจารณา เพื่อดำเนินการต่อไปแล้ว.
</p></body>
</news>
