<teiHeader>
<fileDesc>
<titleStmt>
  <title>"เด็กเนวิน-เพื่อไทย"รุมขวาง ตั้งกรรมการป.ป.ท.ต้องถอน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-26 20:38:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000097541  </bibl>
</sourceDesc>
</fileDesc>
</teiHeader>
<news>
<headline>"เด็ก<persName>เนวิน</persName>-เพื่อไทย"รุมขวาง ตั้งกรรมการป.ป.ท.ต้องถอน</headline>
<lead></lead>
<neck></neck>
<body><p> ในการประชุมสภาผู้แทนราษฎรเมื่อวานนี้ (26 ส.ค.) ได้มีการพิจารณาให้ความเห็นชอบ กรรมการป้องกันและปราบปรามการทุจริตในภาครัฐ (ป.ป.ท.) เนื่องจากที่ผ่านมาวุฒิสภาได้ตีกลับ 6 รายชื่อ กรรมการ ป.ป.ท.โดยเห็นว่าการเสนอเรื่องดังกล่าวของสภาผู้แทนราษฎร มีความไม่ชอบด้วยกฎหมาย และขัดต่อคำวินิจฉัยของศาลรัฐธรรมนูญ เพราะสภาผู้แทนราษฎรลงมติเสียงไม่ถึงกึ่งหนึ่ง วุฒิสภาจึงได้ส่งเรื่องคืนกลับไปยังรัฐบาล ซึ่งทางรัฐบาลได้เสนอชื่อกรรมการ ป.ป.ท.เข้ามาให้สภาผู้แทนราษฎรพิจารณาใหม่</p>
<p> สำหรับรายชื่อประธาน และกรรมการ ป.ป.ท.ชุดใหม่ จำนวน 6 คน ที่กระทรวงยุติธรรม เสนอเข้ามาใหม่ ประกอบด้วย <persName>นายคัมภีร์ แก้วเจริญ</persName> ประธานกรรมการ ส่วนกรรมการ ป.ป.ท.ประกอบด้วย <persName>นายกนก พรรณรักษา</persName> <persName>นายถวิล อินทรักษา</persName> <persName>นายวิทย์ รายนานนท์</persName> <persName>นายสมัชชา โพธิ์ถาวร</persName> และ<persName>นายปรีชา จำปารัตน์</persName> ซึ่งพบว่ามีรายชื่อเก่าเพียงคนเดียว คือ<persName>นายถวิล อินทรักษา</persName> นอกนั้นเป็นรายชื่อใหม่ที่เสนอแต่งตั้งเข้ามา</p>
<p> ปรากฏว่า<persName>นายพีระพันธ์ พาลุสุข</persName> ส.ส.ยโสธร พรรคเพื่อไทย ได้คัดค้านการเสนอรายชื่อดังกล่าว โดยเห็นว่าการเสนอคนใหม่เข้ามาอาจจะขัดต่อรัฐธรรมนูญได้ นอกจากนี้ยังได้ตั้งข้อสังเกตถึงอำนาจหน้าที่ของวุฒิสภา ในการตีกลับเรื่องดังกล่าว พร้อมยังได้มีการสอบถาม <persName>นายชัย ชิดชอบ</persName> ประธานสภาผู้แทนราษฎร ว่าได้มีการตรวจสอบแล้วหรือไม่ว่าในการพิจารณาเรื่องดังกล่าว สภาฯลงมติด้วยเสียงไม่ถึงกึ่งหนึ่งหรือไม่ หากเสียงในสภาฯไม่ครบองค์ประชุมจริง สภาฯ ก็สามารถลงมติใหม่ได้ ไม่จำเป็นต้องไปเปลี่ยนชื่อคนที่จะเป็นกรรมการ ป.ป.ท. หรือ ต้องเสนอชื่อใหม่</p>
<p>ขณะที่ <persName>นายจุมภฎ บุญใหญ่</persName> ส.ส.สกลนคร พรรคเพื่อไทย สมาชิกกลุ่มเพื่อ<persName>เนวิน</persName> พรรคภูมิใจไทย ลุกขึ้นทักท้วงไม่เห็นด้วยกับการเสนอดังกล่าว โดยเสนอให้ รมว.ยุติธรรม ถอนเรื่องนี้ออกไป แล้วเสนอรายชื่อ ป.ป.ท.ชุดเดิม 6 คน ที่ได้มีการเสนอเอาไว้ การเสนอคนใหม่เข้ามา อาจจะขัดต่อรัฐธรรมนูญได้ เพราะมติของสภาเห็นชอบยังมีผลอยู่ จึงควรจะให้สภาพิจารณาไปเลยว่า เห็นชอบ หรือไม่เห็นชอบ ถ้าไม่เห็นชอบ เรื่องนี้จะได้ตกไป</p>
<p>ด้าน<persName>นายสมศักดิ์ เกียรติสุรนนท์</persName> ส.ส.ขอนแก่น พรรคเพื่อไทย อดีต รมว.ยุติธรรม เห็นว่าหากรัฐบาลยังดึงดันจะพิจารณาเรื่องนี้ อาจทำให้ ครม.ต้องพ้นทั้งคณะ เพราะร่วมกันให้ความเห็นชอบเรื่องนี้</p>
<p><persName>นายวิทยา บุรณะศิริ</persName> ส.ส.อยุธยา พรรคเพื่อไทย กล่าวว่า เรื่องนี้เป็นสิ่งสำคัญ เพราะเป็นเรื่องขององค์ประชุมสภาผู้แทนฯไม่ครบ หากวุฒิสภาส่งเรื่องกลับมาสภาฯ ประธานสภาฯ ต้องพิจารณาว่าจะทำอย่างไร ไม่เช่นนั้นจะมีคำถามต่อไป แล้วจะเป็นอันตราย ควรดำเนินการอย่างใดอย่างหนึ่ง สิ่งเหล่านี้ประธานสภาฯ ในฐานะประมุขฝ่ายนิติบัญญัติ จะสับสนไม่ได้</p>
<p>ขณะที่ซีกรัฐบาล <persName>นายนิพนธ์ วิศิษฏ์ยุทธศาสตร์</persName> ส.ส.สัดส่วน พรรคประชาธิปัตย์ ได้ยืนยันว่าวุฒิสภามีอำนาจในการพิจารณาเรื่องนี้ เมื่อเป็นเช่นนี้หากเกรงว่าจะมีปัญหาเกิดขึ้น วุฒิสภาสามารถมีมติให้ถอนได้ มติของวุฒิสภาจึงชอบแล้ว เรื่องนี้จึงจบ การพิจารณาเรื่องนี้ ขั้นตอนถูกต้องไม่น่ามีปัญหา</p>
<p><persName>นายพีระพันธุ์ สาลีรัฐวิภาค</persName> รมว.ยุติธรรม ชี้แจงว่า ไม่ได้มีเจตนาให้เกิดปัญหา ถ้าเกรงว่ารายชื่อใหม่จะมาจากการแทรกแซง ตนได้กำชับให้เจ้าหน้าที่เกี่ยวข้องให้เอารายชื่อเดิมให้คณะกรรมการพิจารณาด้วย ดังนั้นไม่ได้มีเหตุผลส่วนตัว หรือเหตุผลทางการเมืองแต่อย่างใด เรื่องนี้เป็นข้อขัดข้องทางกฎหมาย และเป็นความบกพร่องร่วมกันในคณะรัฐมนตรี หากเกรงว่าจะมีผลกระทบ ดังนั้นตนขอกลับไปดูข้อมูลต่างๆ ก่อนที่จะเดินหน้าต่อไป จึงขอถอนเรื่องออกไปเพื่อตรวจสอบข้อเท็จจริงก่อนนำเข้าสู่ที่ประชุมอีกครั้ง</p>
<p> ในที่สุดที่ประชุมลงมติเห็นชอบให้ถอนเรื่องดังกล่าวออกไปจากระเบียบวาระ ด้วยเสียง 277 ต่อ 0 งดออกเสียง 2 และไม่ลงคะแนน 12 เสียง</p>
<p>ผู้สื่อข่าวรายงานว่า สำหรับรายชื่อกรรมการป.ป.ท. ชุดเดิม ที่ผ่านความเห็นชอบจากสภาผู้แทนราษฎร ประกอบด้วย <persName>นายพิศาล พิริยะสถิต</persName> ประธานป.ป.ท. <persName>นายไสว พราหมณี</persName> <persName>นายบุญปลูก ชายเกตุ</persName> <persName>นายอุดม มั่งมีดี</persName> <persName>นายถวิล อินทรักษา</persName> และ<persName>นายกุลพัชร์ อิทธิธรรมวินิจ</persName> เป็นกรรมการป.ป.ท. ซึ่งเสนอในสมัยที่พรรคพลังประชาชน เป็นรัฐบาล มี<persName>นายสมพงษ์ อมรวิวัฒน์</persName> เป็นรมว.ยุติธรรม แต่วุฒิสภามีมติให้ส่งคืนมติการเลือก ประธาน และคณะกรรมการ ป.ป.ท. โดยเห็นว่าการประชุมลงมติเห็นชอบรายชื่อคณะกรรมการ ป.ป.ท.ของสภาผู้แทนฯ มีเสียงไม่ครบองค์ประชุม เนื่องจากมีลงคะแนนเห็นชอบ 190 คน</p>
<p></p>
<p></p>
<p></p></body>
</news>
