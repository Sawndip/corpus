<teiHeader>
<fileDesc>
<titleStmt>
  <title>วุฒิสภา รับร่าง พ.ร.บ.ต่ออายุกำนัน-ผู้ใหญ่บ้าน  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208240273&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วุฒิสภา รับร่าง พ.ร.บ.ต่ออายุกำนัน-ผู้ใหญ่บ้าน</headline>
<lead></lead>
<neck></neck>
<body><p>วุฒิสภา มีมติรับร่าง พ.ร.บ.ลักษณะปกครองท้องที่แก้ไขเพิ่มเติม พ.ร.บ.ลักษณะปกครองท้องที่ พ.ศ. 2457 การประชุมวุฒิสภา สมัยสามัญนิติบัญญัติ วันนี้ (24 ส.ค.52) ซึ่งมี <persName>นางสาวทัศนา บุญทอง</persName> รองประธานวุฒิสภา ทำหน้าที่ประธานการประชุม ที่ประชุมได้พิจารณาร่าง พ.ร.บ.ลักษณะปกครองท้องที่แก้ไขเพิ่มเติม พ.ร.บ.ลักษณะปกครองท้องที่ พ.ศ. 2457 ที่สภาผู้แทนราษฎรเห็นชอบแล้ว ซึ่ง ร่างพ.ร.บ.ดังกล่าวมีสาระสำคัญ คือ เพิ่มเติมมาตรา 3 วรรคสองให้คงตำแหน่งกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้านในทุกตำบลหมู่บ้านต่อไป เว้นแต่กรณีที่ท้องที่ใดที่มีความเจริญสามารถจัดการดูแล และปฏิบัติหน้าที่แทนตำแหน่งดังกล่าวได้เองแล้ว ให้รัฐมนตรีว่าการกระทรวงมหาดไทย ประกาศยกเลิกตำแหน่งดังกล่าว โดยคณะกรรมาธิการการปกครอง วุฒิสภา ได้ชี้แจงการศึกษา ร่าง พ.ร.บ.ดังกล่าว โดยเห็นสอดคล้องในหลักการเสนอแก้ไขในการให้กำนัน ผู้ใหญ่บ้าน และตำแหน่งอื่นๆ คงอยู่ต่อไป ตามร่างฉบับนี้ ขณะที่ ส.ว.ส่วนใหญ่ ต่างเห็นด้วยกับร่างฉบับนี้ที่จะให้คง กำนัน ผู้ใหญ่บ้าน เพราะยังมีความจำเป็น พร้อมตั้งข้อสังเกตว่า หาก ร่าง พ.ร.บ.ฉบับนี้ผ่านไปแล้วมีผลบังคับใช้จะขัดกับ พ.ร.บ.เทศบาล 2496 ที่กำหนดให้ ยุบ เลิก กำนัน ผู้ใหญ่บ้านไว้ จึงเห็นควรแก้ไขเพิ่มเติมกฎหมายเทศบาล โดยให้ยกเลิกในมาตรา 4 มาตรา 12 วรรคสอง และมาตรา 48 เตวีสติ เพื่อไม่ให้เกิดปัญหาขัดกันของกฎหมายและการบังคับใช้กฎหมาย และเกรงว่าหากเปลี่ยนตัวรัฐมนตรีว่าการกระทรวงมหาดไทย กฎหมายฉบับนี้อาจถูกใช้เป็นเครื่องมือทางการเมือง ด้าน <persName>นายบุญจง วงศ์ไตรรัตน์</persName> รัฐมนตรีช่วยว่าการกระทรวงมหาดไทย ชี้แจงว่า ผลจากกฎหมายจะไม่ส่งผลให้กำนัน ผู้ใหญ่บ้านถูกยุบ เพราะขณะนี้ร่างแก้ไขเพิ่มเติม พ.ร.บ.เทศบาลได้ยื่นเข้าสู่สภาแล้ว และรอการบรรจุเข้าสู่ระเบียบวาระการประชุมสภาผู้แทนราษฎร ซึ่งมั่นใจว่าจะแก้ไขทันในสมัยประชุมนี้ อย่างไรก็ตามหลังการอภิปรายที่ประชุมได้รับหลักการ ด้วยคะแนนเสียง 79 ต่อ 0 ตั้งคณะกรรมาธิการวิสามัญพิจารณา แปรญัตติให้แล้วเสร็จภายใน 7 วัน</p></body>
</news>
