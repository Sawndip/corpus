<teiHeader>
<fileDesc>
<titleStmt>
  <title>ปลัดกลาโหมเห็นด้วยแก้ไข รธน.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 20:37:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19767  </bibl>
</sourceDesc>
</fileDesc>
</teiHeader>
<news>
<headline>ปลัดกลาโหมเห็นด้วยแก้ไข รธน.</headline>
<lead></lead>
<neck>หากสร้างสมานฉันท์ ชี้องค์กรอิสระต้องถูกตรวจสอบถ่วงดุล</neck>
<body><p>วันนี้ (11 ก.ย.) <persName>พล.อ.อภิชาต เพ็ญกิตติ</persName> ปลัดกระทรวงกลาโหม กล่าวถึง การหารือรัฐสภาเพื่อแก้ไขรัฐธรรมนูญในสัปดาห์หน้า ว่า คงต้องดูรายละเอียดของประเด็นที่ต้องแก้ไข แต่เท่าที่ตนติดตาม ส่วนใหญ่มุ่งให้เกิดความสมานฉันท์ ซึ่งอยากให้แก้ไขไปอย่างลุล่วง และทำให้เกิดความสมานฉันท์ของคนในชาติมากกว่า</p>
<p>เมื่อถามว่า รัฐธรรมนูญปี 50 ของ คมช.เป็นต้นตอของปัญหา <persName>พล.อ.อภิชาต</persName> กล่าวว่า ถือว่า เป็นรัฐธรรมนูญที่ดีฉบับหนึ่ง เพราะมีการพัฒนาจุดอ่อนของรัฐธรรมนูญปี 2540 บางคนอาจวิจารณ์ว่า ลงลึกการปฏิบัติมากเกินไป ซึ่งทุกคนมองว่า ตรงนี้เป็นจุดอ่อน แต่จะบอกว่า ดีหรือไม่ คงต้องใช้เวลาระยะหนึ่งที่จะดูตรงนี้ว่า จุดอ่อนจะต้องแก้ไขจริงหรือไม่ รัฐธรรมนูญ 50 ออกแบบมาเพื่อแก้ไขปัญหาการทุจริต แต่มีบางเรื่องที่ดึงข้าราชการเข้าไปด้วย ซึ่งอาจจะเป็นปัญหาเมื่อนักการเมืองสั่งให้ข้าราชการไปดำเนินการ แต่หากไม่ทำก็โดนข้อหาละเว้นการปฏิบัติหน้าที่ จึงเป็นประเด็นปัญหาที่อาจจะเกิดขึ้น </p>
<p>เมื่อถามว่า ควรจะมีการตรวจสอบองค์กรอิสระด้วยหรือไม่ <persName>พล.อ.อภิชาต</persName> กล่าวว่า ในหลักการควรมีความสมดุล แต่ขณะนี้ไม่มี จึงอาจจะมีการเพิ่มเติมเข้าไป เพื่อให้เป็นการถ่วงดุล ทั้งนี้ เท่าที่ดู องค์กรอิสระมีประโยชน์ทั้งสิ้น แต่ตนเห็นว่า จะต้องมีการถ่วงดุล เพราะไม่เช่นนั้นจะอิสระจริง ๆ โดยไม่มีใครไปควบคุมท่าน  </p>
<p>เมื่อถามว่า การแก้ไขรัฐธรรมนูญจะช่วยแก้ไขแรงกดดันของสังคมหรือไม่ <persName>นายอภิชาต</persName> กล่าวว่า แน่นอน ถ้ารัฐบาลเห็นด้วย และดำเนินการแก้ไข จะเป็นการทำให้สิ่งต่าง ๆ ที่เป็นแรงกดดันอยู่คลี่คลายลงไป.
</p></body>
</news>
