<teiHeader>
<fileDesc>
<titleStmt>
  <title>นายกฯ ชี้แจงกรณีคลิปเสียงสั่งสลายม็อบ ยืนยัน ไม่เคยสั่งการในลักษณะดังกล่าว  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208270299&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ชี้แจงกรณีคลิปเสียงสั่งสลายม็อบ ยืนยัน ไม่เคยสั่งการในลักษณะดังกล่าว</headline>
<lead></lead>
<neck></neck>
<body><p>นายกรัฐมนตรี ชี้แจงกรณี ส.ส.ฝ่ายค้าน เผยแพร่คลิปเสียงสั่งการสลายม็อบกลางที่ประชุมสภาฯ ยืนยัน ไม่เคยสั่งการในลักษณะดังกล่าว <persName>นายอภิสิทธิ์ เวชชาชีวะ</persName> นายกรัฐมนตรี ใช้สิทธิ์ชี้แจงในกรณีที่มี ส.ส. พรรคฝ่ายค้าน กล่าวพาดพิงและนำคลิปเสียงที่อ้างว่าเป็นเสียงของนายกรัฐมนตรีในการสั่งการให้มีการสลายการชุมนุมออกมาเผยแพร่ในที่ประชุมสภาว่า โดยส่วนตัวได้รับทราบข่าวมาก่อนหน้านี้แล้วว่ามีบุคคลบางกลุ่มพยายามนำไฟล์เสียงการสั่งการดังกล่าวมาเผยแพร่ ซึ่งก็รู้สึกแปลกใจว่าคือคลิปเสียงอะไร จนได้รับคลิปเสียงดังกล่าวมาเมื่อคืนนี้ ซึ่งหลังจากที่ได้ฟังก็มั่นใจว่าส่วนตัวไม่เคยพูดหรือสั่งการอะไรในลักษณะดังกล่าว ทั้งนี้เห็นว่าเรื่องดังกล่าวน่าจะเกิดจากการกระทำของบุคคลบางกลุ่ม ที่พยายามนำเสียงจากหลายเหตุการณ์มาตัดต่อให้เป็นเรื่องราวเดียวกัน นายกรัฐมนตรี กล่าวอีกว่า จากการให้หน่วยพิสูจน์หลักฐานโดยสำนักงานตำรวจสันติบาลตรวจสอบเบื้องต้นพบว่า คลิปเสียงดังกล่าวมีร่องรอยของการตัดต่อเสียง ซึ่งคงต้องให้หน่วยงานพิสูจน์หลักฐานทำการพิสูจน์อย่างจริงจัง เนื่องจากการกระทำดังกล่าวเป็นเรื่องที่ละเอียดอ่อนและมีผลกระทบต่อความมั่นคง ทำให้ประชาชนสับสนว่ารัฐบาลต้องการใช้ความรุนแรง และเกิดการเกลียดชังอันจะนำมาสู่เหตุการณ์ความไม่สงบในอนาคต ดังนั้นจึงอยากให้ประชาชนและทุกฝ่ายที่ได้รับสารดังกล่าวใช้วิจารณญาณในการพิจารณาว่าสิ่งที่ได้รับมีความน่าเชื่อถือมากเพียงใด</p></body>
</news>
