<teiHeader>
<fileDesc>
<titleStmt>
  <title>ไม่พบ'เสื้อแดง'ตายระหว่างชุมนุม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 14:12:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19722  </bibl>
</sourceDesc>
</fileDesc>
</teiHeader>
<news>
<headline>ไม่พบ'เสื้อแดง'ตายระหว่างชุมนุม</headline>
<lead></lead>
<neck></neck>
<body><p>วันนี้(11 ก.ย.) ที่รัฐสภา มีการประชุมคณะกรรมการตรวจสอบข้อเท็จจริงเหตุการณ์ชุมนุมทางการเมือง โดยมี<persName>นายสมศักดิ์ บุญทอง</persName> ประธานกรรมการฯทำหน้าที่ประธานการประชุมเพื่อสรุปประมวลเหตุการณ์ทั้งหมดของคณะอนุกรรมการฯทั้ง  7 ชุด</p>
<p>โดยก่อนเข้าสู่ระเบียบวาระ <persName>นายวรวัจน์ เอื้ออภิญญกุล</persName> ส.ส.แพร่ พรรคเพื่อไทย ได้หารือพร้อมทั้งเสนอให้มีการนำคลิปเสียงของนายกรัฐมนตรี เข้ามาหารือ เนื่องจากเนื้อหา ถ้อยคำเกี่ยวข้องกับการชุมนุมในช่วงสงกรานต์ ซึ่งอาจทำให้ข้อสรุปของคณะกรรมการฯเปลี่ยนไป</p>
<p>ทั้งนี้มีบรรยากาศการประชุมเป็นไปอย่างเคร่งเครียด เมื่อเกิดการปะทะคารมระหว่างกรรมการฯในส่วนของพรรคประชาธิปัตย์ และพรรคเพื่อไทย โดย<persName>นายวรวัจน์</persName> ยังยืนยันที่จะให้ประธานนำคลิปเสียงและถอดเนื้อหารายละเอียดทั้งหมดมาใส่ไว้ในรายงาน รวมทั้งผลการสอบสวนของกองพิสูจน์หลักฐาน และผลสอบของ <persName>พญ.คุณหญิงพรทิพย์ โรจนสุนันท์</persName> ผอ.สถาบันนิติวิทยาศาสตร์ กระทรวงยุติธรรม ที่ระบุว่า มีการตัดต่อจริง แต่การตัดต่อเป็นลักษณะการนำข้อความ ประโยคมาติดกัน แต่สาระ เนื้อหายังคงเดิม </p>
<p>ขณะที่ <persName>นายอาคม เอ่งฉ้วน</persName> ส.ส.กระบี่ พรรคประชาธิปัตย์ เห็นว่า คลิปนี้เป็นเสียงนายกรัฐมนตรีจริง และหน่วยงานที่ตรวจสอบ ก็ยอมรับว่ามีการตัดต่อ เพราะถ้านายกฯพูดจริง ก็อยู่ประเทศไทยไม่ได้ ดังนั้น หากจะมีการบันทึกเนื้อหาของคลิปลงในผลสรุปของคณะกรรมการฯตนไม่ด้วย และขอเรียกร้องให้<persName>นายวรวัจน์</persName> นำคลิปฉบับจริง ออกมาพิสูจน์ต่อสาธารณชน ไม่ควรให้สังคมคลางแคลงใจ และไม่ควรนำเรื่องนี้มาเป็นเกมการเมือง </p>
<p>ทั้งนี้ภายหลังถกเถียงนานกว่า 1 ชม. <persName>นายสมศักดิ์</persName> ได้สรุปว่า จะนำเรื่องคลิปไปใส่ในภาคผนวก แต่จะไม่มีการถอดคำพูด โดยจะทำเพียงการถอดเทปบันทึกปากคำของเจ้าหน้าที่ตำรวจและ<persName>พญ.คุณหญิงพรทิพย์</persName> มาใส่ไว้ในรายงานเท่านั้น</p>
<p>จากนั้นเวลา 12.00 น. <persName>นายสมศักดิ์</persName> แถลงว่า คณะกรรมการฯได้สรุปผลการศึกษาข้อเท็จจริงเสร็จแล้ว โดยจะส่งให้<persName>นายชัย ชิดชอบ</persName> ประธานรัฐสภาในวันที่ 14ก.ย. นี้ เวลา 13.00น. เพื่อประกอบการพิจารณาก่อนการเปิดประชุมร่วมรัฐสภา ในวันที่16 - 17 ก.ย.นี้ โดยข้อสรุปของคณะกรรมการฯเบื้องต้น ไม่พบผู้เสียชีวิตจากเหตการณ์การชุมนุม ส่วนการเสียชีวิตของ<persName>พลทหารอภินพ เครือสุข</persName>  ทหารรับใช้ภายในบ้านพักแม่ทัพภาคที่1ยังไม่พบชัดเจนว่าเกี่ยวข้องกับการชุมนุม โดยแพทย์ชันสูตรว่าถูกของแข็งกระแทกที่ศรีษะ  ทั้งนี้ผลสรุปของคณะกรรมการฯเป็นข้อเท็จจริงที่ได้รับจากการรวบรวมเหตุการณ์ทุกสถานที่ที่เกิดการปะทะรุนแรงในช่วงสงกรานต์ ซึ่งที่ประชุมไม่ได้มีผลสรุปชี้ชัดว่าฝ่ายใดถูกหรือผิด  เพียงแต่เราทราบข้อเท็จจริงว่ามีการชุมนุมที่ไหน อย่างไรบ้าง เริ่มจากจุดไหนไปสู้จุดไหน และได้เห็นว่าการชุมนุมหลายแห่งสงบ ขณะที่อีกหลายแห่งก็ชุมนุมโดยไม่สงบ แต่คณะกรรมการฯ ไม่ได้ชี้ว่าฝ่ายใดถูกหรือผิด ทั้งนี้ก็ได้มีการบันทึกความเห็นที่แตกต่างของทั้ง 2 ฝ่าย รวมทั้งมีข้อเสนอแนะในการชุมนุม ว่า  ในอนาคตควรจะมีกฎหมายเข้ามาดูแล ควบคุมการชุมนุมโดยเฉพาะ รวมทั้งการสลายการชุมนุมทุกครั้งไม่ควรมีการทหารเข้าเกี่ยวข้อง ควรมีเจ้าหน้าที่ดำเนินการโดยเฉพาะ</p>
<p>ผู้สื่อข่าวถามว่า ข้อสรุปที่ได้ คาดว่าผู้ชุมนุมในวันที่  19 ก.ย.นี้ จะนำมาปฎิบัติตามหรือไม่ <persName>นายสมศักดิ์</persName> กล่าวว่า “พวกเขาคงไม่อ่านผลการสรุปด้วยซ้ำ”</p>
<p><persName>นายอัชพร จารุจินดา</persName> เลขานุการคณะกรรมการฯ ระบุว่า จากการตรวจสอบของคณะกรรมการฯ ในกรณีที่มีผู้เสียชีวิต ระหว่างช่วงเหตุการณ์การชุมนุมทั้งกรณีของ<persName>พลทหารอภินพ เครือสุข</persName> และผู้ชาย 2 คนที่พบศพบริเวณแม่น้ำเจ้าพระยา ไม่พบว่ามีการเชื่อมโยงกับการชุมนุมของกลุ่มคนเสื้อแดง.</p></body>
</news>
