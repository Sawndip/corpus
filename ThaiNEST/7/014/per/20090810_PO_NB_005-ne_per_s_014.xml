<teiHeader>
<fileDesc>
<titleStmt>
  <title>วุฒิสภา เริ่มพิจารณาร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ จำนวน 4 แสนล้านบาท  </title>
  <author>วาสนา ตาระเกตุ(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-10 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208100084&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วุฒิสภา เริ่มพิจารณาร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ จำนวน 4 แสนล้านบาท</headline>
<lead></lead>
<neck></neck>
<body><p>วุฒิสภา เริ่มพิจารณาร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ จำนวน 4 แสนล้านบาทแล้ว โดยการอภิปรายของ ส.ว.ส่วนใหญ่แสดงความเป็นห่วงการนำเงินไปใช้ดำเนินโครงการต่างๆของรัฐบาลว่าจะส่งผลให้ประชาชนได้รับประโยชน์อย่างแท้จริงหรือไม่ การประชุมวุฒิสภา สมัยสามัญนิติบัญญัติ วันนี้(10 ส.ค.) เริ่มเวลา 10.00 น. ซึ่งมี<persName>นายประสพสุข บุญเดช</persName> ประธานวุฒิสภา ทำหน้าที่ประธานการประชุม ทั้งนี้ประธานได้แจ้งให้สมาชิกทราบรายงานการไต่สวนข้อเท็จจริงของคณะกรรมการ ป.ป.ช. กรณีถอดถอน<persName>นายไชยา สะสมทรัพย์</persName> เมื่อครั้งดำรงตำแหน่งรัฐมนตรีว่าการกระทรวงสาธารณสุข และรับทราบรายงานการไต่สวนข้อเท็จจริงของคณะกรรมการ ป.ป.ช. กรณีถอดถอน<persName>นางสาวรสนา โตสิตระกูล</persName> สมาชิกวุฒิสภากรุงเทพมหานครแล้ว จากนั้นจึงเข้าสู่การพิจารณาเรื่องด่วน ร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ...... จำนวน 4 แสนล้านบาท ซึ่งสภาผู้แทนราษฎร ลงมติเห็นชอบแล้ว โดยการอภิปรายของสมาชิกวุฒิสภา ส่วนใหญ่อภิปรายแสดงความเป็นห่วงการเบิกจ่ายเงินงบประมาณของรัฐบาลที่จะนำไปใช้ในการดำเนินโครงการต่างๆ เพื่อฟื้นฟูเศรษฐกิจ เนื่องจากเกรงว่าจะไม่สามารถนำไปใช้เพื่อฟื้นฟูเศรษฐกิจได้อย่างแท้จริง และประชาชนจะได้รับประโยชน์อย่างไร นอกจากนี้ยังเป็นห่วงเรื่องการชดใช้ภารหนี้สินว่ารัฐบาลจะสามารถคืนเงินได้ตามกำหนดเวลาหรือไม่ ดังนั้นรัฐบาลจะต้องให้ความมั่นใจว่าจะดำเนินการได้อย่างมีประสิทธิภาพและไม่ให้กระทบต่อประชาชน สำหรับการพิจารณาร่าง พ.ร.บ.ดังกล่าว มีสมาชิกวุฒิสภาลงชื่อขออภิปราย จำนวน 61 คน ซึ่งจะใช้เวลาอภิปรายคนละ 10 นาที ให้เวลารัฐบาลชี้แจง 2 ชั่วโมง เพื่อให้เสร็จภายในเวลา 24.00 น. วันนี้  </p></body>
</news>
