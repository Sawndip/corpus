<teiHeader>
<fileDesc>
<titleStmt>
  <title>รัฐบาลเตรียมจัดงาน9ในดวงใจที่ทำเนียบรัฐบาล  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090908/27647  </bibl>
</sourceDesc>
</fileDesc>
</teiHeader>
<news>
<headline>รัฐบาลเตรียมจัดงาน9ในดวงใจที่ทำเนียบรัฐบาล</headline>
<lead></lead>
<neck></neck>
<body><p>(8ก.ย.)  ผู้สื่อข่าวรายงานบรรยากาศที่ทำเนียบรัฐบาล ว่า เจ้าหน้าที่ได้เตรียมความพร้อมในการจัดงานพิธีถวายราชสดุดีเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 82 พรรษา 5 ธันวาคม 2552 ในกิจกรรม “9 ในดวงใจ ” ในวันที่ 9 เดือน 9 ปี 2009 เวลา 09.09 นาฬิกา ที่จะมีขึ้นในวันพรุ่งนี้ ( 9 ก.ย.)</p>
<p>ส่วนของกิจกรรมที่จะจัดขึ้นที่ทำเนียบรัฐบาล ภายในตึกสันติไมตรีนั้น <persName>นายอภิสิทธิ์ เวชชาชีวะ</persName> นายกรัฐมนตรี จะเป็นประธานนำคณะรัฐมนตรี ผู้บัญชาการทหารสูงสุด ผู้บัญชาการเหล่าทัพ ผู้บัญชาการตำรวจแห่งชาติ ปลัดกระทรวงทุกกระทรวง ข้าราชการระดับสูง และข้าราชการภายในทำเนียบรัฐบาล ถวายความเคารพพระบรมสาทิสลักษณ์พระบาทสมเด็จพระเจ้าอยู่หัว  พร้อมเปิดกรวยกระทงดอกไม้ ก่อนที่จะจุดเทียนถวายพระพรชัยมงคล กล่าวถวายราชสดุดีเฉลิมพระเกียรติ และไฮไลท์ของงานจะอยู่ที่การนำประชาชนทั่วประเทศร่วมร้องเพลงสรรเสริญพระบารมี และเพลงสดุดีมหาราชา ซึ่งในส่วนของกรุงเทพมหานครจะจัดงานขึ้นพร้อมกัน 3 จุด ประกอบด้วยสวนลุมพินี ทำเนียบรัฐบาล และ ศาลาว่าการกรุงเทพมหานคร</p>
<p>อย่างไรก็ตามการจัดงานครั้งนี้ เป็นไปตามนโยบายด้านความมั่นคงของรัฐบาล รวมทั้งยังเป็นการส่งเสริม เทิดทูนสถาบันพระมหากษัตริย์ ให้เป็นศูนย์รวมความสามัคคีของคนในชาติ เพื่อไม่ให้มีการก้าวล่วงพระราชอำนาจ ซึ่งรัฐบาลจะมีการจัดกิจกรรมปลูกฝังค่านิยมและปกป้องสถาบันเช่นนี้อย่างต่อเนื่อง
</p></body>
</news>
