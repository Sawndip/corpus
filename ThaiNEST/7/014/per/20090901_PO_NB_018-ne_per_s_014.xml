<teiHeader>
<fileDesc>
<titleStmt>
  <title>ศอ.รส. เสนอแนวทางรับมือการชุมนุมของกลุ่มเสื้อแดงต่อ ครม.  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209010156&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ศอ.รส. เสนอแนวทางรับมือการชุมนุมของกลุ่มเสื้อแดงต่อ ครม.</headline>
<lead></lead>
<neck></neck>
<body><p>ศูนย์อำนวยการรักษาความสงบเรียบร้อย เสนอแนวทางรับมือการชุมนุมของกลุ่ม นปช.ต่อคณะรัฐมนตรี หลังประเมินวันที่ 19 กันยายนนี้ จะมีการชุมนุมยืดเยื้อ <persName>นายศุภชัย ใจสมุทร</persName> รองโฆษกประจำสำนักนายกรัฐมนตรี กล่าวว่า ในการประชุมคณะรัฐมนตรีวันนี้ <persName>นายสุเทพ เทือกสุบรรณ</persName> รองนายกรัฐมนตรี ในฐานะผู้อำนวยการศูนย์อำนวยการรักษาความสงบเรียบร้อย หรือ ศอ.รส. ได้สรุปรายงานด้านการข่าว และแนวโน้มสถานการณ์ โดยมีการประเมินการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ หรือ นปช.ในช่วงที่ผ่านมาว่า ยังคงมีการโจมตีรัฐบาลว่าใช้กำลังปราบปราม ทั้งนี้ ทางศูนย์ยังเชื่อว่า ในวันที่ 19 กันยายนนี้ ซึ่งจะครบรอบ 3 ปี เหตุการณ์รัฐประหาร จะมีการชุมนุมของกลุ่ม นปช.อย่างยืดเยื้อ เนื่องจากมีทัศนคติว่า ที่ผ่านมามีมวลชนกลุ่มอื่นสามารถดำเนินการได้ ทั้งนี้ ได้เสนอแนะการดูแลสถานการณ์ ซึ่งจะให้เจ้าหน้าที่ตำรวจเป็นผู้ปฏิบัติงานหลัก โดยมีกองทัพ และเทศกิจของกรุงเทพมหานคร เป็นผู้ช่วยเหลือเจ้าพนักงาน แต่หากสถานการณ์ในช่วงดังกล่าว อาจมีแนวโน้มเกิดความรุนแรง จะมีการเสนอเรื่องต่อคณะรัฐมนตรีขอใช้พระราชบัญญัติการรักษาความมั่นคงภายในราชอาณาจักร ซึ่งคณะรัฐมนตรีในวันนี้ ได้เห็นชอบตามที่ ผู้อำนวยการ ศอ.รส.เสนอ </p></body>
</news>
