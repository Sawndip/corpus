<teiHeader>
<fileDesc>
<titleStmt>
  <title>ส.ส.-ส.ว.เข้าชื่อขอแก้รธน. "หมอตุลย์"ล่าชื่อถอดถอน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-02 19:44:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000100477  </bibl>
</sourceDesc>
</fileDesc>
</teiHeader>
<news>
<headline>ส.ส.-ส.ว.เข้าชื่อขอแก้รธน. "<persName>หมอตุลย์</persName>"ล่าชื่อถอดถอน</headline>
<lead></lead>
<neck></neck>
<body><p>   ผู้สื่อข่าวรายงานจากรัฐสภาว่า ในระหว่างการประชุมร่วมรัฐสภา วานนี้ (1 ก.ย.) <persName>นายประสิทธิ โพธสุธน</persName> ส.ว.สุพรรณบุรี ได้เดินขอให้ ส.ว.ร่วมลงชื่อสนับสนุน เพื่อแก้ไขรัฐธรรมนูญ โดยมี 6 ประเด็น ตามที่ คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ เสนอ และเพิ่มอีก 1 ประเด็น เกี่ยวกับการให้อำนาจคณะกรรมการการเลือกตั้ง (กกต.) ให้ใบเหลือง ใบแดง หลังจากประกาศรับรองผลการเลือกตั้งแล้ว โดยล่าสุดได้รายชื่อ แล้วกว่า 80 คน โดยเป้าหมายต้องให้ได้ 1 ใน 5 ของสมาชิกรัฐสภา หรือ 120 คน ตามที่รัฐธรรมนูญกำหนด ก่อนจะยื่นเรื่องแก้ไขรัฐธรรมนูญต่อไป</p>
<p><persName>นายเกชา ศักดิ์สมบูรณ์</persName> ส.ว.ราชบุรี กล่าวว่า ตนได้ร่วมลงชื่อ เพื่อเสนอให้มีการ แก้ไขรัฐธรรมนูญแล้ว โดยประเด็นที่เสนอก็เป็นไปตามที่คณะกรรมการสมานฉันท์ฯสรุป ซึ่งที่ผ่านมาจำได้ว่า <persName>นายอภิสิทธิ์ เวชชาชีวะ</persName> นายกรัฐมนตรี ก็เห็นด้วยว่าควรจะแก้ไขรัฐธรรมนูญ ดังนั้นเมื่อคณะกรรมการสมานฉันท์ได้พิจารณาศึกษาจนได้ข้อสรุป แล้ว ก็ควรจะดำเนินการต่อไป แต่ไม่เกี่ยวข้องกับการเคลื่อนไหวทางการเมือง หรือต่อรองอำนาจแต่อย่างใด</p>
<p><persName>นายยุทธ ยุพฤทธิ์</persName> ส.ว.ยโสธร กล่าวว่า ยอมรับว่าตนเป็นหนึ่งในคนที่ร่วมลงชื่อ เสนอแก้ไขรัฐธรรมนูญด้วย เพราะเห็นว่าต้องให้เกียรติกับคณะกรรมการสมานฉันท์ฯ ที่มีทุกฝ่ายร่วมเป็นกรรมการ ซึ่งนายกรัฐมนตรี เป็นผู้เสนอแนวคิด โดย<persName>นายชัย ชิดชอบ</persName> ประธานรัฐสภาเป็นคนลงนามแต่งตั้ง เมื่อคณะกรรมการฯ มีผลสรุปเห็นควรแก้ไขรัฐธรรมนูญใน 6 ประเด็น เพื่อยุติความขัดแย้ง ทั้งนี้เราต้องยอมรับความจริงว่า บทบัญญัติของรัฐธรรมนูญปี 2550 มีปัญหาในบางมาตราซึ่งก็ควรมีการแก้ไข นอกเหนือจากนี้ยังได้เสนออีก 1 ประเด็นคือ การเพิ่มอำนาจของศาลยุติธรรมในการรับรองผลการเลือกตั้ง</p>
<p><persName>นายดิเรก ถึงฝั่ง</persName> ส.ว.นนทบุรี ประธานคณะกรรมการสมานฉันท์ฯ ยอมรับว่า มีการเคลื่อนไหวล่ารายชื่อให้แก้ไขรัฐธรรมนูญจริง ในการประชุมร่วมของรัฐสภา เมื่อวันที่ 31 ส.ค. โดยเบื้องต้นเป็นการเสนอร่าง เพื่อแก้ไขใน 6 ประเด็น เหมือนกับที่คณะกรรมการสมานฉันท์ เสนอ ส่วนประเด็นที่ 7 เรื่องอำนาจให้ ใบเหลือง ใบแดง ของ กกต. ตนยังไม่ทราบ อย่างไรก็ดี เป็นสิทธิของสมาชิกรัฐสภา ทั้ง ส.ส.และ ส.ว. สามารถเข้าชื่อเสนอแก้ไขรัฐธรรมนูญได้ ตามรัฐธรรมนูญ ม.291 ซึ่งเป็นวิถีทางประชาธิปไตย ส่วนจะสำเร็จหรือไม่ขึ้นอยู่กับที่ประชุมร่วมกันของรัฐสภา</p>
<p>ส่วนที่กลุ่ม ส.ส.และส.ว.ที่ออกมาเคลื่อนไหวในเรื่องนี้ ให้เหตุผลว่ารัฐบาล เพิกเฉยต่อรายงานฉบับ "สมานฉันท์ สร้างสันติสุข" ที่คณะกรรมการสมานฉันท์ฯ เสนอให้แก้ไขรัฐธรรมนูญ 6 ประเด็น นั้น นายดิเรก กล่าวว่า ตนถูกถามเรื่องนี้ ตลอดเวลา ว่าทำไม่รัฐบาลยังไม่ดำเนินการอะไร แต่ในฐานะประธานคณะกรรมการสมานฉันท์ฯ หน้าที่ของคณะกรรมการชุดนี้จบแล้ว ได้ทำภารกิจลุล่วงไปแล้ว เพราะได้สรุปแนวทางที่จะแก้วิกฤตความขัดแย้งอย่างรอบด้านที่สุดแล้ว ส่วนการจะนำรายงานฉบับนี้ไปสู่การปฏิบัตินั้น เป็นเรื่องของรัฐบาลซึ่งตนก็รอคำตอบจากรัฐบาลอยู่ แต่เมื่อรัฐบาลยังนิ่งเฉย จึงเกิดการทวงถามจากสมาชิกรัฐสภาและสังคม "รัฐบาลสามารถหยิกยกรายงาน ของคณะกรรมการสมานฉันท์ฯ ในส่วนของ อนุกรรมการสมานฉันท์ฯ และอนุกรรมการปฏิรูปการเมือง ดำเนินการไปได้ก่อน ส่วนอนุกรรมการศึกษาการแก้ไขรัฐธรรมนูญ และกฎหมายอื่นที่เกี่ยวข้อง ผมพอเข้าใจได้ว่าต้องรอเข้าที่ประชุมร่วมกันของรัฐสภาพิจารณา แต่รายงานของ อนุกรรมการ 2 ชุดแรก รัฐบาลสามารถดำเนินการได้เลย เพียงแค่รัฐบาล แสดงเจตนารมณ์อย่างแน่วแน่ว่าต้องการแก้ปัญหาความสมานฉันท์ในบ้านเมือง หรืออธิบายแนวทางต่างๆ ที่จะทำ ผมเชื่อว่าหากทำอย่างนี้ คงไม่เกิดกระแสกดดันรัฐบาล แต่เมื่อรัฐบาลนิ่ง ทำให้ปัญหาอื่นตามมา ผมออกรับ และแก้ต่างแทนมาตลอด ในข้อกล่าวว่ารัฐบาลซื้อเวลา แต่วันนี้ระยะเวลาที่เนิ่นนานไปทำให้รัฐบาลถูกมองว่า ซื้อเวลา แต่ถ้ารัฐบาลเร่งทำหรือแสดงเจตนารมณ์ สร้างกระแสความสมานฉันท์ขึ้น ข้อกล่าวหานี้คงไม่เกิด และจะได้คะแนนด้วยซ้ำ"</p>
<p><persName>นายดิเรก</persName> กล่าวว่าวันนี้ประชาชนเบื่อปัญหาความขัดแย้งแตกแยกทางการเมือง เพราะส่งผลให้ประเทศเสียหาย เศรษฐกิจทรุด อยากให้บ้านเมืองเกิดความสมานฉันท์ ได้แต่เฝ้ารอกัน เพราะการจะรอให้ทุกคนทุกฝ่ายเห็นด้วยกับสิ่งที่รัฐบาลทำทั้งหมดนั้นคงเกิดขึ้นได้ยาก แต่รัฐบาลต้องพิจารณาว่า เรื่องใดมีความสำคัญ และกล้าตัดสินใจ ทำเพื่อให้เกิดความสมานฉันท์ เอาประเทศเป็นตัวตั้ง ด้วยหลักของความเป็นธรรมและเป็นกลาง</p>
<p> ส่วนการยุบสภาเพื่อแก้วิกฤตการเมืองนั้น <persName>นายดิเรก</persName> กล่าวว่า หากประเทศยังไม่เกิดความสมานฉันท์แม้ยุบสภาแล้วมีการเลือกตั้งใหม่ ก็จะเป็นปัญหาไปเรื่อยๆ ทางที่ดีควรร่วมกันพิจารณาแก้ไขอุปสรรคทางการเมืองที่เกิดขึ้น ทั้งกติกา คือ รัฐธรรมนูญ และความสมานฉันท์ในหมู่ของนักการเมืองด้วยกันเอง แล้วค่อยยุบสภา ให้มีการเลือกตั้งใหม่ และเมื่อผลออกมาอย่างไรต้องมีสปิริตยอมรับกัน อย่างนี้ตนว่าบ้านเมืองไปได้ "วันนี้ต้องเลิกเห็นแก่พวกพ้อง หรือการเมืองของพรรคพวกตนเอง เราอย่ารักชาติจนน้ำลายไหล อย่ารักในหลวง เฉพาะที่อยู่ในธนบัตร ขอให้รักด้วยหัวใจจริงๆ หากรักชาติ รักประเทศ ต้องยอมกันบ้าง ถ้าไม่ยอมแสดงว่าไม่รักจริง"</p>
<p> **"อาจารย์จุฬาฯ" ยื่นถอดถอนส.ส.-ส.ว.</p>
<p>วันเดียวกัน <persName>นพ.ตุลย์ สิทธิสมวงศ์</persName> อาจารย์ประจำคณะแพทยศาสตร์ จุฬาลงกรณ์มหาวิทยาลัย และคณะ เดินทางมายื่นหนังสือต่อประธานวุฒิสภา แจ้งความจำนงในการรวบรวมรายชื่อ เพื่อยื่นถอดถอน ส.ว.และ ส.ส. ตามรัฐธรรมนูญ ม. 164 โดยมี <persName>นายวุฒิชัย วัชรีรัตน์</persName> รองเลขาธิการวุฒิสภา เป็นตัวแทนมารับหนังสือ</p>
<p><persName>นพ.ตุลย์</persName> กล่าวว่า ตนและคณะมีความประสงค์ใช้สิทธิตามรัฐธรรมนูญ ม. 164 ในการเข้าชื่อร้องขอต่อประธานวุฒิสภา เพื่อให้วุฒิสภามีมติตาม ม.274 ในการถอดถอน ส.ส.และส.ว. ที่ได้เข้าชื่อเพื่อยื่นญัตติขอแก้ไขรัฐธรรมนูญ เนื่องจาก เป็นการแก้ไขรัฐธรรมนูญ เพื่อให้เกิดประโยชน์แก่ตัว ส.ส.และส.ว. ผู้ยื่นญัตติดังกล่าว เป็นการกระทำขัดกันแห่งผลประโยชน์</p>
<p>ดังนั้นตนและคณะจึงขอกล่าวหา ส.ส.และ ส.ว.ดังกล่าวดังนี้</p>
<p>1.เป็นการกระทำที่ขัดต่อมาตรา 122 เพราะเป็นการขัดกันแห่งผลประโยชน์ ส่อว่าจงใจใช้อำนาจ หน้าที่ขัดต่อบทบัญญัติแห่งรัฐธรรมนูญ และส่อว่ากระทำต่อตำแหน่งหน้าที่ เป็นความผิดตามที่บัญญัติไว้ในรัฐธรรมนูญ ม. 270 และ 2. เป็นการกระทำผิดต่อ ตำแหน่งหน้าที่ เข้าข่ายความผิดตามประมวลกฎหมายอาญา ม. 157 ซึ่งจะต้องถูกดำเนินการตามมาตรา 275 ด้วย</p>
<p>"ผมและคณะ จึงมีหนังสือแจ้งความจำนงขอแสดงตนเพื่อดำเนินการรวบรวม รายชื่อประชาชนจำนวนไม่น้อยกว่า 2 หมื่นรายชื่อ นำมายื่นต่อประธานวุฒิสภาต่อไป" <persName>นพ.ตุลย์</persName> กล่าว</p></body>
</news>
