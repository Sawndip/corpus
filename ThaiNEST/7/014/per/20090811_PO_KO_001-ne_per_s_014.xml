<teiHeader>
<fileDesc>
<titleStmt>
  <title>โฆษกรัฐบาลย้ำตีตกฎีกาเสื้อแดงเหตุขัดกฎหมาย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-08-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090811/23970  </bibl>
</sourceDesc>
</fileDesc>
</teiHeader>
<news>
<headline>โฆษกรัฐบาลย้ำตีตกฎีกาเสื้อแดงเหตุขัดกฎหมาย</headline>
<lead></lead>
<neck></neck>
<body><p> (11ส.ค.)  <persName>นายปณิธาน วัฒนายากร</persName> รองเลขาธิการนายกรัฐมนตรี ปฎิบัติหน้าที่โฆษกประจำสำนักนายกรัฐมนตรี กล่าวถึงการที่กลุ่มพันธมิตรประชาชนเพื่อประชาธิปไตยรณรงค์ให้แจ้งความดำเนินคดีกลุ่มเสื้อแดงกรณีถวายฎีกาขอพระราชทานอภัยโทษให้ <persName>พ.ต.ท.ทักษิณ ชินวัตร</persName> ว่า พันธมิตรฯมีสิทธิ์ทางกฎหมายที่จะแจ้งความ ส่วนในแง่ความขัดแย้ง หน้าที่ของรัฐบาลจะต้องไม่ทำให้ความแตกแยกลุกลามจนกลายเป็นความรุนแรง ต้องเปลี่ยนวัฒนธรรมทางการเมืองให้คนไม่เผชิญหน้าแบบแตกหัก</p>
<p> ผู้สื่อข่าวถามว่า เมื่อรัฐบาลเห็นว่าการถวายฎีกาไม่ถูกต้องจะดำเนินการอย่างไร <persName>นายปณิธาน</persName> กล่าวว่า หากการยื่นฎีกาไม่ถูกต้องก็ต้องตกไป ขั้นตอนคือหากเป็นเรื่องขอพระราชทานอภัยโทษก็จะกลับไปที่กรมราชทันฑ์ ผิดหรือไม่ผิดเป็นอีกประเด็นหนึ่ง</p>
<p> เมื่อถามว่าในทางการเมืองหากคนที่ลงชื่อกว่า 5 ล้านคนไม่พอใจจะกลายเป็นความรุนแรงหรือไม่ <persName>นายปณิธาน</persName> กล่าวว่า เรื่องกฎหมายก็ต้องทำให้ถูกต้อง การขอพระราชทานอภัยโทษมีขั้นตอนที่ชัดเจน เมื่อไปที่กรมราชทัณฑ์ ก็จะถูกส่งไปกระทรวงยุติธรรมและส่งต่อมาที่ทำเนียบรัฐบาล จึงต้องตรวจสอบความถูกต้อง และส่งต่อยังสำนักราชเลขา หากเป็นการขอถวายฎีกาตามโบราณราชประเพณี จะเป็นเรื่องที่สำนักราชเลขาพิจารณาเอง หากเป็นเรื่องที่เกี่ยวกับการเมือง เขาจะส่งกลับมาที่ทำเนียบฯได้ ซึ่งต้องรอดูในวันที่ 17 ส.ค. ว่าหน้าตาฎีกาเป็นเช่นไร อย่างไรก็ตามหน่วยงานราชการต้องให้ข้อมูลที่ถูกต้องเพราะประชาชนที่ไปลงชื่ออาจจะไม่มีความเชี่ยวชาญในด้านกฎหมาย และต้องอำนวยความสะดวกในการถอนรายชื่อด้วย</p></body>
</news>
