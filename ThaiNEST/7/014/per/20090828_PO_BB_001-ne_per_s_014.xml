<teiHeader>
<fileDesc>
<titleStmt>
  <title>"แจ๋ว"ร้องรัฐแก้ก.ม.คุ้มครอง  เผยไม่มีวันหยุด-ไร้สวัสดิการ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/28/news_29368507.php?news_id=29368507  </bibl>
</sourceDesc>
</fileDesc>
</teiHeader>
<news>
<headline>"แจ๋ว"ร้องรัฐแก้ก.ม.คุ้มครอง เผยไม่มีวันหยุด-ไร้สวัสดิการ</headline>
<lead>แรงงาน “คนทำงานบ้าน” เผยชีวิตรันทดทำงานเช้ายันค่ำ ไม่มีวันหยุด ป่วยไร้สวัสดิการ กว่า 4 แสนคนรัฐเมินสิทธิ ไม่คุ้มครอง เรียกร้องแก้กฎหมายจัดสวัสดิการเท่าเทียมแรงงานอื่น กำหนดเกณฑ์คุ้มครองพัฒนาทักษะ สร้างคุณภาพชีวิต ขณะที่ กมธ.แรงงาน เร่งผลักดันกฎหมายคุ้มครอง</lead>
<neck></neck>
<body><p><persName>นายสุเมธ ฤทธาคนี</persName> ประธานคณะกรรมาธิการการแรงงาน กล่าวว่า ในงานสัมมนา “อนาคตแรงงานนอกระบบอาชีพคนทำงานในบ้าน กับการคุ้มครองและเข้าถึงสิทธิกฎหมายแรงงานไทย” ว่า ปัจจุบันมีแรงงานนอกระบบประเภทคนทำงานในบ้านที่ไม่ได้รับการคุ้มครองทางกฎหมายถึง 4 แสนคน ซึ่งในปี 2550 ศูนย์วิจัยกสิกรคาดการณ์ว่า แรงงานเหล่านี้มีส่วนในการสร้างเม็ดเงินในระบบเศรษฐกิจถึงปีละ 2.7 หมื่นล้านบาท แต่กลับถูกละเลยไม่ได้รับการคุ้มครองทางกฎหมายและสิทธิการเข้าถึงบริการของรัฐ ทำให้โดนกดขี่ เอารัดเอาเปรียบ ทำงานหนักไม่สมกับค่าตอบแทน รวมถึงการถูกคุกคามทางเพศ ไม่สามารถเข้าถึงการศึกษา ซึ่งล้วนแต่เป็นสิ่งไม่เป็นธรรมและจำเป็นต้องได้รับการแก้ไขอย่างเป็นระบบ</p>
<p>“แรงงานนอกระบบที่ทำงานตามบ้าน ต้องเร่งให้เกิดการแก้ไขกฎหมายของสำนักงานประกันสังคมในส่วนของ พ.ร.บ.เงินทดแทน และกองทุนคุ้มครองแรงงาน ยังมีแรงงานนอกระบบที่รับจ้าง รับเหมาประเภทต่างๆ ซึ่งไม่ได้รับการคุ้มครองทางกฎหมายใดๆ เช่นกันซึ่งขณะนี้คณะกรรมาธิการการแรงงาน กำลังผลักดันกฎหมายเข้าสู่การพิจารณาของที่ประชุมสภานิติบัญญัติ เพื่อทำให้เกิดเป็นพระราชบัญญัติคุ้มครองคนกลุ่มนี้ไม่ให้ถูกกดขี่ค่าแรง” <persName>นายสุเมธ</persName> กล่าว</p>
<p><persName>นางสุจิน บัวขาว</persName> แรงงานนอกระบบที่ทำตามบ้าน เปิดเผยว่า ทำงานมาประมาณ 10 กว่าปีแล้ว ทำตั้งแต่ตีห้าครึ่ง พัก 4 ทุ่มกว่า วันหยุดก็ไม่มี บางทีลูกจ้างก็ไม่ได้พัก ถ้านายจ้างยังไม่นอน เราก็นอนไม่ได้ ต้องรอจนกว่านายจ้างจะเข้านอน นอกจากว่าลาหยุดงาน สามารถลาหยุดงานติดต่อกันได้ 2-3 วันเท่านั้น แล้วถ้านายจ้างมีธุระ แต่ก็ลายาก มีหลายบ้านที่ลูกจ้างขัดคำสั่ง ก็ถูกตัดเงินเดือน สวัสดิการก็ไม่มี ได้แค่ 4,500 บาท
อาหารมีเฉพาะข้าว ไม่มีกับข้าว เราต้องซื้อกินเอง น้ำก็ต้องซื้อเอง อยากให้ช่วยกันผลักดันให้มีประกันสังคมหรือมีหลักประกัน สวัสดิการมารองรับ หรือผลักดันให้นายจ้างมีการคุ้มครอง เพราะเราอยู่แต่ในบ้านเป็นเดือน ต้องอยู่อย่างนั้น</p>
<p>“ฉันทำงานบ้านทั้งบ้านพี่และบ้านน้อง งานบ้านเป็นงานที่หนักมาก เราอยากให้เรามีชีวิตเหมือนงานข้างนอกบ้าง เช่น มีวันหยุด หรือมีกฎหมายคุ้มครองเราบ้าง”
<persName>นางสุจิน</persName> กล่าวอีกว่า ถ้าบ้านไหนมีนายที่เจ้าชู้ หลีลูกจ้างสาวๆ หน้าตาดี เราก็ต้องคุ้มครองตัวเอง เพราะนายจ้างจ้องอยู่แล้ว เวลานายจ้างผู้หญิงไม่อยู่ เวลามีปัญหาต้องแก้ปัญหาเอง ไม่พอใจนายจ้างก็ไล่ออก งานบ้านต้องทำได้ทุกอย่าง ตั้งแต่อาบน้ำสุนัข หรือถ้าเราจะออกไปไหน ก็ไปได้แค่ 3 ชม. ก็ต้องรีบกลับมา เพราะมันออกลำบากมาก อย่างมากก็มาเกาะรั้วคุยกัน ออกไปรวมกลุ่ม นายจ้างไปค่อยให้ออก เพราะกลัวของหาย บางครั้งนายจ้างก็ล็อกประตูบ้านเลย เราก็ออกไปไหนไม่ได้</P>
<p>ขณะที่ <persName>น.ส.แดง</persName> ตัวแทนแรงงานข้ามชาติชาวไทยใหญ่ กล่าวว่า อยากจะพูดเพราะทำงานมากว่า 10 ปีแล้ว เข้าทำงานในประเทศไทยตั้งแต่ปี 2541 ตอนนั้นทำงานนายจ้างบอกว่าแค่เลี้ยงเด็กอย่างเดียวได้เงินเดือน 800 บาท แต่จริงๆ ต้องทำทุกอย่างในบ้านทั้งหมด ตั้งแต่เช้าจนค่ำ ไม่มีวันหยุด เงินเดือน 800 บาท 2 ปี จากนั้นได้ย้ายเข้ามาในตัวเมืองเชียงใหม่ ได้เงินเดือน 2,500 บาท แต่ไม่มีวันหยุด ถ้าขอลาไปหาญาติพี่น้องหรือไปวัด นายจ้างจะบอกว่า “มีที่กินที่นอนให้แล้ว อย่าเรื่องมาก”
“บางทีนายจ้างเครียดมาจากที่อื่น ก็มาลงที่ลูกจ้างก็มี จากที่นายจ้างก็เคยขึ้นเงินเดือนให้ แต่ปีนี้เงินเดือนไม่ขึ้น ทำให้ไม่สามารถส่งเงินกลับบ้านได้ เปลี่ยนงานหลายที่ บางครั้งนายจ้างก็ซื้อของใช้ให้ แต่ปีนี้ต้องซื้อเอง ซึ่งถ้าเราลำบาก ที่บ้านก็ลำบากไปด้วย” <persName>น.ส.แดง</persName> กล่าวและว่า สิ่งที่อยากได้ คืออยากให้มีวันหยุด เพราะนายจ้างชอบคิดว่าเราออกไปหาแฟน ไปหาผู้ชาย หรือไปเที่ยว เราอยากให้นายจ้างบอกว่านี่เป็นเรื่องธรรมดา เป็นสิทธิของเรา ยิ่งนายจ้างพูดแบบนี้ เราก็ยิ่งไม่อยากอยู่ทำงานในบ้านอีกต่อไป “อยากให้คิดว่าเป็นคนเหมือนกัน”</p>
<p><persName>นายบัณฑิต แป้นวิเศษ</persName> ประธานเครือข่ายปฏิบัติการเพื่อแรงงานข้ามชาติ กล่าวว่า แม้ว่าตามกฎหมายของสำนักงานกองทุนประกันสังคมได้กำหนดให้ นายจ้างที่มีลูกจ้าง 1 คนขึ้นไป ต้องขึ้นทะเบียนแรงงาน เพื่อให้ได้รับความคุ้มครองทางกฎหมายและได้รับสิทธิต่างๆ แต่กลุ่มแรงงานที่ทำงานในบ้าน กลับถูกละเลยและกลายเป็นแรงงานนอกระบบที่ไม่ได้รับสิทธิใดๆ ซึ่งอยากเรียกร้องต่อรัฐบาลและกระทรวงแรงงาน ให้เร่งแก้ไขเปลี่ยนแปลงกฎหมาย พ.ร.บ.คุ้มครองแรงงาน พ.ศ.2541 ใน 7 ประการคือ 1. แก้ไขกฎหมายเพื่อให้เกิดการคุ้มครองแรงงานที่ทำงานในบ้าน ที่ถูกละเลย และคิดว่าเป็นกลุ่มแรงงานที่ไม่สร้างรายได้ ซึ่งไม่จริง</p>
<p><persName>นายบัณทิต</persName> กล่าวอีกว่า ต้องเปิดโอกาสให้แรงงานในบ้านได้พัฒนาทักษะฝีมือ มีโอกาสในการได้รับการศึกษาเท่าเทียมกับแรงงานในระบบ และปรับปรุงกฎหมาย เพื่อให้แรงงานในบ้านได้รับความปลอดภัยด้านชีวอนามัย มีสิ่งแวดล้อมที่ดี นอกจากนี้รัฐบาลต้องนำแรงงานเข้าสู่ระบบเพื่อให้ได้รับสวัสดิการทางสังคม และคุ้มครองแรงงานเด็ก โดยการกำหนดอายุขั้นต่ำในการจ้างงานว่า ห้ามต่ำกว่า 15 ปี และไม่ให้แรงงานเด็กทำงานเกิน 8 ชั่วโมง
</p>
<p>“รัฐบาลต้องกำหนดนโยบายและจัดหางบประมาณการส่งเสริมการพัฒนาทักษะแรงงาน เช่น ทักษะการทำงานบ้าน การทำอาหารแบบมืออาชีพ ซึ่งนายจ้างต้องให้การสนับสนุนและไม่ถือเป็นวันลา” <persName>นายบัณฑิต</persName> กล่าว</p></body>
</news>
