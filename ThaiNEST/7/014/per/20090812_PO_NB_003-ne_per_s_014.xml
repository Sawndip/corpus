<teiHeader>
<fileDesc>
<titleStmt>
  <title>พท.พร้อมหนุนจัดประชุมสมัชชาสหภาพรัฐสภา ครั้งที่ 122  ที่ไทยเป็นเจ้าภาพ  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208120160&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>พท.พร้อมหนุนจัดประชุมสมัชชาสหภาพรัฐสภา ครั้งที่ 122  ที่ไทยเป็นเจ้าภาพ</headline>
<lead></lead>
<neck></neck>
<body><p>รองหัวหน้าพรรคเพื่อไทย ระบุ พรรคพร้อมให้การสนับสนุนการจัดประชุมสมัชชาสหภาพรัฐสภา ครั้งที่ 122 ที่ประเทศไทยเป็นเจ้าภาพอย่างเต็มที่ ภายหลังการหารือกับเลขาธิการสหภาพรัฐสภา <persName>นายปานปรีย์ พหิทธานุกร</persName> รองหัวหน้าพรรคเพื่อไทย เปิดเผยว่า เมื่อวันที่ 11 สิงหาคม ที่ผ่านมา ได้มีโอกาสพบกับ <persName>นายอันเดอร์ส บี. จอห์นสัน (Mr. Anders B. Johnsson)</persName> เลขาธิการสหภาพรัฐสภา หรือ IPU (Inter-Parliamentary Union) และ <persName>นายต่อพงษ์ ไชยสาส์น</persName> ประธานคณะกรรมาธิการการต่างประเทศ สภาผู้แทนราษฎร ซึ่ง <persName>นายอันเดอร์ส</persName> ได้เดินทางมาเยือนประเทศไทยเพื่อต้องการพบปะและแลกเปลี่ยนความคิดเห็นกับรัฐบาลและหน่วยงานต่างๆ ของไทย เพื่อเตรียมความพร้อมสำหรับจัดการประชุมสมัชชาสหภาพรัฐสภา (IPU Assembly) ครั้งที่ 122 ระหว่างเดือนมีนาคม - เมษายน ปี 2553 ที่ประเทศไทย โดยได้มีการแลกเปลี่ยนความคิดเห็น และขอการสนับสนุนจากพรรคเพื่อไทยในฐานะฝ่ายค้าน สำหรับการจัดงานในปีหน้าด้วย รองหัวหน้าพรรคเพื่อไทย กล่าวว่า พรรคเพื่อไทยพร้อมสนับสนุนการจัดงานประชุมสมัชชาสหภาพรัฐสภา และจะช่วยผลักดันให้งบประมาณที่ใช้สำหรับการจัดงาน ซึ่งอยู่ระหว่างการพิจารณาของคณะกรรมาธิการพิจารณางบประมาณฯ สภาผู้แทนราษฎร ให้ผ่านความเห็นชอบจากสภาโดยเร็ว นอกจากนี้ รองหัวหน้าพรรคเพื่อไทย ระบุด้วยว่า เลขาธิการสหภาพรัฐสภา มีความเข้าใจพื้นฐานการเมืองไทย และการพัฒนาการเมืองของไทยเป็นอย่างดี ซึ่งการเข้าพบทั้งรัฐบาลและฝ่ายค้านจะทำให้ เลขาธิการสหภาพรัฐสภา มองการเมืองไทยได้ครอบคลุมทั่วถึง ซึ่งถือเป็นนิมิตหมายอันดีที่จะช่วยสร้างภาพพจน์ที่ดีให้กับประเทศไทย</p></body>
</news>
