<teiHeader>
<fileDesc>
<titleStmt>
  <title>ปปช.ตั้งอนุฯสอบ'อนงค์วรรณ' โยงใช้งบ"ฝายแม้ว"ไม่โปร่งใส  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213921.php?news_id=29213921  </bibl>
</sourceDesc>
</fileDesc>
</teiHeader>
<news>
<headline>ปปช.ตั้งอนุฯสอบ'<persName>อนงค์วรรณ</persName>' โยงใช้งบ"ฝายแม้ว"ไม่โปร่งใส</headline>
<lead>ป.ป.ช.ตั้งอนุกรรมการสอบ “<persName>อนงค์วรรณ</persName>” และพวก กรณีใช้งบจัดทำฝายต้นน้ำไม่โปร่งใส และตั้งอนุกรรมการสอบอธิบดีกรมการปกครองกับพวก ทุจริตจัดสอบคัดเลือกบุคคลเข้า ร.ร.นายอำเภอ ขณะที่ อสส.ส่อยื้อคดีรถดับเพลิง กทม. ตีกลับสำนวนให้ ป.ป.ช.ระบุตัวบุคคลที่สมควรฟ้องให้ชัด ด้านรอง อสส.ยันยังไม่มีข้อสรุปฟ้องระงับค่างวดสินค้าให้ กทม.</lead>
<neck></neck>
<body><p>วานนี้ (31 ก.ค.) ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) <persName>นายกล้านรงค์ จันทิก</persName> กรรมการ ป.ป.ช. ในฐานะโฆษก ป.ป.ช. แถลงข่าวว่า ป.ป.ช.มีมติแต่งตั้งคณะอนุกรรมการไต่สวนเพื่อดำเนินการไต่สวนข้อเท็จจริงในกรณีกล่าวหา<persName>นางอนงค์วรรณ เทพสุทิน</persName> อดีต รมว.ทรัพยากรธรรมชาติและสิ่งแวดล้อม กับพวก ทุจริตเงินงบประมาณของกรมอุทยานแห่งชาติ สัตว์ป่า และพันธุ์พืช ในการจัดทำโครงการอนุรักษ์ทรัพยากรดินและป่าไม้ ในพื้นที่ป่าอนุรักษ์ เพื่อลดผลกระทบภาวะวิกฤติโลกร้อน (ฝายต้นน้ำ) โดยให้<persName>นายกล้านรงค์ จันทิก</persName> กรรมการ ป.ป.ช. เป็นประธานคณะอนุกรรมการไต่สวน</p>
<p><persName>นายกล้านรงค์</persName> กล่าวว่า นอกจากนี้ ยังมีการตั้งคณะอนุกรรมการไต่สวนกรณีกล่าวหา <persName>นายวงศ์ศักดิ์ สวัสดิ์พาณิชย์</persName> อธิบดีกรมการปกครอง กับพวก กระทำความผิดฐานทุจริตต่อหน้าที่ หรือกระทำความผิดต่อตำแหน่งหน้าที่ราชการ กรณีดำเนินการสอบเพื่อคัดเลือกบุคคลเข้าโรงเรียนนายอำเภอ ประจำปี 2552 โดยมิชอบ และให้<persName>นายประสาท พงษ์ศิวาภัย</persName> กรรมการ ป.ป.ช. เป็นประธานคณะอนุกรรมการไต่สวน</p>
<p>สรุปคดีได้ 1.29 หมื่นคดี-ค้าง 6,400 คดี</p>
<p>นอกจากนี้ <persName>นายกล้านรงค์</persName>ได้สรุปผลงาน ป.ป.ช.ชุดนี้ จากการเข้ารับหน้าที่ตั้งแต่วันที่ 6 ต.ค.2549 ถึงวันที่ 30 มิ.ย.2552 ที่ได้ดำเนินการกรณีกล่าวหาเจ้าหน้าที่ของรัฐทุจริตต่อหน้าที่ กระทำความผิดต่อตำแหน่งหน้าที่ราชการ กระทำความผิดต่อหน้าที่ในการยุติธรรม และกระทำความผิดตาม พ.ร.บ.ว่าด้วยความผิดเกี่ยวกับการเสนอราคาต่อหน่วยงานของรัฐ พ.ศ.2552 และกรณีร่ำรวยผิดปกติ โดยในปีงบประมาณ 2550 จากทั้งหมด 11,578 คดี ดำเนินการไปได้ 8,756 คดี ปี 2551 จากทั้งหมด 5,651 คดี ดำเนินการไปได้ 3,089 คดี และปี 2552 จากทั้งหมด 5,591 คดี ดำเนินการไปได้ 1,207 คดี ดังนั้นคงเหลือคดีค้างการพิจารณาอีก 6,400 คดี</p>
<p>สำหรับเรื่องที่ดำเนินการแล้วเสร็จ ป.ป.ช.มีมติชี้มูลความผิดทางวินัย ทางอาญา และร่ำรวยผิดปกติ จำนวน 182 เรื่อง โดยแบ่งเป็นผิดวินัย 18 เรื่อง ผิดอาญา 68 เรื่อง ผิดวินัยและอาญา 95 เรื่อง ร่ำรวยผิดปกติอีก 1 เรื่อง</p>
<p>อสส.ตีกลับสำนวนดับเพลิงป.ป.ช.</p>
<p>วันเดียวกันนี้ <persName>นายวัยวุฒิ หล่อตระกูล</persName> รองอัยการสูงสุด ในฐานะประธานคณะทำงานรับผิดชอบคดีที่ก่อให้เกิดความเสียหายแก่รัฐ กล่าวถึงความคืบหน้าคดีโครงการทุจริตจัดซื้อรถ-เรือดับเพลิงและอุปกรณ์บรรเทาสาธารณภัย กทม.มูลค่า 6,687 ล้านบาท ว่า หลังจากคณะทำงานร่วมกับ ป.ป.ช. และตัวแทนสำนักงานอัยการสูงสุด ได้สอบเพิ่มเกี่ยวกับประเด็นข้อไม่สมบูรณ์แล้วส่งให้<persName>นายชัยเกษม นิติสิริ</persName> อัยการสูงสุด พิจารณานั้น ล่าสุดอัยการสูงสุดได้ส่งสำนวนกลับให้ ป.ป.ช. พร้อมแจ้งให้ ป.ป.ช.ระบุความเห็นของคณะทำงานร่วมที่ชัดเจนอีกครั้งว่า</p>
<p>หลังจากรวบรวมผลสอบเพิ่มเติมประเด็นข้อไม่สมบูรณ์ ที่ปรากฏในสำนวนแล้ว คณะทำงานร่วมมีความเห็นว่าจะให้ฟ้องหรือไม่ฟ้องใครบ้าง และความผิดใด เนื่องจากรายงานผลสอบเพิ่มเติมข้อไม่สมบูรณ์ ที่ส่งมาในครั้งแรกไม่ได้ระบุไว้ หลังจากนี้ต้องรอให้ ป.ป.ช.ดำเนินการดังกล่าวให้เสร็จสิ้นและส่งผลกลับมาให้อัยการสูงสุดพิจารณา หากอัยการสูงสุดมีความเห็นตรงกับผลที่คณะทำงานร่วมสองฝ่ายรวบรวมไว้ก็จะยื่นฟ้องคดีต่อไป</p>
<p>ยังไม่สรุปฟ้องระงับค่างวดให้กทม.</p>
<p>ขณะที่<persName>นายสีมา วรรณโกวิท</persName> รองอัยการสูงสุด ซึ่งรับผิดชอบการพิจารณาดำเนินคดีทางแพ่งของโครงการจัดซื้อรถ-เรือดับเพลิงดังกล่าว กล่าวถึงการประชุมร่วมคณะทำงานอัยการ และผู้แทน กทม. เมื่อวันที่ 30 ก.ค.ที่ผ่านมา เพื่อรวบรวมข้อมูลที่ กทม.ขอให้อัยการสูงสุดพิจารณายื่นฟ้องยกเลิกสัญญาซื้อขายระหว่าง กทม.กับบริษัท สไตเออร์ พร้อมขอให้มีคำสั่งคุ้มครองชั่วคราวแก่ธนาคารกรุงไทยระงับการจ่ายเงินค่างวดว่า การประชุมยังไม่มีข้อยุติใด โดยโครงการดังกล่าวมีเอกสารจำนวนมาก ต้องรวบรวมและศึกษา ซึ่งขณะนี้อยู่ระหว่างการพิจารณา จึงยังไม่สามารถเปิดเผยรายละเอียดได้</p>
<p>ส่วนจะต้องรอผลการพิจารณาสำนวนคดีอาญาเกี่ยวกับการทุจริตก่อนหรือไม่ <persName>นายสีมา</persName> กล่าวว่า การพิจารณาแยกเป็นคนละกรณี ส่วนอัยการมีความเห็นแนะนำเรื่องการพักชำระค่างวดก่อนหรือไม่นั้น <persName>นายสีมา</persName>ปฏิเสธว่า ยังไม่เคยมีคำแนะนำ โดยเรื่องดังกล่าวอยู่ระหว่างการพิจารณา</p></body>
</news>
