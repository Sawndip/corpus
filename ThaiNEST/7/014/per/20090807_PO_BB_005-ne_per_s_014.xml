<teiHeader>
<fileDesc>
<titleStmt>
  <title>อสสฟ้อง"สไตเออร์"คืน4พันล.  ขอศาลระงับค่างวดรถดับเพลิง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/07/news_29249157.php?news_id=29249157  </bibl>
</sourceDesc>
</fileDesc>
</teiHeader>
<news>
<headline>อสสฟ้อง"สไตเออร์"คืน4พันล.  ขอศาลระงับค่างวดรถดับเพลิง</headline>
<lead>กทม. มอบอัยการยื่นฟ้องศาลทรัพย์สินทางปัญญาฯ เรียกเงินกว่า 4 พันล้านบาท คืนจากบริษัท สไตเออร์ฯ คู่สัญญาซื้อขายรถ-เรือดับเพลิง พร้อมร้องไต่สวนฉุกเฉินระงับการชำระค่างวดที่ต้องจ่าย 10 ส.ค. ด้านศาลนัดฟังคำสั่งระงับจ่ายค่างวดหรือไม่วันนี้ “<persName>สุขุมพันธุ์</persName>” ชี้สัญญาทำไม่ถูกต้องสมบูรณ์มาตั้งแต่ต้น จึงไม่มีผลผูกพันตามกฎหมาย</lead>
<neck></neck>
<body><p>กรุงเทพมหานคร (กทม.) ได้มอบอำนาจให้อัยการ ยื่นฟ้อง บริษัท บริษัท สไตเออร์ เดมเลอร์ พุค สเปเชียล ฟาย์ซอย์ จำกัด ประเทศออสเตรีย คู่สัญญาซื้อขายรถ-เรือดับเพลิง และอุปกรณ์บรรเทาสาธารณภัย มูลค่า 6,687 ล้านบาท เป็นจำเลย คดีแพ่ง เรื่องให้สัญญาเป็นโมฆะ และเรียกเงิน ซึ่ง กทม.ได้ชำระค่างวดตามสัญญาซื้อขายไปแล้วคืน จำนวนกว่า 4,000 ล้านบาท พร้อมขอให้ศาลทรัพย์สินทางปัญญาและการค้าระหว่างประเทศ ไต่สวนฉุกเฉินเพื่อมีคำสั่งคุ้มครองชั่วคราว ให้ธนาคารกรุงไทย จำกัด ระงับการจ่ายเงินค่างวดที่ 6 ซึ่ง กทม.จะต้องชำระให้ บริษัท สไตเออร์ฯ ในวันที่ 10 ส.ค. นี้ไว้ก่อน โดยศาลกำหนดนัดพิจารณาเดือนก.พ. 2553</p>
<p>อย่างไรก็ตาม ช่วงบ่ายวันเดียวกัน ศาลได้ไต่สวนฉุกเฉิน ซึ่งฝ่าย กทม.ได้นำส่งเอกสารหลักฐานให้ศาลพิจารณา ขณะที่การไต่สวนไม่มีหน่วยงานใดเข้าแถลงคัดค้าน โดยเมื่อไต่สวนเสร็จสิ้นแล้ว ศาลนัดฟังคำสั่งในพรุ่งนี้ (7 ส.ค.) เวลา 14.00 น.</p>
<p>ด้าน <persName>ม.ร.ว.สุขุมพันธุ์ บริพัตร</persName> ผู้ว่าฯ กทม. กล่าวว่า วันนี้เป็นวันประวัติศาสตร์วันหนึ่งของ กทม. ที่บ่งบอกชัดเจนว่า กทม.จะไม่ยอมรับสิ่งที่เกิดขึ้นจากการกระทำที่ไม่โปร่งใส และไม่ถูกต้องในการจัดซื้อรถ-เรือดับเพลิง จากบริษัท สไตเออร์ฯ ตามที่คณะกรรมการป้องกันและปราบปรามการทุจริตแห่งชาติ (ป.ป.ช.) ได้วินิจฉัย
ทั้งนี้ ปัญหาดังกล่าวยืดเยื้อมานานและตั้งแต่ตนเข้ามารับตำแหน่ง ได้พยายามแก้ไขปัญหาอย่างดีที่สุด แต่ที่ผ่านมามีปัญหาอุปสรรคหลายทาง แต่ก็ไม่ได้ล้มเลิกความตั้งใจ โดยเดินหน้าหารือกับที่ปรึกษาทางกฎหมายหลายฝ่าย รวมถึงผู้เชี่ยวชาญกฎหมายในต่างประเทศ พยายามทุกวิถีทางในการเจรจาอย่างเป็นทางการและไม่เป็นทางการกับผู้บริหารบริษัทคู่สัญญา</p>
<p>อีกทั้งได้เดินทางไปเจรจากับบริษัท เจเนอรัล ไดนามิกส์ สหรัฐอเมริกา ในฐานะบริษัทแม่ และได้ขอชะลอการจ่ายเงินงวดที่ 6 ในวันที่ 10 ส.ค. นี้ แต่บริษัทมีความเห็นว่าบริษัทไม่อยู่ในฐานะที่จะให้มีการระงับการจ่ายเงิน เนื่องจากเป็นข้อตกลงระหว่างธนาคารกรุงไทย จำกัด (มหาชน) กับ ธนาคาร Raiffeisen Zentralbank กรุงเวียนนา สาธารณรัฐออสเตรีย
“วันนี้ผมขอเรียนให้ทราบว่า อสส.ได้ทำเรื่องฟ้องต่อศาลทรัพย์สินทางปัญญาและการค้าระหว่างประเทศแล้ว เนื่องจากการลงนามในข้อตกลงความเข้าใจ หรือ AOU ซึ่งเป็นสัญญาระหว่างรัฐบาลต่อรัฐบาลเพื่อซื้อขายรถและเรือดับเพลิงมีความไม่ถูกต้องสมบูรณ์มาตั้งแต่ต้น จึงไม่มีผลผูกพันตามกฎหมาย”</p>
<p><persName>ม.ร.ว.สุขุมพันธุ์</persName> กล่าวว่า ประเด็นที่ อสส.ได้ยื่นฟ้องขอให้ศาลมีคำสั่งมี 3 ประเด็น คือ 1.ขอให้ศาลเพิกถอนสัญญาซื้อขาย บันทึกข้อตกลงซื้อขาย ตามข้อตกลงความเข้าใจระหว่างรัฐบาลแห่งราชอาณาจักรไทย กับรัฐบาลแห่งสาธารณรัฐออสเตรีย
2.สั่งห้ามไม่ให้จำเลยเรียกเก็บเงินงวดที่ 6-9 รวมเป็นเงิน 51,779,126.64 ยูโร จากธนาคารกรุงไทย 3.ขอให้ศาลสั่งให้จำเลยคืนเงินดังกล่าวให้แก่โจทก์ โดยจ่ายดอกเบี้ย 7.5%
ผู้สื่อข่าวถามว่า หากเอกชนแย้งว่าไม่ยอมรับศาลไทย จะทำอย่างไร <persName>ม.ร.ว.สุขุมพันธุ์</persName> กล่าวว่า ก็ต้องมาดูกันอีกที แต่หนังสือสัญญาทั้ง 2 ฉบับ ได้ลงนามกันที่ไทยและภายใต้กฎหมายไทย ดังนั้นก็ต้องว่ากันด้วยศาลไทยก่อน ส่วนหากเขาไม่ยอมรับศาลไทยแล้วจะต่อสู้ไปในทิศทางใดนั้น กทม.ได้เตรียมแนวทางไว้แล้ว
ผู้สื่อข่าวซักว่าหากแพ้คดี กทม.จะรับรถดับเพลิงมาใช้หรือไม่ ผู้ว่าฯ กทม.กล่าวว่า หลังจากนี้ต้องปรึกษาเรื่องข้อกฎหมาย ว่า หากนำรถมาใช้จะเป็นการลดน้ำหนักคดี หรือเป็นการกระทำที่ไม่ถูกต้องหรือไม่
</p></body>
</news>
