<teiHeader>
<fileDesc>
<titleStmt>
  <title>ปปช.เตรียมลงดาบคดี7ต.ค. ต้นเดือนหน้า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-19 19:47:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=15183  </bibl>
</sourceDesc>
</fileDesc>
</teiHeader>
<news>
<headline>ปปช.เตรียมลงดาบคดี7ต.ค. ต้นเดือนหน้า</headline>
<lead></lead>
<neck></neck>
<body><p>วันนี้(19 ส.ค.) ผู้สื่อข่าวรายงานว่า <persName>นายวิชัย วิวิตเสวี</persName> กรรมการ ป.ป.ช.กล่าวถึงกรณีที่ <persName>พล.ต.อ.พัชรวาท วงษ์สุวรรณ์</persName> ผบ.ตร. เดินทางมาชี้แจงข้อกล่าวหาต่อป.ป.ช.ในคดีสลายม็อบพันธมิตรฯ เมื่อวันที่ 7 ต.ค.ที่รัฐสภา ว่า ข้อมูลที่ <persName>พล.ต.อ.พัชรวาท</persName> ให้การมาเป็นประโยชน์ต่อ ป.ป.ช.มาก และ ผบ.ตร.เอง ก็พอใจในการมาชี้แจง พร้อมบอกว่าจะรีบนำข้อมูลในส่วนที่ ป.ป.ช. ต้องการมาส่งให้โดยเร็ว ซึ่ง <persName>พล.ต.อ.พัชรวาท</persName> อาจจะมาชี้แจงข้อมูลเพิ่มเติมด้วยตัวเอง หรือส่งเอกสารมาชี้แจงก็ได้ หลังจากนี้ ป.ป.ช. จะเร่งสรุปสำนวนโดยเร็ว คาดว่าประมาณต้นเดือน ก.ย.จะสรุปสำนวนส่งให้คณะกรรมการ ป.ป.ช.ชุดใหญ่ พิจารณาลงมติชี้มูลได้ </p>
<p>ผู้สื่อข่าวรายงานว่า ประเด็นหลักที่ ป.ป.ช. สอบถาม<persName>พล.ต.อ.พัชรวาท</persName>คือ เรื่องการสลายการชุมนุมกลุ่มพันธมิตรฯเมื่อวันที่ 7 ต.ค.51 เนื่องจาก ป.ป.ช. พบว่า อำนาจการสั่งเคลื่อนกำลังพลในการดำเนินการกับกลุ่มผู้ชุมนุมนั้น จะต้องเป็นอำนาจการสั่งการของ ผบ.ตร. เพียงคนเดียวเท่านั้น ซึ่ง <persName>พล.ต.อ.พัชรวาท</persName> ให้การยืนยันต่อ ป.ป.ช.ว่า ไม่ได้เป็นผู้สั่งการให้สลายการชุมนุมในวันเกิดเหตุ แต่ไม่ได้บอกว่า ใครเป็นผู้สั่งการให้สลายการชุมนุม โดย <persName>พล.ต.อ.พัชรวาท</persName> ระบุว่า พร้อมจะไปหาหลักฐานมาหักล้างข้อกล่าวหาดังกล่าวส่งให้ ป.ป.ช.ต่อไป เพื่อแสดงให้เห็นว่า ไม่ใช่การพูดแก้ตัวเพียงลอยๆ นอกจากนี้ <persName>พล.ต.อ.พัชรวาท</persName> ยังขอให้ ป.ป.ช. สอบพยานบุคคลเพิ่มเติมด้วย แต่ยังไม่ได้ระบุว่า จะให้สอบเพิ่มกี่ปาก ซึ่งป.ป.ช. ก็อนุญาตให้นำพยานมาสอบเพิ่มได้ แต่ขอให้นำพยานมาให้ข้อมูลก่อนวันที่ 24 ส.ค.นี้.
</p></body>
</news>
