<teiHeader>
<fileDesc>
<titleStmt>
  <title>'มาร์ค'ย้ำเสนอชื่อเดียว'ปทีป'ลุ้นนั่งเก้าอี้  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-26 20:43:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16302  </bibl>
</sourceDesc>
</fileDesc>
</teiHeader>
<news>
<headline>'<persName>มาร์ค</persName>'ย้ำเสนอชื่อเดียว'<persName>ปทีป</persName>'ลุ้นนั่งเก้าอี้</headline>
<lead></lead>
<neck></neck>
<body><p>วันนี้ (25 ส.ค.) ผู้สื่อข่าวรายงานเกี่ยวกับปัญหาการแต่งตั้ง ผบ.ตร.คนใหม่ ว่า หลังจากต้องเลื่อนการประชุม ก.ต.ช.ออกไปอย่างไม่มีกำหนดนั้น เกี่ยวกับความคืบหน้า <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า สัปดาห์หน้าจะเรียกประชุม ก.ต.ช. เพราะในสัปดาห์นี้จะต้องมีการประชุมสภาผู้แทนราษฎร ซึ่งคิดว่า น่าจะได้ข้อสรุป ผบ.ตร.คนใหม่ </p>
<p>ผู้สื่อข่าวถามว่า นายกฯ ยังคงมีจุดยืนเดิมในการเสนอชื่อบุคคล จะเสนอเพียงคนเดียว หรือ 2 คน <persName>นายอภิสิทธิ์</persName> กล่าวว่า เสนอชื่อเดียว เพราะเป็นตามกฎหมาย เมื่อ นายกฯ พิจารณาคัดเลือกแล้ว ก็เสนอเพื่อให้ ก.ต.ช.เห็นชอบ ไม่ใช่ให้ ก.ต.ช.คัดเลือก หรือเลือกตั้ง  </p>
<p>เมื่อถามย้ำว่า ยืนยันจะเสนอชื่อบุคคลเดิม คือ <persName>พล.ต.อ.ปทีป ตันประเสริฐ</persName> จเรตำรวจแห่งชาติ เป็น ผบ.ตร.คนใหม่ ใช่หรือไม่ <persName>นายอภิสิทธิ์</persName> ตอบว่า “รอการประชุมครั้งหน้าดีกว่า” ขณะนี้ความเข้าใจของ ก.ต.ช.ในเรื่องเหตุผลต่าง ๆ น่าจะมีความสอดคล้องกันมากขึ้น มีเอกภาพมากขึ้น แต่ตนก็เคารพสิทธิของ ก.ต.ช. จึงไม่อยากพูดล่วงหน้า </p>
<p>ต่อข้อถามว่า ผลการประชุมดังกล่าว จะไม่ทำให้นายกฯ ผิดหวังรอบ 2 ใช่หรือไม่ <persName>นายอภิสิทธิ์</persName> กล่าวว่า “ผมคงไม่อยากผิดหวังรอบ 2 หรอกครับ” </p>
<p>เมื่อถามย้ำว่า ถ้าเกิดเหตุการณ์ซ้ำรอยการประชุมครั้งที่แล้ว จะทำอย่างไร <persName>นายอภิสิทธิ์</persName> เงียบไปครู่หนึ่ง ก่อนกล่าวว่า “ไม่เกิดหรอกครับ และที่มั่นใจเพราะมันไม่เหมือนคราวที่แล้ว” </p>
<p>เมื่อถามว่า จะเปลี่ยนชื่อคนที่จะเป็น ผบ.ตร.คนใหม่หรือไม่ <persName>นายอภิสิทธิ์</persName> กล่าวปฏิเสธว่า “ไม่ครับ วันนี้ผมเพียงแต่บอกว่า มันไม่เหมือนครั้งที่แล้ว”</p>
<p>ผู้สื่อข่าวถามต่อว่า ยืนยันหรือไม่ว่า จะเสร็จทันสิ้นเดือนนี้ นายกฯ ตอบว่า สิ้นเดือนนี้ก็เหลือเพียงวันที่ 31 ส.ค.นี้ อาจจะทัน จะขอดูเวลา และการนัดหมายอีกครั้ง.</p></body>
</news>
