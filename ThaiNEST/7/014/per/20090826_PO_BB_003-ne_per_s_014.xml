<teiHeader>
<fileDesc>
<titleStmt>
  <title>กกต.ลงมติ2รมต.ถือหุ้น2ก.ย. เรียก"อภิสิทธิ์"สอบคดี258ล.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/26/news_29353597.php?news_id=29353597  </bibl>
</sourceDesc>
</fileDesc>
</teiHeader>
<news>
<headline>กกต.ลงมติ2รมต.ถือหุ้น2ก.ย. เรียก"<persName>อภิสิทธิ์</persName>"สอบคดี258ล.</headline>
<lead>มติ กกต.ให้สอบเพิ่มปมคดีเงินบริจาค 258 ล้านเข้า ปชป. เตรียมเรียก “<persName>อภิสิทธิ์</persName>” ชี้แจง “<persName>สุทธิพล</persName>” ยันไม่ได้ซื้อเวลา ส่วนกรณี 44 ส.ส.ถือหุ้นสัมปทานรัฐ กกต.เตรียมลงมติ “<persName>พรทิวา</persName>-<persName>ถาวร</persName>” 2 ก.ย. ด้าน ป.ป.ช.ฟัน “<persName>ธรรมรักษ์</persName>” ผิดอาญา ฐานตัวการสนับสนุนให้เปลี่ยนแปลงฐานข้อมูล กกต. ช่วยพรรคเล็กลงสมัครเลือกตั้ง 2 เม.ย.2548 ส่งเรื่องให้อัยการฟ้องศาล ขณะที่ “เฮีย<persName>เพ้ง</persName>” รอดหลักฐานโยงไม่ถึง</lead>
<neck></neck>
<body><p><persName>นายสุทธิพล ทวีชัยการ</persName> เลขาธิการคณะกรรมการการเลือกตั้ง (กกต.) แถลงผลการประชุม กกต.วานนี้ (25 ส.ค.) ว่า <persName>นายอภิชาต สุขขัคคานนท์</persName> ประธาน กกต.ได้แจ้งต่อที่ประชุมว่า คณะกรรมการไต่สวนข้อเท็จจริงกรณี ที่<persName>นายเรืองไกร ลีกิจวัฒนะ</persName> ส.ว.สรรหา ร้อง<persName>นางพรทิวา นาคาศัย</persName> รมว. พาณิชย์และ<persName>นายถาวร เสนเนียม</persName> รมช. มหาดไทย ขัดรัฐธรรมนูญมาตรา 267 และ 269 เนื่องจากถือหุ้นบริษัทที่มีสัมปทานรัฐ ได้สอบข้อเท็จจริงเสร็จสิ้นแล้ว และได้สำเนาเอกสารแจก กกต. ทุกคน เพื่อนำไปศึกษาและนัดพิจารณาลงมติในวันที่ 2 ก.ย. ที่จะถึงนี้</p>
<p>นอกจากนี้ยังแจ้งกรณีเลขานุการคณะกรรมการสืบสวนไปจัดทำสำนวนกรณี 44 ส.ส. ถือหุ้นสัมปทานรัฐและหุ้นกิจการสื่อ ที่ขัดรัฐธรรมนูญมาตรา 48 และ 265 โดยในวันที่ 26 ส.ค. ได้ให้เลขานุการคณะกรรมการเข้าชี้แจงสรุปสำนวนต่อ กกต. เพื่อที่ในวันที่ 2 ก.ย. จะได้ลงมติได้ตามที่กำหนดไว้ก่อนหน้านี้</p>
<p>ผู้สื่อข่าวรายงานว่า วันเดียวกันนี้ ที่ศาลปกครอง ถ.แจ้งวัฒนะ กกต.ได้มอบหมาย <persName>พ.ต.ท.ธวัชชัย แสวงทรัพย์</persName> ผอ.สำนักวินิจฉัยและคดีของ กกต.เป็นตัวแทนเข้าให้ถ้อยคำคดี ที่<persName>นายวิชัย ชื่นชมพูนุท</persName> ตุลาการศาลปกครองสูงสุด เจ้าของสำนวนคดีที่<persName>นางพิกุลแก้ว ไกรฤกษ์</persName> ส.ว. พิษณุโลก <persName>นายสุพจน์ เลียดประถม</persName> ส.ว. ตราด <persName>นายจิตติพจน์ วิริยะโรจน์</persName> ส.ว.ศรีสะเกษ 3 ใน 16 ส.ว. ซึ่งถูก กกต.วินิจฉัยสิ้นสภาพความเป็น ส.ว. เนื่องจากขาดคุณสมบัติ เพราะถือหุ้นในบริษัทคู่สัญญาสัมปทานรัฐ ยื่นฟ้อง กกต. เรื่อง พิพาทเกี่ยวกับการใช้อำนาจทางปกครองหรือดำเนินกิจการทางปกครองของ กกต.ไม่ชอบด้วยรัฐธรรมนูญ</p>
<p>ขยายเวลาสอบคดี 258 ล้านอีก 30 วัน</p>
<p>ขณะที่ <persName>นายสุทธิพล ทวีชัยการ</persName> เลขาธิการกกต. ยังแถลงด้วยว่า กกต.มีมติให้คณะกรรมการไต่สวนกรณีเงินบริจาค 258 ล้านบาทของพรรคประชาธิปัตย์ และการใช้จ่ายเงินกองทุนพัฒนาพรรคการเมือง 29 ล้านบาทผิดวัตถุประสงค์ ไปสอบสวนพยานเอกสารและพยานบุคคลเพิ่มเติมโดยให้เวลา 30 วัน เนื่องจากเห็นว่า ยังมีพยานบุคคลและพยานเอกสารที่เกี่ยวข้องเป็นจำนวนมากที่ยังไม่ได้เรียกมาสอบอาทิเช่น นายทะเบียนพรรคการเมืองของพรรคประชาธิปัตย์ในขณะนั้น <persName>นายประชัย</persName><persName>เลี่ยวไพรัตน์</persName> ผู้บริหาร บริษัท ทีพีไอโพลีน จำกัด (มหาชน) ที่ถูกระบุว่าเป็นผู้บริจาคเงิน ผู้จัดทำบัญชี ผู้ตรวจสอบบัญชี รวมถึง<persName>นายอภิสิทธิ์ เวชชาชีวะ</persName> นายกรัฐมนตรี
ที่ขณะนั้นดำรงตำแหน่งรองหัวหน้าพรรคและเป็นผู้เซ็นรับรองงบดุลที่ยื่นต่อ กกต.
รวมถึงเอกสารรายการเสียภาษีเงินได้ จากกรมสรรพากร ที่ทาง กกต.พร้อมจะออกเป็นหนังสือขอไปยังหน่วยงานโดยตรง และกฎหมายได้บังคับเอาไว้ว่าต้องให้ความร่วมมือกับ กกต. แต่ขอไม่เปิดเผยรายชื่อพยานบางคนที่ต้องสอบเพิ่ม เพราะจะกระทบต่อคดี</p>
<p>ระบุต้องสอบพยานให้ครบกันข้อครหา</p>
<p><persName>นายสุทธิพล</persName> กล่าวอีกว่า พยานที่ทางกกต.อยากให้สอบเพิ่มล้วนแต่เป็นพยานที่คณะกรรมการยังไม่เคยเรียกมาสอบโดยขณะนี้ กกต.ยังไม่มีมติยกคำร้องในประเด็นใดตามที่มีข่าว และการสอบสวนของคณะกรรมการที่ผ่านมาก็เป็นการสอบตามประเด็นตามที่มีการร้องครบถ้วน เพียงแต่ กกต. ต้องการให้สอบให้สุดทาง เพื่อให้ได้พยานทั้งเอกสารและบุคคลให้ครบถ้วน เพื่อที่เมื่อถึงเวลาวินิจฉัย แม้ว่าจะออกไปในทางใดก็จะไม่ถูกครหา วิพากษ์วิจารณ์ และยืนยันว่า การขยายเวลาไม่ได้เป็นการซื้อเวลาหรือมีวาระซ่อนเร้น</p>
<p>“<persName>สมชัย</persName>” ชี้สำนวน 258 ล้านยังไม่เคลียร์</p>
<p>ด้าน<persName>นายสมชัย จึงประเสริฐ</persName> กกต.ด้านกิจการสืบสวนสอบสวน กล่าวถึงการพิจารณาสำนวนคดีเงินบริจาค 258 ล้านบาทของพรรคประชาธิปัตย์ และการใช้จ่ายเงินกองทุนพัฒนาพรรคการเมือง 29 ล้านบาทผิดวัตถุประสงค์ว่า ในวันนี้มีการนัดพิจารณาหลังจากที่สัปดาห์ที่แล้ว ประธาน กกต. ได้แจกสำนวนให้กลับไปศึกษา แต่โดยส่วนตัวอ่านสำนวนแล้วยังไม่เคลียร์ในหลายๆ ประเด็นจึงอาจจะต้องไปสอบเพิ่มเติม</p>
<p>ป.ป.ช.ฟัน “<persName>ธรรมรักษ์</persName>” คดีช่วยพรรคเล็ก</p>
<p>ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) <persName>นายวิชา มหาคุณ</persName> กรรมการ ป.ป.ช. เปิดเผยว่า ที่ประชุม ป.ป.ช. วันที่ 5 ส.ค. มีมติชี้มูลความผิด <persName>พล.อ.ธรรมรักษ์ อิศรางกูร ณ อยุธยา</persName> อดีตรองหัวหน้าพรรคไทยรักไทย กับพวก รวม 5 คน กรณีร่วมกันแก้ไขฐานข้อมูลของ กกต. เพื่อจ้างพรรคพัฒนาชาติไทยลงสมัครรับเลือกตั้งเมื่อวันที่ 2 เม.ย. 2548 ตามที่ <persName>นายเอกชัย วารุณประภา</persName> อดีตเลขาธิการ กกต. ส่งเรื่องมาให้ ป.ป.ช.ไต่สวน กระทั่งพบว่า <persName>พล.อ.ธรรมรักษ์</persName> มีความผิดตามมาตรา 83 ตามประมวลกฎหมายวิธีพิจารณาความอาญา ในฐานะเป็นตัวการ หรือสนับสนุนให้บุคคลอื่นกระทำความผิด เนื่องจากเป็นตัวการสั่งให้เจ้าหน้าที่
กกต. เปลี่ยนแปลงฐานข้อมูลพรรคการเมือง เพื่อช่วยเหลือให้พรรคพัฒนาชาติไทยลงสมัครรับเลือกตั้งได้
ส่วนผู้ร่วมกระทำความผิดอีก 4 คน เช่น เจ้าหน้าที่ กกต. และ หัวหน้าพรรคพัฒนาชาติไทย ก็มีความผิดแตกต่างกันไปตามข้อหา ซึ่งหลังจากนี้จะส่งเรื่องให้สำนักงานอัยการสูงสุดส่งฟ้องศาลต่อไป
สำหรับ<persName>นายพงษ์ศักดิ์ รักตพงศ์ไพศาล</persName> อดีตรองหัวหน้าพรรคไทยรักไทย ที่ถูกตั้งข้อกล่าวหาร่วมกับ <persName>พล.อ.ธรรมรักษ์</persName> นั้น ที่ประชุมคณะกรรมการ ป.ป.ช.พิจารณาแล้วเห็นว่า ไม่มีความผิด เนื่องจากหลักฐานไม่เพียงพอ</p>
<p>วิปรัฐบาลนัดถกพ.ร.บ.นิรโทษสัปดาห์หน้า</p>
<p><persName>นายชินวรณ์ บุณยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) เปิดเผยภายหลังการประชุม ส.ส.พรรคประชาธิปัตย์ วานนี้ ว่า ได้สรุปตัวเลขของ ส.ส.พรรคร่วมรัฐบาลว่ายังอยู่ที่ 274 เสียง ซึ่งทุกพรรคยังยืนยันที่จะสนับสนุน<persName>นายอภิสิทธิ์ เวชชาชีวะ</persName> นายกรัฐมนตรี ต่อไป
<persName>นายชินวรณ์</persName> ยังกล่าวถึงกรณีที่พรรคภูมิใจไทยยังยืนยันเสนอร่าง พ.ร.บ.นิรโทษกรรมเข้าสภา ว่าตนจะนัดวิปร่วมรัฐบาลหารือในสัปดาห์หน้าเพื่อหาความชัดเจนเรื่องนี้อีกครั้งหนึ่ง แต่ยืนยันว่าในส่วนของพรรคตามที่นายกฯ กล่าวไว้ว่า ยังมั่นใจว่าหากยื่น พ.ร.บ.นิรโทษกรรมเข้าไปแล้ว จะไม่เกิดความขัดแย้งอีก ซึ่งต้องหารือกับทุกฝ่ายก่อน</p>
<p>“<persName>พรทิวา</persName>”ยันพรรคร่วมเห็นด้วยพ.ร.บ.นิรโทษ</p>
<p>ทางด้าน<persName>นางพรทิวา นาคาศัย</persName> รมว. พาณิชย์ ในฐานะเลขาธิการพรรคภูมิใจไทย ยืนยันว่าวันนี้เราต้องทำทุกอย่างเพื่อให้เกิดความสงบก่อนลดความขัดแย้งลงถ้ามีกฎหมายฉบับดังกล่าวออกมา ในส่วนของระยะยาวก็ค่อยมาว่ากันอีกครั้งและแก้ไขกันไป ยืนยันว่าพรรคก็จะเดินหน้าผลักดันกฎหมายฉบับนี้ต่อไป ในส่วนของพรรคร่วมรัฐบาลก็ไม่มีปัญหาอะไรเพราะมีการพูดคุยกันอยู่ ซึ่งพรรคร่วมรัฐบาลก็เห็นด้วยกับการเสนอร่างกฎหมายฉบับดังกล่าว มีเพียงบางคนเท่านั้นที่ออกมาระบุว่าไม่ทราบมาก่อน</p>
<p>ส่วนท่าทีนายกฯ ที่ไม่เห็นด้วยนั้น <persName>นางพรทิวา</persName> กล่าวว่า เรื่องของความเห็นที่แตกต่างก็เป็นเรื่องธรรมดา ส่วนที่นายกฯ ระบุว่ากฎหมายดังกล่าวไม่จำเป็นต้องเร่งดำเนินการนั้นก็ถือว่าเป็นการมองคนละมุม ไม่ถือว่าเป็นความขัดแย้ง ในการประชุมสภาเพื่อพิจารณาก็อาจจะตกไปก็ได้</p>
<p><persName>นายศุภชัย ใจสมุทร</persName> รองโฆษกประจำสำนักนายกรัฐมนตรี ในฐานะโฆษกพรรคภูมิใจไทย ยืนยันว่าการออกมาคัดค้านของนายกฯ ไม่เสียหน้า โดยเขาระบุว่า การคิดอะไรเพื่อบ้านเมือง แล้วเสียงส่วนใหญ่ไม่เอาด้วย เราก็ต้องยอมรับ แต่ไม่ได้รู้สึกเสียหน้าอะไร ไม่ใช่นั้นก็จะไม่มีใครกล้าทำอะไรเลย อะไรก็ตามที่ใครคิดจะทำประชาชนสามารถตรวจสอบได้อยู่แล้ว</p></body>
</news>
