<teiHeader>
<fileDesc>
<titleStmt>
  <title>เลขาฯ กกต.เตรียมเครื่องบินขนหีบบัตรเลือกตั้ง ส.ส.สุราษฎร์ฯ จากเกาะต่างๆ หากสภาพอากาศไม่อำนวย  </title>
  <author>ภัทรศรี วนิชาชีวะ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208290065&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>เลขาฯ กกต.เตรียมเครื่องบินขนหีบบัตรเลือกตั้ง ส.ส.สุราษฎร์ฯ จากเกาะต่างๆ หากสภาพอากาศไม่อำนวย</headline>
<lead></lead>
<neck></neck>
<body><p>เลขาธิการคณะกรรมการการเลือกตั้ง ระบุ เตรียมเครื่องบินขนหีบบัตร จากเกาะต่าง ๆ หากสภาพอากาศไม่เอื้ออำนวยในการขนหีบบัตรตามปกติ ในการเลือกตั้งซ่อม ส.ส.เขต 1 สุราษฎร์ธานี <persName>นายสุทธิพล ทวีชัยการ</persName> เลขาธิการคณะกรรมการการเลือกตั้ง (กกต.) ให้สัมภาษณ์ทางสถานีวิทยุกระจายเสียงแห่งประเทศไทย จ.สุราษฎร์ธานี ก่อนเที่ยงวันนี้ (29 ส.ค.52) ถึงการตรวจรับหีบบัตรและอุปกรณ์การเลือกตั้ง สำหรับการเลือกตั้งซ่อม ส.ส.เขต 1 จ.สุราษฎร์ธานี ว่า ที่อำเภอบ้านนาสาร เป็นไปอย่างเรียบร้อย เนื่องจากกรรมการประจำหน่วยมีประสบการณ์ผ่านการเลือกตั้งมาหลายครั้ง แต่เรื่องที่เป็นห่วงอยู่ในขณะนี้คือสภาพดินฟ้าอากาศ ที่มีฝนตกอย่างต่อเนื่องในช่วงนี้ จึงได้ประสานกับหน่วยความมั่นคง เตรียมเครื่องบินเฮลิคอปเตอร์ไว้ขนหีบบัตรจากเกาะแก่งต่าง ๆ หากสภาพอากาศไม่เอื้ออำนวยในการขนหีบบัตรตามปกติ เช่น เกิดฝนตกหนักขึ้น เลขาธิการคณะกรรมการการเลือกตั้ง ยังกล่าวเชิญชวนประชาชนผู้มีสิทธิเลือกตั้ง ให้ออกไปใช้สิทธิเลือกตั้งให้มากที่สุด อย่าเบื่อการเลือกตั้ง เพราะเป็นเรื่องสำคัญในการสรรหาบุคคลไปพัฒนาบ้านเมือง นอกจากนี้ในวันที่ 30 สิงหาคมนี้ ยังได้จัดลูกเสืออาสา กกต.เพื่อพัฒนาประชาธิปไตย จำนวน 80 คน ไว้อำนวยความสะดวกกับผู้ใช้สิทธิฯ ในบางหน่วยเลือกตั้งด้วย</p></body>
</news>
