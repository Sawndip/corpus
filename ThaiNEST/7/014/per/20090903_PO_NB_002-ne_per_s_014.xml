<teiHeader>
<fileDesc>
<titleStmt>
  <title>นายกฯ ยืนยัน จัดสรรงบท้องถิ่นเป็นธรรม  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209030335&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ยืนยัน จัดสรรงบท้องถิ่นเป็นธรรม</headline>
<lead></lead>
<neck></neck>
<body><p>นายกรัฐมนตรี ยืนยัน จัดสรรงบประมาณให้แก่องค์กรปกครองส่วนท้องถิ่นและจัดสรรเงินอุดหนุนเฉพาะกิจอย่างเป็นธรรม ไม่ได้เอื้อต่อพรรคร่วมรัฐบาล การประชุมสภาผู้แทนราษฎร ในการพิจารณากระทู้ถามสด เรื่อง องค์กรปกครองส่วนท้องถิ่นไม่ได้รับความเป็นธรรมในการจัดสรรเงินอุดหนุนเฉพาะกิจ มี <persName>นายชวลิต วิชยสุทธิ์</persName> ส.ส.พรรคเพื่อไทย ตั้งกระทู้ถามนายกรัฐมนตรีว่า งบประมาณมีการกระจุกตัวเฉพาะในพื้นที่ของนักการเมืองพรรคภูมิใจไทย ทั้งที่มีหลักเกณฑ์ชัดเจนว่า แต่ละท้องถิ่นจะได้งบประมาณ 1-2 โครงการ แต่นายกรัฐมนตรี ในฐานะประธานคณะกรรมการกระจายอำนาจ อนุมัติให้จังหวัดที่มี ส.ส.ของพรรคร่วมรัฐบาลสามารถอนุมัติงบประมาณ แบบยกเว้นหลักเกณฑ์มากถึง 3,000 ล้านบาท อาทิ จ.นครราชสีมา จาก 569 ล้านบาท เพิ่มเป็น 988 ล้านบาท จ.บุรีรัมย์ 363 ล้านบาท เพิ่มเป็น 421 ล้านบาท จ.สุรินทร์ 325 ล้านบาท เพิ่มเป็น 376 ล้านบาท ขณะที่ จ.ระนอง ที่ควรจะได้ 104 ล้านบาท กลับได้เพียง 37 ล้านบาทเท่านั้น นายกรัฐมนตรี ได้ชี้แจงว่า การจัดสรรงบประมาณมีความเป็นธรรม ซึ่งงบประมาณที่เพิ่มเติมดังกล่าว ได้ผ่านความเห็นชอบของคณะกรรมการกระจายอำนาจ ซึ่งประกอบด้วย 3 ฝ่าย คือ ข้าราชการประจำ ตัวแทนองค์กรปกครองส่วนท้องถิ่น และผู้ทรงคุณวุฒิ โดยยืนยันว่า หลังจากนี้จะไม่มีการอนุมัติอีกแล้ว ส่วนกรณีพรรคร่วมรัฐบาล เป็นการแบ่งงานกันรับผิดชอบ ซึ่งถือเป็นเรื่องปกติที่ตนเองจะมีหน้าที่ดูแลให้ทุกอย่างเป็นไปตามกฎระเบียบ</p></body>
</news>
