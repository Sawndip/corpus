<teiHeader>
<fileDesc>
<titleStmt>
  <title>พท.ถล่ม6ประเด็นทุจริต จี้"กอร์ปศักดิ์"ไขก๊อกสพช.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240676.php?news_id=29240676  </bibl>
</sourceDesc>
</fileDesc>
</teiHeader>
<news>
<headline>พท.ถล่ม6ประเด็นทุจริต จี้"<persName>กอร์ปศักดิ์</persName>"ไขก๊อกสพช.</headline>
<lead>ฝ่ายค้านเปิดโปงขบวนการ ชี้เงื่อนงำส่อทุจริต 6 ประเด็น ล็อกสินค้าไร้ประโยชน์ 6-7 ชนิดให้ชุมชน ทำสัญญาซื้อกับบริษัทล่วงหน้า เผยมีเงินหล่นเข้า 3 บริษัทแล้ว 30 ล้าน โดยให้ชุมชนเปิดบัญชีโอนเงินผ่าน จี้ “<persName>กอร์ปศักดิ์</persName>” รับผิดชอบ ไขก๊อกจากบอร์ด สพช. ขณะที่นายกฯ ยอมรับทุจริตมีมูล แค่ระดับท้องถิ่น ซัดมีปัญหามาตั้งแต่เป็นเอสเอ็มแอล “<persName>กอร์ปศักดิ์</persName>” เผยพฤติกรรม จนท.เปลี่ยนแปลงข้อมูลในระบบคอมพิวเตอร์</lead>
<neck></neck>
<body><p>ฝ่ายค้านได้แถลงเปิดโปงขบวนการทุจริตโครงการชุมชนพอเพียงเพื่อยกระดับชุมชน หลังใช้เวลาติดตามตรวจสอบและเก็บข้อมูลในพื้นที่กว่า 2 สัปดาห์ โดยเมื่อเวลา 10.00 น. วานนี้ (5 ส.ค.) <persName>น.อ.อนุดิษฐ์ นาครทรรพ</persName> ส.ส.กทม. พรรคเพื่อไทย พร้อมด้วย<persName>นายวรวัจน์ เอื้ออภิญญกุล</persName> ส.ส.แพร่ พรรคเพื่อไทย <persName>นายการุณ โหสกุล</persName> ส.ส.กทม. พรรคเพื่อไทย และ<persName>นายจิรายุ ห่วงทรัพย์</persName> รองโฆษกพรรคเพื่อไทย ร่วมกันแถลงข่าวการตรวจสอบทุจริตโครงการชุมชนพอเพียงฯ ของรัฐบาล โดยนำข้อมูลและคลิปคำให้สัมภาษณ์ของชาวบ้านบางชุมชน มาแสดงเป็นหลักฐานฉายผ่านจอโปรเจคเตอร์</p>
<p><persName>น.อ.อนุดิษฐ์</persName> กล่าวว่า หลังจากที่ฝ่ายค้านติดตามตรวจสอบโครงการนี้ ก็พบการทุจริตเกิดขึ้นชัดเจน และดีใจที่พรรคประชาธิปัตย์ (ปชป.) มีดวงตาเห็นธรรม เข้าไปตรวจสอบโครงการดังกล่าวเช่นกัน แม้จะล่าช้าไปบ้างก็ตาม โครงการชุมชนพอเพียงมีงบประมาณตลอดโครงการ 21,000 ล้านบาท วันนี้มีการอนุมัติไปแล้ว 8,432 ล้านบาท โดยมี<persName>นายกอร์ปศักดิ์ สภาวสุ</persName> รองนายกรัฐมนตรี เป็นประธานบอร์ดสำนักงานพัฒนาเศรษฐกิจชุมชน (สพช.) <persName>นายสุมิท แช่มประสิทธิ์</persName> เป็นผู้อำนวยการ สพช. และ<persName>นายประโภชฌ์ สภาวสุ</persName> น้องชาย<persName>นายกอร์ปศักดิ์</persName> เป็นรองผู้อำนวยการ สพช.</p>
<p><persName>น.อ.อนุดิษฐ์</persName> ระบุว่า โครงการนี้มีเงื่อนงำที่ส่อให้เห็นว่ามีการทุจริตเป็นขบวนการทั้งระบบ 6 ประการ คือ
1.ไม่มีการจัดทำประชาคมให้ชุมชนเสนอความต้องการของตนเอง โดยมีกลุ่มบุคคลมาหลอกลวงให้ประชาชนลงชื่อในเอกสาร อ้างว่าเป็นคนของสำนักงานบ้าง นักการเมืองบ้าง แต่เว้นช่องว่างเอาไว้ ในส่วนที่เป็นสาระสำคัญ ซึ่งกลุ่มคนเหล่านี้ จะนำไปใส่เองในภายหลัง
2.การนำเสนอโครงการให้ชุมชน มีเพียง 6-7 รายการ โดยอ้างว่าเป็นของฟรี เป็นของใช้หาเสียง 3.สพช.เป็นหน่วยงานที่ตรวจสอบโครงการทั้งหมด เหตุใดจึงไม่สงสัยถึงการเขียนโครงการที่มีเนื้อหาเดียวกัน ลายมือเดียวกัน ทำการอนุมัติทั้งหมดโดยไม่ลังเล โดยครั้งที่ 1-7 พรรคเพื่อไทยมีข้อมูลอยู่ในมือทั้งหมด
4.การอนุมัติเงิน พบว่า กลุ่มบุคคลได้นัดหมายชุมชนกว่า 20 แห่ง ให้ไปเปิดบัญชีธนาคาร เมื่อมีการโอนงานมา ก็ถอนออกไปทันที ชาวบ้านไม่มีสิทธิรับเงิน เงินเหล่านี้น่าจะไปตกสู่กระเป๋าใครสักคนหนึ่ง 5.การจัดซื้อจัดจ้าง พบว่ามีการทำสัญญากับบริษัทไว้แล้วตั้งแต่ต้น
6. สินค้าส่วนใหญ่เป็นของไร้คุณภาพ ไม่มีประโยชน์ต่อชุมชน วางไว้เฉยๆ เหมือนอนุสาวรีย์ ถือเป็นความอัปยศของสังคม ทั้งนี้ ในชุมชน กทม. คือ ตู้น้ำพลังงานแสงอาทิตย์ที่เราขอเรียกว่าตู้น้ำฝังเพชร ส่วนในชุมชนต่างจังหวัดจะเป็นเครื่องผลิตปุ๋ยชีวภาพ ซึ่งไม่สามารถใช้ประโยชน์จากแก๊สชีวภาพในเครื่องดังกล่าวได้เลย</p>
<p><persName>น.อ.อนุดิษฐ์</persName> กล่าวอีกว่า โครงการนี้ไม่ได้ใช้งบประมาณไปกระตุ้นเศรษฐกิจแม้แต่บาทเดียว แต่เป็นการใช้เงินไปซื้อสินค้าอย่างเดียว เป็นเพียงการกระตุ้นให้พ่อค้า จนเงินหล่นไปแล้ว 30 ล้านบาทโดยบริษัทที่เกี่ยวข้องเป็นคู่ค้าชุมชน มีทั้งหมด 3 บริษัท คือ Energy Pro Technology ทำตู้น้ำพลังงานแสงอาทิตย์ Cartel Technology ทำเครื่องผลิตปุ๋ยชีวภาพ และ Easy Line ทำเครื่องผลิตน้ำมันไบโอดีเซล
ทั้ง 3 บริษัทมีหมายเลขโทรศัพท์เดียวกัน จดทะเบียนเลขหมายเป็นที่เดียวกัน แต่ตัวการใหญ่คือ บริษัท BNB อินเตอร์กรุ๊ป จำกัด (มหาชน) เพราะครอบทั้ง 3 บริษัทเอาไว้ ถึงแม้จะมีคำว่ามหาชน แต่ก็ไม่ได้อยู่ในตลาดหลักทรัพย์ เป็นเพียงการตั้งชื่อขึ้นมาเองเท่านั้น
โดยเป็นที่น่าสังเกตว่า บริษัท BNB มีผู้ถือหุ้นใหญ่ คือ <persName>นายภาสกร พุทธิชีวิน</persName> ซึ่งเกี่ยวข้องกับ<persName>นายสุมิท</persName> เพราะ<persName>นายสุมิท</persName>เป็นคนที่ขายหุ้นในบริษัท IEC ให้<persName>นายภาสกร</persName> ก่อนที่ IEC จะเข้ามาซื้อหุ้นในบริษัท BNB จึงน่าจะสมรู้ร่วมคิดกัน สำหรับวงจรอุบาทว์นี้ ถ้าดำเนินการลักษณะเดียวกันทั้งประเทศ มูลค่าความเสียหายจะไม่ต่ำกว่า 3-4 พันล้านบาท และถ้ายังปล่อยให้โครงการนี้ดำเนินต่อไป ความเสียหายจะมากถึง หมื่นล้านบาทแน่นอน</p>
<p>จี้ “<persName>กอร์ปศักดิ์</persName>-<persName>ประโภชฌ์</persName>-<persName>สุมิท</persName>” พ้นสพช.</p>
<p><persName>น.อ.อนุดิษฐ์</persName> กล่าวด้วยว่า <persName>นายกอร์ปศักดิ์</persName> ในฐานะประธานบอร์ดต้องแสดงความรับผิดชอบ หรือแสดงความบริสุทธิ์ ด้วยการปลดตัวเองออกจากตำแหน่งประธานบอร์ด และต้องเอา<persName>นายสุมิท</persName> และ<persName>นายประโภชฌ์</persName> ออกไปด้วย เพื่อเปิดทางให้มีการตรวจสอบอย่างสบายใจ มิฉะนั้นพรรคเพื่อไทยจะไปยื่นหนังสือต่อ<persName>นายอภิสิทธิ์ เวชชาชีวะ</persName> นายกฯ ในวันที่ 7 ส.ค. เพื่อขอให้ปลด<persName>นายกอร์ปศักดิ์</persName>จากประธานบอร์ด สพช.</p>
<p>หลังจากนี้ พรรคเพื่อไทยจะรวบรวมข้อมูลหลักฐาน ยื่นเรื่องต่อหน่วยงานต่างๆทั้ง ป.ป.ช. สตง. กรมสอบสวนคดีพิเศษ ให้สอบสวนต่อไป
ผู้สื่อข่าวถามว่า จะยื่นหนังสือถึงนายกฯ ให้ปลด<persName>นายกอร์ปศักดิ์</persName>จากตำแหน่งอะไร <persName>น.อ.อนุดิษฐ์</persName> กล่าวว่า ต้องดู<persName>นายกอร์ปศักดิ์</persName>แสดงความรับผิดชอบในวันนี้ก่อนว่า รับผิดชอบอย่างไร แต่ถ้ายังไม่แสดงความรับผิดชอบพรรคเพื่อไทยก็จะยื่นให้ปลดออกจากประธานบอร์ด สพช.เป็นอย่างน้อย หาก<persName>นายกอร์ปศักดิ์</persName>แสดงสปิริตเราก็พอใจ
ในส่วนของกระบวนการรับผิดชอบทางกฎหมายถือว่ายังไม่หมดสิ้น ต้องหาคนผิดมาลงโทษให้ได้ ดังนั้นเชื่อว่าหาก<persName>นายกอร์ปศักดิ์</persName>กล้าปลดตัวเองออกจากตำแหน่ง ก็เชื่อว่ากระบวนการทั้งหมดที่ไม่โปร่งใสนั้น ท่านก็คงจะไม่เอาไว้</p>
<p>“<persName>อภิสิทธิ์</persName>” ซัดมีทุจริตมาตั้งแต่เอสเอ็มแอล</p>
<p>ต่อมาเมื่อเวลา 14.00 น. วันเดียวกัน <persName>นายอภิสิทธิ์ เวชชาชีวะ</persName> นายกรัฐมนตรี และหัวหน้าพรรคประชาธิปัตย์ (ปชป.) ให้สัมภาษณ์ถึงความคืบหน้าในการตรวจสอบทุจริตในโครงการชุมชนพอเพียงว่า ในส่วนของคณะกรรมการสอบสวนของพรรค ปชป. รวมถึง<persName>นายกอร์ปศักดิ์</persName> ได้รายงานแล้วถึงการทุจริตจากกรณีตู้น้ำ เข้าใจว่าขณะนี้มีการส่งคนไปแจ้งความดำเนินการกับผู้ที่เกี่ยวข้องแล้วว่า มีการทุจริต 2 ส่วน คือ ส่วนในพื้นที่ ซึ่งเป็นเรื่องของการไปโน้มน้าว หรือทำอะไรก็ตามที่ทำให้ชุมชนได้เสนอโครงการ กับส่วนที่ 2 เข้าใจว่าในสำนักงานมีในลักษณะเข้ามาเปลี่ยนแปลงหรือทำอะไรกับโครงการในสำนักงานส่วนกลาง เพราะว่าเรื่องนี้ต้องดำเนินการ และกำลังดูรายละเอียดเพิ่มเติม เข้าใจว่าหลายคนที่เกี่ยวข้องน่าจะทำมาตั้งแต่เป็นเอสเอ็มแอลแล้ว</p>
<p>ผู้สื่อข่าวถามย้ำว่า แสดงว่าการทุจริตไม่ได้เกิดขึ้นในช่วงที่เป็นโครงการชุมชนพอเพียงแต่เกิดขึ้นมาตั้งแต่สมัยเป็นเอสเอ็มแอลแล้ว นายกฯ กล่าวว่า เท่าที่ฟังเบื้องต้นอาจจะเกี่ยวข้องถึงเอสเอ็มแอลด้วย แต่สมาชิกพรรคเป็นเรื่องในพื้นที่จะดำเนินการ เพราะคณะกรรมการสอบการทุจริต ตนแต่งตั้งขึ้นในฐานะหัวหน้าพรรค ได้ไปดูข้อเท็จจริงในเบื้องต้นเห็นว่ามีมูลและจะดำเนินการต่อ
เมื่อถามต่อว่าเกี่ยวข้องกับระดับชาติหรือระดับท้องถิ่น นายกฯ กล่าวว่า “เป็นท้องถิ่น”</p>
<p>“<persName>กอร์ปศักดิ์</persName>” เผยไล่ออกจนท.2 รายแล้ว</p>
<p>ด้าน<persName>นายกอร์ปศักดิ์</persName> กล่าวว่า สำนักงานได้แจ้งความกับผู้มีส่วนทุจริตทั้ง 3 รายแล้ว คือ ข้าราชการที่ยืมตัวมา 1 ราย ซึ่งส่งให้ต้นสังกัดจัดการแล้ว ส่วนเจ้าหน้าที่อีก 2 ราย ไล่ออกไปแล้ว โดยเรื่องนี้มีการสอบสวนมาแล้วกว่า 2 สัปดาห์ จนแน่ใจว่ามีการทุจริตจริง และแม้ว่าตัวเลขความเสียหายจะไม่มากนัก แต่การกระทำดังกล่าวก็สร้างความเสียหายให้ระบบเป็นอย่างมาก โดยเฉพาะกรณีที่เจ้าหน้าที่ภายในเข้าไปเปลี่ยนแปลงข้อมูลในระบบคอมพิวเตอร์ ทั้งนี้ ข้าราชการและเจ้าหน้าที่ดังกล่าวได้ทำทุจริตใน ลักษณะนี้มาตั้งแต่เป็นโครงการเอสเอ็มแอลแล้ว หรือแม้แต่ก่อนหน้านี้ก็มีเจ้าหน้าที่ 1 รายที่ทำในลักษณะนี้และถูกดำเนินการไปแล้ว</p></body>
</news>
