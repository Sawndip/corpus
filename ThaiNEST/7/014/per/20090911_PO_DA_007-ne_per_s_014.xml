<teiHeader>
<fileDesc>
<titleStmt>
  <title>ภท.โต้บีบ ปชป.ปรับ'ถาวร-อลงกรณ์'พ้นเก้าอี้  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 16:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19739  </bibl>
</sourceDesc>
</fileDesc>
</teiHeader>
<news>
<headline>ภท.โต้บีบ ปชป.ปรับ'<persName>ถาวร</persName>-<persName>อลงกรณ์</persName>'พ้นเก้าอี้</headline>
<lead>ยันไม่ก้าวก่ายพรรคอื่น ชี้ยังเป็นพรรคร่วมที่ดี แนะควรแก้ รธน. แค่ 2 ประเด็น</lead>
<neck></neck>
<body><p>วันนี้ (11 ก.ย.) ที่ทำเนียบรัฐบาล <persName>นายศุภชัย ใจสมุทร</persName> โฆษกพรรคภูมิใจไทย กล่าวถึง กรณีที่มีข่าวว่า พรรคภูมิใจไทยกดดันให้ปรับ <persName>นายถาวร เสนเนียม</persName> รมช.มหาดไทย และ<persName>นายอลงกรณ์ พลบุตร</persName> รมช.พาณิชย์ ออกจากตำแหน่ง ว่า เป็นเพียงข่าวลือ ไม่เป็นความจริง ยืนยันว่า พรรคภูมิใจไทยได้ทำหน้าที่ในฐานะพรรคร่วมรัฐบาลอย่างดีที่สุด และต้องการให้การแก้ไขปัญหาบ้านเมืองผ่านพ้นไปด้วยดี ซึ่งยืนยันว่า วันนี้เรายังเป็นพรรคร่วมรัฐบาลที่ดี ขณะเดียวกันก็คาดหวังว่า พรรคร่วมรัฐบาลที่อยู่ด้วยกันควรจะมองเราอย่างมิตร และดูแลเราอย่างที่เพื่อน หรือมิตรดูแลกัน ดังนั้น ปัญหาการบริหารจัดการในพรรคการเมืองอื่น ก็ขอให้เป็นเรื่องที่แต่ละพรรคจะว่ากล่าวกันเอง เราจะไม่ไปก้าวก่าย</p>
<p><persName>นายศุภชัย</persName> กล่าวต่อว่า แต่ถ้าในที่สุดแล้วมันต้องมีการยุบสภา ซึ่งก็เป็นเรื่องปกติในระบอบประชาธิปไตย พรรคภูมิใจไทยก็ไม่มีปัญหาอยู่แล้ว เราไม่วิตกกังวล และมีความพร้อม ซึ่งก็อยู่ที่อำนาจตัดสินใจของนายกฯ ส่วนที่ ส.ส.ของพรรคประชาธิปัตย์ ยังไม่หยุดกดดันเรื่องที่ดินสนามกอล์ฟอัลไพน์นั้น ตนคิดว่า เรื่องของพรรคการเมืองไหนที่ทำกิจกรรมอะไรที่มันเลยเถิดไป และอาจจะทำให้พรรคร่วมรัฐบาลอึดอัดนั้น เราก็หวังว่า พรรคร่วมรัฐบาลนั้น ๆ ก็คงต้องไปทำความเข้าใจกันเอง เราจะไม่แสดงความรู้สึกอะไรออกมา ซึ่งเชื่อว่า เรื่องเหล่านี้คงเป็นเรื่องอารมณ์ของคน คงไม่ได้มาจากมติของพรรคที่ให้ทำ แต่อย่าดึงพรรคภูมิใจไทยไปเกี่ยวข้องกับความขัดแย้งของพรรคการเมืองอื่นที่มีอยู่</p>
<p><persName>นายศุภชัย</persName> ยังกล่าวถึง การแก้ไขรัฐธรรมนูญ ว่า สิ่งที่ควรแก้ไข คือ ประเด็นที่เป็นปัญหาเฉพาะหน้าที่ทำให้การเลือกตั้งครั้งต่อไปเกิดความเป็นธรรม และเป็นประโยชน์ต่อการบริหารประเทศ คือ มาตรา 190 กับการแบ่งเขตเลือกตั้งเป็นเขตเล็ก ส่วนประเด็นอื่น ๆ ที่หากแก้แล้วมีผลทำให้เกิดความวุ่นวายในบ้านเมือง และสังคมเกิดความขัดแย้งมากขึ้น ก็ไม่ควรหยิบยกขึ้นมา.
</p></body>
</news>
