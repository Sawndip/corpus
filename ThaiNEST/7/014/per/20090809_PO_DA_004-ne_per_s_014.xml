<teiHeader>
<fileDesc>
<titleStmt>
  <title>“อภิสิทธิ์”เผยรบ.จ่อประกาศมาตรการรับมือราคาน้ำมัน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-09 11:55:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13202  </bibl>
</sourceDesc>
</fileDesc>
</teiHeader>
<news>
<headline>“<persName>อภิสิทธิ์</persName>”เผยรบ.จ่อประกาศมาตรการรับมือราคาน้ำมัน</headline>
<lead></lead>
<neck></neck>
<body><p>เมื่อวันที่ 9 ส.ค. เวลา 09.00 น.<persName>นายอภิสิทธิ์ เวชชาชีวะ</persName> นายกรัฐมนตรี กล่าวกับพี่น้องประชาชนในรายการ “เชื่อมั่นประเทศไทยกับ<persName>นายกฯ อภิสิทธิ์</persName>”ที่ออกอากาศทางสถานีวิทยุโทรทัศน์แห่งประเทศไทย  และ สถานีวิทยุกระจายเสียงแห่งประเทศไทย ถึงปัญหาราคาน้ำมันว่า มีการวิพากษ์วิจารณ์ว่าก่อนหน้านี้รัฐบาลไปผลักภาระให้กับพี่น้องประชาชน โดยเฉพาะในช่วงของการเลือกตั้งปี 50 ตนเคยพูดใช่หรือไม่ว่าจะลดภาระเรื่องนี้ ตนอยากจะอธิบายว่า วันที่มีการหาเสียงเลือกตั้ง ราคาน้ำมันในตลาดโลกอยู่ประมาณ 60,70, 80 เหรียญ ต่อบาร์เรล ซึ่งค่อนข้างที่จะสูง ขณะนั้นพรรคการเมืองต่าง ๆ ที่หาเสียงก็พูดกัน และตนได้เสนอว่าน่าจะมีการลดภาระการเก็บเงินเข้ากองทุนน้ำมัน อย่างไรก็ตามหลังจากผ่านการเลือกตั้งมา ปรากฎว่าภาวะในเรื่องของราคาน้ำมันเปลี่ยนแปลงค่อนข้างมาก ช่วงหนึ่งราคาพุ่งสูงขึ้นไปถึง 140 เหรียญต่อบาร์เรล อีกด้านหนึ่งโครงสร้างการใช้น้ำมันมีการเปลี่ยนแปลงไปมากระหว่างผู้คนที่ได้รับการส่งเสริมสนับสนุนใช้แก๊สโซฮอล์และไบโอดีเซลซึ่งเป็นเรื่องที่ดีและถูกต้องและเราก็จะสนับสนุน</p>
<p>นายกรัฐมนตรี กล่าวว่า ช่วงที่ราคาน้ำมันสูงขึ้น รัฐบาลก่อนได้มีการใช้มาตรการด้านภาษี คือยกเว้นการจัดเก็บภาษีสรรพสามิตทั้งหมด เพราะฉะนั้นโครงสร้างตรงนี้ก็เปลี่ยนแปลงไป พร้อม ๆ กับเกิดวิกฤติเศรษฐกิจขึ้น เมื่อรัฐบาลชุดนี้เข้ามามาตรการที่ยกเว้นภาษีสรรพสามิตก็หมดอายุ แต่ราคาน้ำมันได้ลดต่ำลงมาถึงระดับ 30 เหรียญไม่เกิน 40 เหรียญต่อบาร์เรลในตลาดโลก เราจึงต้องกลับมาใช้ระบบภาษีสรรพสามิตเพิ่มเติมขึ้นเล็กน้อยตามแนวโน้มของโลก ทั่วโลกจะมีการจัดเก็บภาษีเพิ่มมากขึ้น เพราะเขาพยายามที่จะไม่สนับสนุนให้คนใช้น้ำมันหรือเชื้อเพลิงมาก ซึ่งเราก็มีการปรับเพิ่มภาษีขึ้นมา รวมทั้งบริหารจัดการกองทุนเพื่อที่จะทำให้สถานะของกองทุนและสถานะเรื่องการคลังมีความมั่นคง โดยที่เรารู้ว่าราคาน้ำมันตลาดโลกลดลงค่อนข้างต่ำ ฉะนั้นราคาหน้าปั้มยังต่ำกว่าในช่วงปีก่อน ๆ ที่มีการพูดกัน</p>
<p>“ทั้งนี้ในช่วง 1-2 สัปดาห์ที่ผ่านมาราคาน้ำมันในตลาดโลกได้พุ่งกลับมาที่ 70 เหรียญต่อบาร์เรล ฉะนั้นตรงนี้รัฐบาลพร้อมที่จะมาทบทวนนโยบายต่าง ๆ ทั้งหมด ผมได้เชิญรมว.คลัง รมว.พลังงานฯ รองนายกรัฐมนตรีที่กำกับดูแลหน่วยงานที่เกี่ยวข้องมาปรึกษาหารือ เรามองราคาน้ำมันตลาดโลกเพิ่มขึ้นจาก 70 เหรียญในอีก 2 ปีข้างหน้าจะเป็น 90 หรือ 100 เหรียญก็สุดแล้วแต่ สิ่งที่เราต้องการทำแน่น่อนก็คือทำอย่างไรที่ราคาน้ำมัน โดยเฉพาะดีเซลจะไม่แพงเกินไป ขณะนี้อาจจะอยู่ที่ 28 , 29 บาท ซึ่งจะไม่ให้เกิน 30 บาท นอกจากนี้เราได้มีการปรับนโยบายเรื่องของภาษีและกองทุน ทำให้ขณะนี้รัฐบาลมีกำลัง พูดง่าย ๆ ว่ายอมเจ็บในช่วงที่ผ่านมา เพราะเห็นว่าต้องเก็บเงินไว้ต่อสู้ในยามที่น้ำมันแพง และบัดนี้สถานการณ์นั้นมาถึงแล้ว เพราะฉะนั้นจะมีการพิจารณาในสัปดาห์หน้าทั้งในส่วนของการส่งเงินเข้ากองทุนและเงินต่าง ๆ ที่รัฐจัดเก็บ และมาตรการต่าง ๆ ที่บรรเทาไม่ให้น้ำมันดีเซลเกิน 30 บาท ส่วนอนาคตข้างหน้าน้ำมันดิบพุ่งสูงขึ้นไป ได้มีการพูดกันว่า อย่างน้อยที่สุดกองทุนน้ำมันไม่ควรจะเป็นภาระให้กับพี่น้องประชาชน โดยรัฐจะตรึงราคาก๊าซหุงต้มและก๊าซเอ็นจีวีไว้จนถึงส.ค.ปีหน้า ทั้งในส่วนที่ไปสนับสนุนพลังงานทดแทน ฉะนั้นสัปดาห์หน้าจะมีมาตรการเรื่องนี้ออกมาและได้วางแผนล่วงหน้า ที่ทำได้เพราะช่วงที่ผ่านรัฐบาลได้บริหารจัดการเรื่องภาษีและกองทุนให้เรามีเงินพอในยามที่เราคาดการณ์ว่าน้ำมันจะแพงขึ้น เราได้เตรียมรับมือเรื่องนี้ไว้แล้ว” <persName>นายอภสิทธิ์</persName> กล่าว.
</p></body>
</news>
