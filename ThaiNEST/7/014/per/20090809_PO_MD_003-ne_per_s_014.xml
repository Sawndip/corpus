<teiHeader>
<fileDesc>
<titleStmt>
  <title>มาร์คเชิญร่วมหลอมดวงจิตถวายความภักดีพระราชินี  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-09 19:59:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000090445  </bibl>
</sourceDesc>
</fileDesc>
</teiHeader>
<news>
<headline><persName>มาร์ค</persName>เชิญร่วมหลอมดวงจิตถวายความภักดีพระราชินี</headline>
<lead></lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ เชื่อมั่นประเทศไทยกับ<persName>นายกฯอภิสิทธิ์</persName> เชิญชวนพี่น้องประชาชนทุกคนใช้โอกาสวันสำคัญของคนไทยคือ วันเฉลิมพระชนมพรรษาสมเด็จพระนางเจ้าฯ พระบรมราชินีนาถ วันที่ 12 สิงหาคม หลอมรวมจิตใจอีกครั้งหนึ่งในการถวายความจงรักภักดีแด่ สมเด็จพระนางเจ้าฯ พระบรมราชินีนาถ และร่วมกันในกิจกรรมต่าง ๆ ซึ่งเป็นกิจกรรมที่จะเป็นการเฉลิมพระเกียรติ  </p>
<p><persName>นายอภิสิทธิ์</persName> กล่าวว่า มีโอกาสไปเปิดโครงการ มหกรรมวัฒนธรรมเฉลิมพระเกียรติสมเด็จพระนางเจ้าฯ พระบรมราชินีนาถ ที่กระทรวงวัฒนธรรมได้จัดขึ้นที่ศูนย์วัฒนธรรมแห่งประเทศไทย ในงานนี้เป็นการเปิดโอกาสให้มีการแสดงที่มีศิลปินทั้งจากชาวไทย ทั้งจากต่างประเทศเข้ามาแสดงเพื่อเฉลิมพระเกียรติ พร้อมๆ กันนั้น มีการจัดนิทรรศการหลายนิทรรศการทีเดียว</p>
<p>ที่สำคัญที่สุดคืองานทางด้านศิลปาชีพ ซึ่งจะทำให้พี่น้องประชาชนได้มีโอกาส เข้าไปชมความสามารถของพี่น้องประชาชนคน ไทย ซึ่งผ่านการฝึกอบรมในโครงการ ศิลปาชีพของพระองค์ท่าน แล้วสามารถที่จะผลิตสินค้าผลิตภัณฑ์ต่างๆ มีความสวยสดงดงาม มีเอกลักษณ์ความเป็นไทยอย่างชัดเจน แล้วก็สามารถที่จะสร้างรายได้ให้กับพี่น้องประชาชนจำนวนมาก</p>
<p>นายกรัฐมนตรี กล่าวว่า ได้มีโอกาสพาคุณแม่ของหลาย ๆ ท่านไปชมนิทรรศการ ศิลป์แผ่นดิน เป็นการแสดงถึงงานที่พี่น้องประชาชนผ่านการฝึกอบรมใน โครงการของ พระองค์ท่าน และได้ประดิษฐ์สิ่งต่าง ๆ งดงามมากมายหาดูได้ยากจริงๆ และคิดว่า ไม่ว่าจะเป็นคนไทย และโดยเฉพาะอย่างยิ่งชาวต่างประเทศที่เข้ามาชมนิทรรศการ ล้วนแล้วแต่จะต้องทึ่งในฝีมือของคนไทย ซึ่งเป็นการพิสูจน์ให้เห็นว่าคนไทยของเรานั้นมีฝีมือและรอคอยเพียงแค่โอกาส และได้รับพระมหากรุณาธิคุณจากสมเด็จพระนางเจ้าฯ ที่พระราชทานโอกาสอันล้ำค่านี้ให้</p></body>
</news>
