<teiHeader>
<fileDesc>
<titleStmt>
  <title>นายกฯ ระบุ จะประกาศให้การป้องกันอุบัติเหตุทางถนนเป็นวาระแห่งชาติ  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208200037&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ระบุ จะประกาศให้การป้องกันอุบัติเหตุทางถนนเป็นวาระแห่งชาติ</headline>
<lead></lead>
<neck></neck>
<body><p>นายกรัฐมนตรี ระบุ จะประกาศให้การป้องกันอุบัติเหตุทางถนนเป็นวาระแห่งชาติ พร้อมจัดตั้งศูนย์อำนวยการความปลอดภัยทางถนน เพื่อดูแลแก้ไขปัญหาอุบัติเหตุจราจร เนื่องจากเห็นว่าทำให้เกิดการสูญเสียชีวิตเป็นจำนวนมาก <persName>นายอภิสิทธิ์ เวชชาชีวะ</persName> นายกรัฐมนตรี เป็นประธานเปิดการสัมมนาระดับชาติ เรื่องอุบัติเหตุจราจรครั้งที่ 9 พลังเครือข่ายเพื่อถนนความปลอดภัย โดยนายกรัฐมนตรี ได้กล่าวปาฐกถาเรื่อง ทิศทางนโยบายการแก้ไขปัญหาอุบัติเหตุจราจร ว่า ปัญหาอุบัติเหตุจราจรถือเป็นสาเหตุสำคัญของการเสียชีวิตและบาดเจ็บของคนไทย โดยในแต่ละปีมีผู้เสียชีวิตจากอุบัติเหตุจราจรกว่าปีละ 12,000 คน หรือเฉลี่ยวันละ 33 คน คิดเป็นอัตราผู้เสียชีวิต 19 คนต่อแสนประชากร ซึ่งสร้างความสูญเสียทางด้านเศรษฐกิจ หรือปีละหลายแสนล้านบาท โดยสาเหตุสำคัญที่ทำให้เกิดการเสียชีวิต คือ การขับรถเร็ว การเมาสุรา การไม่คาดเข็มขัดนิรภัย การไม่สวมหมวกนิรภัย สภาพถนนที่ขาดการออกแบบและบำรุงรักษาในด้านความปลอดภัย รวมถึงขาดการบังคับใช้กฎหมายอย่างเข้มแข็ง ซึ่งในวันที่ 19-20 พฤศจิกายนของปีนี้ องค์การสหประชาชาติ ได้จัดให้มีการประชุมระดับผู้บริหารของทุกประเทศที่กรุงมอสโค เพื่อร่วมกันผลักดันให้ปัญหาอุบัติเหตุทางถนนเป็นวาระสำคัญ ที่ทุกประเทศจะต้องให้ความสำคัญและเร่งดำเนินการแก้ไข โดยตั้งเป้าหมายลดผู้เสียชีวิตลงครึ่งหนึ่งในทศวรรษหน้า นายกรัฐมนตรี กล่าวอีกว่า รัฐบาลจึงได้ประกาศให้การป้องกันอุบัติเหตุทางถนนเป็นวาระแห่งชาติและ จัดตั้งศูนย์อำนวยการความปลอดภัยทางถนน เป็นหน่วยงานหลักในการบูรณาการความร่วมมือด้านการป้องกันและแก้ไขปัญหาอุบัติเหตุจราจรระดับประเทศ</p></body>
</news>
