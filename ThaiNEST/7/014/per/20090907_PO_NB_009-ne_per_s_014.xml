<teiHeader>
<fileDesc>
<titleStmt>
  <title>นายกฯ  เตรียมเสนอรัฐสภา เปิดประชุมสภาฯ อภิปรายการแก้ รธน.16 - 18 ก.ย.นี้  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209070188&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>นายกฯ  เตรียมเสนอรัฐสภา เปิดประชุมสภาฯ อภิปรายการแก้ รธน.16 - 18 ก.ย.นี้</headline>
<lead></lead>
<neck></neck>
<body><p>นายกรัฐมนตรี เตรียมเสนอรัฐสภา เปิดการประชุมร่วมรัฐสภา เพื่ออภิปรายการแก้ไขรัฐธรรมนูญในวันที่ 16 - 18 ก.ย.นี้ พร้อมยืนยัน ไม่ขัดข้องหากมีการตั้ง ส.ส.ร.ชุดที่ 3 <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า ขณะนี้พรรคร่วมรัฐบาลมองประเด็นการแก้ไขรัฐธรรมนูญใกล้เคียงกันแล้ว โดยในวันพรุ่งนี้ (8 ก.ย.52) ตนเองจะนำเรื่องนี้เข้าหารือในที่ประชุมคณะรัฐมนตรี ก่อนส่งให้รัฐสภาพิจารณา ซึ่งคาดว่าในวันที่ 16-18 กันยายนนี้ จะสามารถเปิดการประชุมร่วมกันของรัฐสภาได้ ทั้งนี้ยืนยันไม่ขัดข้องหากจะมีการตั้งสมาชิกสภาร่างรัฐธรรมนูญ หรือ ส.ส.ร. ชุดที่ 3 และพรรคประชาธิปัตย์ ไม่ได้ยื้อเวลา แม้จะไม่ได้ลงชื่อในการเสนอให้มีการแก้ไขรัฐธรรมนูญ ส่วนกรณีที่ ส.ว.บางส่วน และกลุ่มพันธมิตรประชาชนเพื่อประชาธิปไตย ระบุว่า จะออกมาชุมนุมหากมีการแก้ไขรัฐธรรมนูญนั้น นายกรัฐมนตรี กล่าวว่า ยังไม่มีเหตุผลที่จะต้องออกมาชุมนุม เพราะขณะนี้ยังอยู่ในขั้นตอนของการอภิปรายทั่วไปเพื่อรับฟังความคิดเห็นของแต่ละฝ่าย ซึ่งยืนยันว่าหากมีการแก้ไขรัฐธรรมนูญแล้ว จะสามารถชี้แจงต่อสังคมได้ นายกรัฐมนตรี ยังกล่าวถึงกรณีที่คณะกรรมการป้องกันและปราบปรามการทุจริตแห่งชาติ หรือ ป.ป.ช. ชี้มูลความผิดวินัยร้ายแรง <persName>พลตำรวจเอกพัชรวาท วงษ์สุวรรณ</persName> ผู้บัญชาการตำรวจแห่งชาติ เกี่ยวกับกรณีเหตุการณ์สลายการชุมนุมกลุ่มพันธมิตรฯ เมื่อวันที่ 7 ตุลาคม 2551 ว่า ยังไม่ทราบข้อมูล แต่เห็นว่า หากผู้บัญชาการตำรวจแห่งชาติ ไม่สามารถปฏิบัติหน้าที่ได้ ก็จะมีการแต่งตั้งรักษาราชการแทน แต่จะเป็น <persName>พลตำรวจเอกวิเชียร พจน์โพธิ์ศรี</persName> ที่ปรึกษา สบ.10 หรือไม่ ต้องกลับไปดูข้อมูลก่อน</p></body>
</news>
