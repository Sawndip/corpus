<teiHeader>
<fileDesc>
<titleStmt>
  <title>"มาร์ค"ยันไม่ถอนทหารชายแดนไทย-เขมร  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-03 15:48:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23447  </bibl>
</sourceDesc>
</fileDesc>
</teiHeader>
<news>
<headline>"<persName>มาร์ค</persName>"ยันไม่ถอนทหารชายแดนไทย-เขมร</headline>
<lead></lead>
<neck></neck>
<body><p>ที่ทำเนียบรัฐบาล วันนี้ (30 ก.ย.) <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ถึง ปัญหาชายแดนไทย-กัมพูชา กรณีปราสาทพระวิหาร ว่า ตนเห็นข่าวว่า ฝ่ายกัมพูชามีการเสริม และปรับกำลัง มีการเปลี่ยนแปลง แต่ฝ่ายไทยนั้นจะถอนกำลังก็ต่อเมื่อสภาให้ความเห็นชอบในกรอบของการเจรจา ส่วนแนวทางของรัฐบาลในการแก้ไขปัญหาเขาพระวิหารนั้น เรายืนยันว่า สิ่งที่ดีที่สุด คือ ประเด็นปัญหาเรื่องเขตแดนก็เดินไปตามกลไกที่เราตกลงกันไว้แล้วทั้งสองฝ่ายเรื่องคณะกรรมการเขตแดนร่วม ไม่มีฝ่ายใดเข้าไปทำให้มีการเปลี่ยนแปลงในพื้นที่นั้น ในลักษณะที่จะมีผลกระทบต่อการอ้างสิทธิ์ วิธีดีที่สุด คือ ทำอย่างไรอย่าให้มีการปะทะกัน เรายึดตามข้อตกลงปี 2543 และสันปันน้ำ และเมื่อมีปัญหาก็จะแก้ไขโดยสันติวิธี โดยจะไม่ไปยอมรับสิทธิอะไรที่เกินเลยไปกว่าที่ศาลโลกได้ตัดสินไปแล้ว และจะไม่มีการยกระดับของปัญหา</p>
<p>ผู้สื่อข่าวถาม กรณี ป.ป.ช.ชี้มูลความผิดกรณีเขาพระวิหาร ที่ระบุว่า ครม.<persName>นายสมัคร สุนทรเวช</persName> ไปช่วย <persName>สมเด็จฮุนเซ็น</persName> นายกฯ กัมพูชาในช่วงเลือกตั้ง ถือเป็นการไปก้าวก่ายการเมืองนอกประเทศหรือไม่ <persName>นายอภิสิทธิ์</persName> กล่าวว่า ไม่ทราบ เพราะไม่ได้อ่านรายละเอียด และเป็นเรื่องของ ป.ป.ช.</p>
<p>เมื่อถามว่า เป็นการเอาการเมืองนอกประเทศมายุ่งกับการเมืองภายในประเทศหรือไม่ <persName>นายอภิสิทธิ์</persName> กล่าวว่า ต้องถาม ป.ป.ช. ตนไม่ทราบ เห็นแต่คำวินิจฉัยเกี่ยวกับบุคคล 2 คน เท่านั้นเอง</p>
<p>เมื่อถามว่า บทเรียนกรณีการชี้มูล ป.ป.ช.ที่บอกว่า รัฐบาลก่อนเอาประโยชน์ชาติไปช่วยการเมืองภายนอก รัฐบาลนี้จะให้ความมั่นใจอย่างไรว่า การดำเนินการทั้งหมดจะยึดประโยชน์ชาติเป็นที่ตั้ง <persName>นายอภิสิทธิ์</persName> กล่าวว่า ยืนยันว่า ทุกเรื่องที่เราทำ และแนวที่กำหนดในขณะนี้ ไม่มีเรื่องประโยชน์ของคนอื่นนอกจากประโยชน์ของประเทศ เรียนว่า หลายเรื่องที่พยายามอธิบายไม่สามารถอธิบายได้ทั้งหมด เพราะไม่อยากเสียเปรียบ เพราะเรื่องนี้มีเทคนิคความสลับซับซ้อนความละเอียดอ่อนอยู่ แต่ยืนยันว่า รัฐบาลนี้ไม่มีประโยชน์อะไรไปแลก.
</p></body>
</news>
