<teiHeader>
<fileDesc>
<titleStmt>
  <title>สรุปประชุมสภา เบรก 19.00 น.  </title>
  <author>คณิต จินดาวรรณ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208280208&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สรุปประชุมสภา เบรก 19.00 น.</headline>
<lead></lead>
<neck></neck>
<body><p>สภาผู้แทนราษฎร ลงมติผ่านมาตรา 5 งบประมาณสำนักนายกรัฐมนตรี และมาตรา 6 งบประมาณกระทรวงกลาโหมแล้ว ขณะที่รัฐมนตรีประจำสำนักนายกรัฐมนตรี ยืนยันรายการเชื่อมั่นประเทศไทยกับ<persName>นายกฯ อภิสิทธ์</persName> ไม่ใช่เป็นเวทีตอบโต้ทางการเมือง การประชุมสภาผู้แทนราษฎรสมัยสามัญนิติบัญญัติ เป็นพิเศษ วันนี้(28 ส.ค.) เป็นการพิจารณาร่าง พ.ร.บ.งบประมาณรายจ่ายประจำปีงบประมาณ 2553 วาระที่สองต่อจากวานนี้ ซึ่งมี<persName>นายชัย ชิดชอบ</persName> ประธานสภาผู้แทนราษฎร ทำหน้าที่ประธานการประชุม โดยเป็นการพิจารณาในมาตรา 5 งบประมาณในส่วนของสำนักนายกรัฐมนตรีและหน่วยงานในกำกับ จำนวนกว่า 23,000 ล้าน โดยการอภิปรายของ ส.ส.พรรคเพื่อไทยหลายคน ได้อภิปรายขอปรับลดงบประมาณแผนงบส่งเสริมกระจายอำนาจ จำนวนกว่า 49 ล้านบาท ให้องค์กรปกครองส่วนท้องถิ่น โดยตั้งข้อสังเกตว่า ที่ผ่านมาองค์กรดังกล่าวมีอำนาจในการจัดเก็บรายได้โดยตรงในพื้นที่ พร้อมขอปรับลดงบของกองอำนวยการรักษาความมั่นคงภายใน หรือ กอ.รมน. จำนวน 8,000 ล้านบาท ลงร้อยละ 10 เพราะเงินจำนวนดังกล่าวไม่ถูกนำไปใช้ประโยชน์เพื่อแก้ปัญหาความไม่สงบในพื้นที่จังหวัดชายแดนภาคใต้อย่างแท้จริง เนื่องจากสถานการณ์ในปัจจุบันยังคงเกิดความรุนแรงในพื้นที่ ขณะที่งบประมาณในส่วนของกรมประชาสัมพันธ์ จำนวนกว่า 1,200 ล้านบาทนั้น ส.ส.ฝ่ายค้านและรัฐบาล เห็นควรปรับลด เพราะขาดประสิทธิภาพ และทำให้เกิดความแตกแยกในสังคม และขาดความกล้าหาญในการเผยแพร่ข่าวสารเพื่อปกป้องสถาบันหลักของชาติ ด้าน<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ชี้แจงว่า ตั้งแต่กำกับดูแลกรมประชาสัมพันธ์ พบว่าที่ผ่านมาฝ่ายการเมืองแทรกแซงอย่างมาก ซึ่งขณะนี้คณะกรรมการสื่อภาครัฐ มีข้อสรุปส่งให้รัฐบาลแล้ว โดยให้แปลงสภาพของสถานีวิทยุโทรทัศน์แห่งประเทศไทย NBT ให้เป็นองค์กรมหาชน เพื่อไม่ให้มีการครอบงำจากฝ่ายการเมือง ส่วนที่มีการกล่าวหาว่า รายการเชื่อมั่นประเทศไทยกับ<persName>นายกฯ อภิสิทธ์</persName> เป็นการประชาสัมพันธ์ของพรรคประชาธิปัตย์ <persName>นายสาทิตย์</persName> ยืนยันว่าไม่ใช่เป็นเวทีตอบโต้ทางการเมือง ขณะเดียวกัน ได้รับความนิยมจากประชาชนอย่างชัดเจน จากนั้นที่ประชุมได้ลงมีมติผ่านมาตรา 5 ตามที่คณะกรรมาธิการวิสามัญฯ แปรญัตติไว้ โดยไม่มีการปรับลดงบประมาณ และพิจารณา มาตรา 6 งบประมาณรายจ่ายของกระทรวงกลาโหมและหน่วยในกำกับ จำนวน 154,000 ล้านบาท ต่อ ซึ่งการอภิปรายของ ส.ส.ฝ่ายค้าน อภิปรายถึงเรื่องการจัดซื้ออาวุธของกองทัพต่าง ๆ และการแก้ไขปัญหาความไม่สงบในพื้นที่ภาคใต้ ซึ่งหลังการอภิปรายของ ส.ส.ที่ขอสงวนคำแปรญัตติแล้ว ที่ประชุมได้ลงมติผ่านมาตรา 6 และพิจารณา มาตรา 7 งบประมาณรายจ่ายของกระทรวงการคลังและหน่วยงานในกำกับ จำนวนกว่า 215,700 ล้านบาท สำหรับร่างพระราชบัญญัติงบประมาณรายจ่ายประจำปี 2553 มีจำนวนทั้งสิ้น 34 มาตรา </p></body>
</news>
