<teiHeader>
<fileDesc>
<titleStmt>
  <title>'องคมนตรี'แนะขรก.ยึดหลักทศพิธราชธรรม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-02 15:46:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17933  </bibl>
</sourceDesc>
</fileDesc>
</teiHeader>
<news>
<headline>'องคมนตรี'แนะขรก.ยึดหลักทศพิธราชธรรม</headline>
<lead></lead>
<neck></neck>
<body><p>ที่สำนักงานข้าราชการพลเรือน จ.นนทบุรี วันนี้(2ก.ย.) <persName>นายอำพล เสนาณรงค์</persName> องคมนตรี กล่าวเปิดงานสัมมนาเรื่อง 'การส่งเสริมการจัดทำจรรยาข้าราชการของส่วนราชการและการสร้างมาตรฐานความโปร่งใสในภาครัฐ' ตอนหนึ่งว่า การพัฒนาจรรยาข้าราชการและสร้างความโปร่งใส จำเป็นต้องสร้างจิตสำนึกและแนวทางหนึ่งที่จะสร้างจิตสำนึกให้ข้าราชการและเจ้าหน้าที่ของรัฐคือการเจริญรอยตามเบื้องพระยุคลบาท อย่างเป็นขั้นตอนและต่อเนื่อง ซึ่งพระบาทสมเด็จพระเจ้าอยู่หัว ได้พระราชทานพระบรมราโชวาทไว้ เมื่อวันที่ 9 มิ.ย. 49 และได้ขอให้ประชาชนทุกหมู่เหล่าได้รักษาจิตใจ และคุณธรรม 4  ประการ อันได้แก่ 1. การให้ทุกคนคิด พูด ทำด้วยความเมตตามุ่งดีต่อกัน (เมตตาธรรม) 2.การที่แต่ละคนช่วยเหลือเกื้อกูลกัน ประสานงาน ประสานประโยชน์กัน ให้งานที่ทำสำเร็จผล ทั้งแก่ตนแก่ผู้อื่นและประเทศชาติ (สามัคคีธรรม) 3.การที่ทุกคนประพฤติปฏิบัติอยู่ในความสุจริตในกฎกติกาและระเบียบแบบแผน โดยเท่าเทียมเสมอกัน (สุจริตธรรม) และ 4.การที่ต่างคนต่างพยายามทำความคิดความเห็นของตนให้ถูกต้องเที่ยงตรง อยู่ในเหตุในผล (มโนสุจริต) ถ้าข้าราชการ และเจ้าหน้าที่ของรัฐคิดในสิ่งที่พระองค์ท่านพระราชทานไว้ให้เหนียวแน่น และถ่ายทอดความคิดนี้ต่อไปประเทศชาติก็จะดำรงอยู่ด้วยความร่มเย็นเป็นสุข.
</p></body>
</news>
