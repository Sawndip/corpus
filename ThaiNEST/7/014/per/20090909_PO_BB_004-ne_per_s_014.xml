<teiHeader>
<fileDesc>
<titleStmt>
  <title>จ่อโยก"พัชรวาท"เข้ากรุ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/09/news_29433189.php?news_id=29433189  </bibl>
</sourceDesc>
</fileDesc>
</teiHeader>
<news>
<headline>จ่อโยก"<persName>พัชรวาท</persName>"เข้ากรุ</headline>
<lead>นายกฯ เตรียมโยก “<persName>พัชรวาท</persName>” เข้ากรุสำนักนายกฯ ตั้ง “<persName>วิเชียร</persName>” รักษาการ เข้าประชุม ก.ต.ช. ยื้อเวลาฟันจนเกษียณ ก่อนให้ออกจากราชการ เพื่อรักษาเกียรติตระกูล "<persName>วงษ์สุวรรณ</persName>" ขณะที่ "<persName>สมชาย</persName>" งัดมติ ครม.ยันไม่ได้สั่งใช้ความรุนแรงสลายพันธมิตรฯ คนสนิทเผย "<persName>บิ๊กจิ๋ว</persName>" เสียถูกชี้มูลผิดอาญา "กลุ่มเสื้อแดง" เอาบ้างแจ้งกองปราบฯ ดำเนินคดี "นายกฯ-ผบ.สส." เอาผิดสลายม็อบ เม.ย. ก่อนยื่น ป.ป.ช.สอบศุกร์นี้ ป.ป.ช.นัดชี้มูลคดีเขาพระวิหาร 22 ก.ย.</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ยังคงยืนยันว่าจะขอรอมติอย่างเป็นทางการ จากคณะกรรมการป้องกันและปราบปรามการทุจริตแห่งชาติ (ป.ป.ช.) ก่อนที่จะดำเนินการกับ <persName>พล.ต.อ.พัชรวาท วงษ์สุวรรณ</persName> ผู้บัญชาการตำรวจแห่งชาติ (ผบ.ตร.) หลังถูกชี้มูลความผิดอาญาและวินัยร้ายแรง จากคดีสลายการชุมนุมของกลุ่มพันธมิตรประชาชนเพื่อประชาธิปไตย (พธม.) เมื่อวันที่ 7 ต.ค.2551
"ขณะนี้เรื่องยังมาไม่ถึงผม แต่ได้ประสานไปในระดับเจ้าหน้าที่ พบว่าก่อนที่จะมีการส่งมติมา จะต้องมีการประชุมเพื่อรับรองมติก่อน แต่ผมไม่ทราบว่า ป.ป.ช.จะประชุมได้เมื่อไร"</p>
<p>ส่วนจะสั่งให้ <persName>พล.ต.อ.พัชรวาท</persName> มาช่วยราชการที่สำนักนายกรัฐมนตรีก่อนหรือไม่ นายกฯ กล่าวว่า ต้องมีการยืนยันมติจากทาง ป.ป.ช.ก่อน ซึ่งเมื่อ ป.ป.ช.ส่งเรื่องมาแล้วก็จะดำเนินการตามมติ ป.ป.ช. หากไปทำอะไรโดยที่ ป.ป.ช.ไม่ยืนยันมา ก็จะเป็นปัญหาทางกฎหมาย</p>
<p>ด้านแหล่งข่าวใกล้ชิดนายกรัฐมนตรี กล่าวว่า ตามขั้นตอนอาจจะต้องรอหนังสือจาก ป.ป.ช.ถึงนายกฯ ซึ่งอาจใช้เวลาประมาณ 1 สัปดาห์ หรือเร็วกว่านั้น หากนายกฯ ได้รับหนังสือเร็วขึ้น อาจจะมีการเรียกประชุมคณะกรรมการนโยบายตำรวจแห่งชาติ (ก.ต.ช.) ได้ภายในวันที่ 11 ก.ย.นี้ แต่หากไม่ทัน ก็จำเป็นต้องเลื่อนการประชุม ก.ต.ช.ออกไปเป็นสัปดาห์ถัดไป โดยนายกฯ ยืนยันว่าจะต้องได้ ผบ.ตร.คนใหม่ก่อนเดินทางไปร่วมไปร่วมประชุมสมัชชาสหประชาชาติ ที่สหรัฐอเมริกา ระหว่างวันที่ 20-26 ก.ย.นี้</p>
<p>แหล่งข่าวกล่าวว่า ขณะนี้นายกฯ อยู่ระหว่างการตัดสินใจว่าจะหาทางออกเรื่องนี้อย่างไร เพื่อไม่ให้กระทบความสัมพันธ์ กับ <persName>พล.อ.ประวิตร</persName> พี่ชาย <persName>พล.ต.อ.พัชรวาท</persName> เพราะนายกฯ ต้องตัดสินใจว่าให้ออก หรือไล่ออกเท่านั้น เพราะหากไม่ดำเนินการตามมติของ ป.ป.ช. นายกฯ จะถูกข้อกล่าวหาเรื่องการละเว้นปฏิบัติหน้าที่ ซึ่งมีความผิดตามประมวลกฎหมายอาญา มาตรา 157 อาจถูกกลุ่มพันธมิตรยื่นร้องเรียนได้</p>
<p>นายกฯ จ่อโยก ผบ.ตร.เข้ากรุสำนักนายกฯ</p>
<p>ดังนั้น นายกฯ จึงเตรียมนำประเด็นนี้มาต่อรองเรื่องการแต่งตั้ง ผบ.ตร. เนื่องจากตามกฎหมาย ป.ป.ช.มาตรา 55 ผู้ที่ถูกชี้มูลความผิดวินัยร้ายแรง ไม่สามารถลงนามหรือออกคำสั่งได้ ดังนั้น <persName>พล.ต.อ.พัชรวาท</persName> จึงไม่สามารถเข้าร่วมประชุม ก.ต.ช.ได้</p>
<p>แหล่งข่าวกล่าวว่า นายกฯ เตรียมหาทางออกในระหว่างการตัดสินใจว่าจะให้ออก หรือไล่ออก ด้วยการโยกย้ายมาช่วยราชการสำนักนายกรัฐมนตรีก่อน จากนั้นจะตั้งรักษาการ ผบ.ตร.ขึ้นมาปฏิบัติหน้าที่แทน เพื่อให้สามารถเข้าประชุม ก.ต.ช.ได้ เพื่อยื้อเวลาชี้ขาดไปจนถึงสิ้นเดือนก.ย.ให้ตรงกับวันเกษียณอายุราชการพอดี เพื่อเป็นการรักษาหน้าและให้เกียรติตระกูล<persName>วงษ์สุวรรณ</persName> ก่อนที่จะให้ออกจากราชการ</p>
<p>คาดตั้ง "<persName>วิเชียร</persName>" รักษาการ ผบ.ตร.อีก</p>
<p>แหล่งข่าวกล่าวด้วยว่า สำหรับรักษาการ ผบ.ตร.คาดว่าน่า จะเป็น <persName>พล.ต.อ.วิเชียร พจน์โพธิ์ศรี</persName> ที่ปรึกษา สบ 10 ขึ้นมาทำหน้าที่แทน เพื่อจะเข้ามาเป็น กรรมการ ก.ต.ช.โดยตำแหน่ง แทน <persName>พล.ต.อ.พัชรวาท</persName> ซึ่งถือเป็นการใช้อำนาจของ ผู้บัญชาการ (ผบช.) ตามระเบียบ ก.ต.ช. ที่กำหนดให้การใช้อำนาจของ ผบช.ในฐานะเป็นอธิบดีหรือแทน ผบ.ตร. ตามระเบียบ ก.ต.ช.ว่าด้วยหลักเกณฑ์การปฏิบัติราชการของผู้บัญชาการ ในฐานะเป็นอธิบดี หรือแทนผู้บัญชาการตำรวจแห่งชาติ พ.ศ.2551
ผบช.สามารถมอบอำนาจให้ผู้ดำรงตำแหน่งรอง หรือผู้ดำรงตำแหน่งหัวหน้าส่วนราชการ หรือหัวหน้าหน่วยงานถัดลงไปตามลำดับได้ ตามนัย มาตรา 74 แห่ง พ.ร.บ.ตำรวจแห่งชาติ พ.ศ.2547 ซึ่งจะทำให้<persName>นายอภิสิทธิ์</persName> มีเสียงสนับสนุนเพิ่มขึ้นอีก 1 เสียง</p>
<p>ป.ป.ช.ชี้นายกฯ ฟัน ผบ.ตร.ได้ทันทีไม่ต้องรอ</p>
<p><persName>นายกล้านรงค์ จันทิก</persName> โฆษก ป.ป.ช. กล่าวว่า วันอังคารหน้าจะให้กรรมการ ป.ป.ช.แต่ละคนรับรองมติในคดี 7 ตุลาฯ และคาดว่าจะสามารถส่งเรื่องให้กับนายกรัฐมนตรี ในฐานะผู้บังคับบัญชาได้ในสัปดาห์ดังกล่าว ส่วนกรณีที่<persName>นายสมชาย วงศ์สวัสดิ์</persName> อดีตนายกรัฐมนตรี อ้างว่า ป.ป.ช.เร่งรัดคดี และไม่เปิดโอกาสให้ได้ชี้แจงนั้น ยืนยันว่า ป.ป.ช.เปิดโอกาสให้<persName>นายสมชาย</persName> ได้ชี้แจงข้อกล่าวหาแล้ว โดยชี้แจงมาเป็นลายลักษณ์อักษร
ส่วน<persName>นายวิชัย วิวิตเสวี</persName> กรรมการ ป.ป.ช. กล่าวว่า ส่วนตัวเห็นว่านายกฯ ในฐานะผู้บังคับบัญชาของ <persName>พล.ต.อ.พัชรวาท</persName> สามารถสั่งพักงาน <persName>พล.ต.อ.พัชรวาท</persName> ได้ทันที โดยไม่จำเป็นต้องรอหนังสือยืนยันมติจาก ป.ป.ช. เพราะเมื่อ ป.ป.ช.มีมติก็จะเกิดผลในทันที ไม่ต้องรอการแจ้งอย่างเป็นทางการ เนื่องจากเป็นนิติเหตุเช่นเดียวกับเมื่อคนอายุ 20 ปี ก็ถือว่าบรรลุนิติภาวะ โดยไม่จำเป็นต้องไปแจ้งกับนายทะเบียน</p>
<p>ผู้สื่อข่าวถามว่า ถ้า <persName>พล.ต.อ.พัชรวาท</persName> ถูกพักงานภายหลัง การดำเนินการระหว่างนี้จะถือเป็นโมฆะหรือไม่ <persName>นายวิชัย</persName> กล่าวว่า ตามหลักวิธีการพิจารณาคดีปกครองระบุไว้ว่าหากใครถูกชี้ว่าขาดคุณสมบัติภายหลังจะไม่ถือเป็นผลกระทบ ระหว่างนี้ <persName>พล.ต.อ.พัชรวาท</persName> จึงต้องสามารถเซ็นคำสั่ง หรือปฏิบัติหน้าที่ได้ตามปกติ</p>
<p>"<persName>สมลักษณ์</persName>" ยันผู้ถูกชี้มูลต้องยุติหน้าที่ทันที</p>
<p>ขณะที่ <persName>น.ส.สมลักษณ์ จัดกระบวนพล</persName> กรรมการ ป.ป.ช. กล่าวยืนยันว่า ข้าราชการที่ถูก ป.ป.ช.ชี้มูลว่ามีความผิดจะต้องยุติการปฏิบัติหน้าที่ทันที เพราะตามกฎหมายมาตรา 55 ระบุไว้ชัดเจนว่า นับตั้งแต่วันที่ ป.ป.ช.ชี้มูลจะต้องยุติการปฏิบัติหน้าที่ทันที ซึ่งหมายถึงการเซ็นคำสั่งใดๆ หลังจากนั้นจะไม่มีผลในทางกฎหมาย
อย่างไรก็ตาม การจะให้ข้าราชการที่ถูกชี้มูลยุติการปฏิบัติหน้าที่นั้น ต้องขึ้นอยู่กับการตัดสินใจของนายกฯ ว่าจะมีคำสั่งเช่นใด เพราะถือเป็นผู้บังคับบัญชาโดยตรง</p>
<p>ป.ป.ช.เตรียมชี้มูลคดีเขาพระวิหาร 22 ก.ย.</p>
<p><persName>น.ส.สมลักษณ์</persName> ในฐานะผู้รับผิดชอบสำนวนคดีกล่าวหา ครม.<persName>นายสมัคร สุนทรเวช</persName> ปฏิบัติหน้าที่โดยมิชอบ กรณีออกมติ ครม.สนับสนุนการขึ้นทะเบียนปราสาทพระวิหารเป็นมรดกโลก กล่าวว่า หลังจากเลื่อนการพิจารณาชี้มูลความผิดในวันที่ 7 ก.ย. คาดว่าจะสามารถนำเข้าที่ประชุม ป.ป.ช.ชุดใหญ่ได้อีกครั้ง ในวันที่ 22 ก.ย.นี้ ซึ่งหากไม่มีกรรมการ ป.ป.ช.คนใดติดใจ คาดว่าจะสามารถลงมติชี้มูลความผิดได้ทันที</p>
<p>"<persName>สนธิ</persName>" จี้นายกฯ กล้าหาญปลด "<persName>พัชรวาท</persName>"</p>
<p>ด้าน<persName>นายสนธิ ลิ้มทองกุล</persName> แกนนำพันธมิตร กล่าวถึงผลชี้มูลของ ป.ป.ช.ว่า ตนไม่พอใจในผลการตัดสิน 100% เพราะอีกหลายระดับไม่ถูกชี้มูลความผิด ซึ่งทนายความพันธมิตรจะฟ้องร้องดำเนินคดีทางแพ่งและทางอาญาให้ถึงที่สุด สำหรับนายกฯ จะต้องแสดงความกล้าดำเนินการให้เป็นไปตามการชี้มูลของ ป.ป.ช. และพิสูจน์ตัวเองว่าจะทำงานเพื่อประชาชนหรือตำแหน่งนายกฯ และขอตั้งคำถามถึง<persName>นายอภิสิทธิ์</persName> ว่า เป็นความจริงหรือไม่ที่<persName>นายสุเทพ เทือกสุบรรณ</persName> รองนายกฯ คุยกับทหารเพื่อบีบพรรคร่วมรัฐบาล โดยเนื้อหาในการเจรจาส่วนหนึ่งคือ ต้องให้ <persName>พล.ต.อ.พัชรวาท</persName> อยู่ในตำแหน่ง ผบ.ตร.จนเกษียณอายุ</p>
<p><persName>นายพิภพ ธงไชย</persName> แกนนำพันธมิตร กล่าวว่า <persName>นายอภิสิทธิ์</persName> ต้องแสดงถึงภาวะผู้นำด้วยการปลดข้าราชการประจำและนักการเมืองที่ถูกชี้มูลความผิดออกจากตำแหน่งทันที
<persName>นายสมเกียรติ พงษ์ไพบูลย์</persName> ส.ส.พรรคประชาธิปัตย์ กล่าวว่า ป.ป.ช.ชี้มูลด้วยมติ 8 ต่อ 1 <persName>พล.ต.อ.พัชรวาท</persName> ก็ควรคิดได้แล้วว่าจะทำอะไร และควรจะต้องแสดงสปิริต</p>
<p>"<persName>สมชาย</persName>" ยัน ครม.ไม่เคยมีมติสั่งสลายม็อบ</p>
<p>ขณะที่ <persName>นายสมชาย วงศ์สวัสดิ์</persName> อดีตนายกรัฐมนตรี ซึ่งถูก ป.ป.ช.ชี้มูลความผิดทางอาญา ได้เปิดแถลงข่าวอีกครั้งวานนี้ โดยนำเอกสารมติคณะรัฐมนตรี ที่มอบหมายให้ <persName>พล.อ.ชวลิต ยงใจยุทธ</persName> อดีตรองนายกรัฐมนตรี เป็นผู้ดูแลความเรียบร้อย มายืนยัน โดยไม่มีคำสั่งให้ใช้ความรุนแรงแต่อย่างใด และเห็นว่าในวันดังกล่าวเจ้าหน้าที่ตำรวจสามารถปฏิบัติหน้าที่ตามความรับผิดชอบ
<persName>นายสมชาย</persName> ยังกล่าวด้วยว่า ที่ออกมาแถลงข่าวไม่ได้ต้องการปฏิเสธความรับผิดชอบหรือคำสั่งต่างๆ ในช่วงนั้น แต่ต้องการยืนยันความถูกต้อง อย่างไรก็ตาม จนถึงขณะนี้ยังไม่ได้พูดคุยกับ <persName>พล.อ.ชวลิต</persName> แต่เคยบอกไปแล้วว่า <persName>พล.อ.ชวลิต</persName> ได้ทำทุกอย่างถูกต้อง ไม่มีอะไรผิดพลาด แต่ <persName>พล.อ.ชวลิต</persName> ก็ได้รับผิดชอบด้วยการลาออกในที่สุด</p>
<p>เผย "<persName>บิ๊กจิ๋ว</persName>" เสียใจ ป.ป.ช.ชี้มูลผิดอาญา</p>
<p><persName>พล.ท.เชวงศักดิ์ ทองสลวย</persName> นายทหารคนสนิท <persName>พล.อ.ชวลิต</persName> กล่าวถึงท่าทีของ <persName>พล.อ.ชวลิต</persName> ภายหลัง ป.ป.ช.ชี้มูลผิดอาญา ว่า <persName>พล.อ.ชวลิต</persName> รู้สึกเสียใจที่ ป.ป.ช.วินิจฉัยออกมาแบบนี้ ซึ่งอยากให้มองในอดีตที่ผ่านมา <persName>พล.อ.ชวลิต</persName> ไม่เคยมีความคิดในแนวทางใช้ความรุนแรง เนื่องจากพยายามสมานฉันท์มาโดยตลอด
กระทั่งเรื่องของโซ่ข้อกลางก็เป็นแนวคิดที่ <persName>พล.อ.ชวลิต</persName> เสนอ จึงเป็นไปไม่ได้ที่จะสั่งให้เจ้าหน้าที่เข่นฆ่าประชาชน โดยเฉพาะในจดหมายลาออกที่ยื่นต่อนายกรัฐมนตรี ณ เวลานั้น มีการระบุชัดเจนถึงคำสั่งของ <persName>พล.อ.ชวลิต</persName> ที่มีต่อสถานการณ์วันที่ 7 ต.ค.ว่า “หากยังไม่สามารถเปิดเส้นทางได้ ก็ให้ยุติไว้ก่อนเพื่อให้เป็นหน้าที่ของฝ่ายการเมือง...” แต่น่าเสียใจที่ ป.ป.ช.ไม่ใช้เอกสารดังกล่าวประกอบการวินิจฉัย</p>
<p>เสื้อแดงเล็งยื่น ป.ป.ช.สอบสลายม็อบ เม.ย.</p>
<p><persName>นายคารม พลทะกลาง</persName> ทนายความกลุ่มเสื้อแดง ได้พาผู้เสียหาย 4 คน ที่ได้รับบาดเจ็บจากการสลายการชุมนุมกลุ่มคนเสื้อแดง เมื่อวันที่ 12-14 เม.ย.เข้าแจ้งความกับพนักงานสอบสวนกองปราบปราม ให้ดำเนินคดีนายกรัฐมนตรี ในฐานะเป็นผู้ออกประกาศให้พื้นที่กรุงเทพฯ และโดยรอบ เป็นบริเวณที่มีสถานการณ์ฉุกเฉินที่มีความร้ายแรง
และให้ดำเนินคดีกับ <persName>พล.อ.ทรงกิตติ จักกาบาตร์</persName> ผู้บัญชาการทหารสูงสุด (ผบ.สส.) ในฐานะผู้อำนวยการรักษาความสงบเรียบร้อย ตามคำสั่งนายกฯ ในการสลายการชุมนุม ฐานเป็นเจ้าพนักงานปฏิบัติ หรือละเว้นการปฏิบัติหน้าที่โดยมิชอบ ตามประมวลกฎหมายอาญา มาตรา 157 และในฐานะเป็นผู้ใช้ผู้อื่นพยายามยามฆ่าโดยไตร่ตรองไว้ก่อน ตามประมวลกฎหมายอาญามาตรา 80 และ 84 โดยได้นำหลักฐานเป็นซีดีมอบให้พนักงานสอบสวน และวันศุกร์นี้จะไปร้องต่อ ป.ป.ช.อีกครั้</p>
<p>ผบ.สส.ไม่หวั่นคดีสลายม็อบ เม.ย.</p>
<p>ทางด้าน <persName>พล.อ.ทรงกิตติ</persName> กล่าวว่า ตนทำหน้าที่ตามระเบียบของรัฐธรรมนูญ รวมถึงกฎหมายข้อบังคับและระเบียบของกระทรวงกลาโหม ที่กำหนดให้ปฏิบัติงานในสถานการณ์ฉุกเฉิน ซึ่งเป็นการดำเนินการตามขั้นตอนของกฎหมาย ไม่มีปัญหาอะไร
ผู้สื่อข่าวถามว่าเป็นห่วงหรือไม่ในฐานะที่เป็นข้าราชการประจำและปฏิบัติตามคำสั่งผู้บังคับบัญชา แต่ต้องถูกฟ้องร้องดำเนินคดี เช่นเดียวกับกรณีของ <persName>พล.ต.อ.พัชรวาท</persName> <persName>พล.อ.ทรงกิตติ</persName> กล่าวว่า ไม่ห่วง เพราะถือว่าทำตามหน้าที่ในส่วนที่รับผิดชอบ</p>
<p>"<persName>ธงทอง</persName>" สอบ "<persName>พัชรวาท</persName>" 60 วันพันงบ สตช.</p>
<p><persName>นายธงทอง จันทรางศุ</persName> เลขาธิการสำนักงานสภาการศึกษา ซึ่งได้รับมอบหมายเป็นประธานตรวจสอบการทุจริตงบโฆษณาของสำนักงานตำรวจแห่งชาติ (สตช.) วงเงิน 18 ล้านบาท กล่าวว่า เมื่อได้รับคำสั่งอย่างเป็นทางการ จะนัดประชุมคณะกรรมการ เพื่อแจ้งคำสั่งไปให้ <persName>พล.ต.อ.พัชรวาท</persName> ผู้ถูกกล่าวหารับทราบ เพื่อทำคำชี้แจงเป็นลายลักษณ์อักษรมาให้คณะกรรมการภายใน 15 วัน</p>
<p><persName>นายธงทอง</persName> กล่าวว่า วางกรอบระยะเวลาการดำเนินการไว้ 60 วัน และหากยังพิจารณาไม่เสร็จ จะขอเวลาเพิ่มได้อีก 60 วัน เมื่อผลการสอบสวนเสร็จสิ้น จะรายงานผลไปยัง<persName>นายสุเทพ เทือกสุบรรณ</persName> รองนายกรัฐมนตรี ในฐานะประธาน ก.ตร. รับทราบ และหากพบว่ามีความผิดทางอาญา ต้องส่งให้ ป.ป.ช.พิจารณา แต่หากเป็นความผิดทางวินัย ต้องตั้งคณะกรรมการ เพื่อพิจารณาทางวินัยที่เกี่ยวกับกฎหมายทางตำรวจต่อไป</p></body>
</news>
