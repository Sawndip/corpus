<teiHeader>
<fileDesc>
<titleStmt>
  <title>'เทพไท'แจงเข้าเรียน วปอ. ไร้เส้น  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-24 16:26:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16056  </bibl>
</sourceDesc>
</fileDesc>
</teiHeader>
<news>
<headline>'<persName>เทพไท</persName>'แจงเข้าเรียน วปอ. ไร้เส้น</headline>
<lead></lead>
<neck></neck>
<body><p>วันนี้(24 ส.ค.) <persName>นายเทพไท เสนพงศ์</persName> โฆษกหัวหน้าพรรคประชาธิปัตย์ แถลง กรณี <persName>นายประชา ประสพดี</persName> ส.ส.สมุทรปราการ พรรคเพื่อไทย ยื่นเรื่องให้คณะกรรมาธิการการทหารสภาผู้แทนราษฎร ตรวจสอบการเข้าเรียนหลักสูตรวิทยาลัยป้องกันราชอาณาจักร (วปอ.) รุ่น 22 ของตนเองว่า เข้าไปในโควต้าของนายกรัฐมนตรี หรือ รมว.กลาโหมและมีนามบัตรแนบท้ายไปด้วยหรือไม่ว่า ไม่อยากจะให้เรื่องนี้นำมาเป็นประเด็นทางการเมือง เพราะการเข้าเรียน วปอ. เป็นการหาความรู้เพิ่มเติมให้กับแต่ละบุคคล ซึ่งมีระเบียบในการสมัครเข้าเรียนเป็นที่ชัดเจน ตนไม่ได้เข้าไปในโควต้าของผู้ใด โดยได้สมัครเรียนในฐานะ ส.ส.พรรคประชาธิปัตย์ และปฏิบัติตามระเบียบของสถาบันอย่างเคร่งครัด ไปขอแบบฟอร์มใบสมัครมากรอกเหมือนกับนักศึกษาคนอื่น และในรายละเอียดของแบบฟอร์มผู้สมัครจะต้องได้รับอนุญาตและสนับสนุนจากผู้บังคับบัญชาด้วย จึงได้ขออนุญาตและให้ความยินยอมจากหัวหน้าพรรคประชาธิปัตย์ ถูกต้องตามหลักเกณฑ์ และเมื่อทางคณะกรรมการสภาวิทยาลัยป้องกันราชอาณาจักร ได้พิจารณาคุณสมบัติตามที่ยื่นเสนอไปถูกต้องครบถ้วนจึงได้อนุมัติให้เข้าเป็นนักศึกษาในหลักสูตรนี้ ขอยืนยันว่าไม่ได้ใช้เส้นสายหรือนามบัตรของใครแนบท้ายไปตามที่กล่าวหา.</p></body>
</news>
