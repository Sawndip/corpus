<teiHeader>
<fileDesc>
<titleStmt>
  <title>บรรยากาศเลือกตั้งซ่อม ส.ส.เขต 1 สุราษฎร์ฯ พบว่ามีผู้ออกมาใช้สิทธิ์น้อยกว่าการเลือกตั้ง ส.ส.ครั้งที่ผ่านมา  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208300097&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>บรรยากาศเลือกตั้งซ่อม ส.ส.เขต 1 สุราษฎร์ฯ พบว่ามีผู้ออกมาใช้สิทธิ์น้อยกว่าการเลือกตั้ง ส.ส.ครั้งที่ผ่านมา</headline>
<lead></lead>
<neck></neck>
<body><p>บรรยากาศการเลือกตั้งซ่อม ส.ส.เขต 1 จังหวัดสุราษฎร์ธานี พบว่ามีประชาชนออกมาใช้สิทธิ์น้อยกว่าการเลือกตั้ง ส.ส.ครั้งที่ผ่านมา คาด จะทราบผลอย่างไม่เป็นทางการได้เร็วขึ้น บรรยากาศการลงคะแนนเสียงเลือกตั้งซ่อม สมาชิกสภาผู้แทนราษฎร ในเขตเลือกตั้งที่ 1 จังหวัดสุราษฎร์ธานี จากการติดตามพบว่า หลายหน่วยเลือกตั้งมีประชาชนออกมาใช้สิทธิ์ลงคะแนนเสียงน้อยกว่าการเลือกตั้ง ส.ส. ครั้งที่ผ่านมา เช่น ในหน่วยเลือกตั้งที่ 108 และ 109 วัดโพธิ์นิมิตร ตำบลบางกุ้ง อำเภอเมือง จังหวัดสุราษฎร์ธานี มีประชาชนมาใช้สิทธิ์ไม่ถึงร้อยละ 40 ของผู้มีสิทธิ์เลือกตั้งทั้งหมด แม้ในวันนี้สภาพอากาศจะเอื้ออำนวยต่อการเดินทางมาใช้สิทธิ์ก็ตาม โดยคาดว่าที่ประชาชนออกมาใช้สิทธิ์น้อย น่าจะมาจากการที่ในพื้นที่ มีการเลือกตั้งในหลายระดับบ่อยครั้ง ประกอบกับเป็นการเลือกตั้งซ่อม และมีผู้สมัครรับเลือกตั้งเพียง 2 คน นอกจากนี้ยังพบปัญหาเกี่ยวกับบัญชีรายชื่อของผู้มีสิทธิ์เลือกตั้ง ที่ยังมีความสับสนและคลาดเคลื่อนในบางจุด ซึ่งเจ้าหน้าที่ประจำหน่วยเลือกตั้งได้เคยแจ้งไปแล้ว แต่ยังไม่ได้รับการแก้ไข ขณะที่เรื่องของการร้องเรียนทุจริตเลือกตั้งก็ยังไม่พบการแจ้งเข้ามา ทั้งนี้หลังเวลา 15.00 น. ที่ผ่านมา เจ้าหน้าที่ประจำหน่วยเลือกตั้งได้ปิดหีบบัตรลงคะแนน และทำการนับผลคะแนนในทันที ก่อนส่งผลคะแนนไปยังที่ว่าการอำเภอทุกอำเภอ รวบรวมส่งต่อไปยังศูนย์อำนวยการเลือกตั้ง ณ ที่ว่าการอำเภอเมืองจังหวัดสุราษฎร์ธานี อย่างไรก็ตามจากการที่มีประชาชนออกมาใช้สิทธิ์น้อย จึงคาดว่าน่าจะทำให้ทราบผลการเลือกตั้งซ่อมอย่างไม่เป็นทางการได้เร็วขึ้น จากเดิมในเวลา 21.00 น. เป็นเวลา 20.00 น.โดยประมาณ </p></body>
</news>
