<teiHeader>
<fileDesc>
<titleStmt>
  <title>กกต.ลั่นนัดลงมติเชือด44ส.ส.  ถือหุ้น'สัมปทาน'ขัดรธน.วันนี้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-18 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/18/news_29306005.php?news_id=29306005  </bibl>
</sourceDesc>
</fileDesc>
</teiHeader>
<news>
<headline>กกต.ลั่นนัดลงมติเชือด44ส.ส.  ถือหุ้น'สัมปทาน'ขัดรธน.วันนี้</headline>
<lead>“<persName>สดศรี สัตยธรรม</persName>” ลั่น กกต.พร้อมฟัน 44 ส.ส.ถือหุ้นร้อนขัดรัฐธรรมนูญ สั่งเลขาอนุกรรมการสอบสวนจัดหมวดหมู่ก่อนลงมติ ส่วนประเด็นเงินบริจาคพรรคประชาธิปัตย์ 258 ล้าน และเงินกองทุนพรรคการเมือง 29 ล้าน รับอนุกรรมการทำสำนวนเสร็จแล้ว เผยหากประธาน กกต.แจกสำนวน เชื่อว่าศึกษา 7 วันลงมติได้</lead>
<neck></neck>
<body><p><persName>นางสดศรี สัตยธรรม</persName> กรรมการการเลือกตั้ง (กกต.) ด้านกิจการพรรคการเมือง กล่าวถึงการพิจารณาสำนวน 44 ส.ส. ถือหุ้น ที่อาจเข้าข่ายขัดรัฐธรรมนูญ มาตรา 48 ประกอบมาตรา 265 ว่า ในวันนี้ (18 ส.ค.) จะนำเรื่องดังกล่าวเข้าที่ประชุม กกต. แต่เท่าที่ตรวจสำนวนเบื้องต้นเห็นว่ายังมีข้อตำหนิหลายส่วน อีกทั้งยังเก็บรายละเอียดไม่ครบถ้วน โดยต้องมีการจัดหมวดหมู่ของหุ้นใหม่</p>
<p><persName>นางสดศรี</persName> กล่าวว่า ได้เรียกเลขาฯคณะอนุกรรมการไต่สวนฯ มากำชับว่า ควรทำให้เรียบร้อยก่อนที่ กกต.จะพิจารณาในวันพรุ่งนี้ เพื่อจะได้ง่ายต่อการลงมติ จึงได้เสนอให้อนุกรรมการไปดูใบรายงานของ ป.ป.ช. ว่า ส.ส.ที่โดนร้องเข้ามานั้นถือหุ้นอะไรบ้าง จะได้จัดหมวดหมู่หุ้นให้ถูกต้อง ในหุ้นที่ 44 ส.ส. ถือครองอยู่นั้น
อย่างไรก็ตาม ส่วนตัวคิดว่าไม่น่าจะต้องมีการขยายเวลาออกไปอีกแล้ว และน่าจะลงมติได้เลย เพราะไม่อยากให้มีการขยายเวลาออกไปอีกแล้ว
<persName>นางสดศรี</persName> กล่าวด้วยว่า การถือครองหุ้นส่วนใหญ่จะเป็นบริษัทที่ซ้ำๆ กับบริษัทที่ กกต.ได้พิจารณาการถือครองหุ้นของ 16 ส.ว.และ13 ส.ส.พรรคประชาธิปัตย์ แต่อาจจะมีเพิ่มขึ้นเพียงบางส่วน ดังนั้น การพิจารณาของกกต.จะพิจารณาตามกรอบเดิมที่เคยพิจารณาไปแล้ว</p>
<p><persName>นางสดศรี</persName> กล่าวถึงการพิจารณากรณีเงินบริจาค 258 ล้านบาท และเงินกองทุนเพื่อการพัฒนาพรรคการเมือง 29 ล้านบาท ของพรรคประชาธิปัตย์ ว่า เบื้องต้นได้พบกับเลขาฯคณะอนุกรรมการไต่สวนฯ เรื่องดังกล่าวและทราบว่า การพิจารณาเรื่องดังกล่าวเสร็จสิ้นแล้ว โดยจะมีการส่งให้กับประธาน กกต. เมื่อวันนี้ 17 ส.ค.ที่ผ่านมา โดยคาดว่า<persName>นายอภิชาต สุขัคคานนท์</persName> ประธาน กกต.จะนำสำนวนมาแจกให้แก่ กกต. ในที่ประชุม กกต.วันนี้ (18 ส.ค.)</p>
<p><persName>นางสดศรี</persName> กล่าวด้วยว่า กกต.จะใช้เวลานำศึกษา 7 วัน หากไม่มีอะไรต้องเพิ่มเติมคาดว่าจะสามารถลงมติได้เลย ซึ่งเรื่องนี้คงไม่ต้องส่งให้ที่ปรึกษากฎหมาย กกต.พิจารณาอีก เพราะกรณีดังกล่าวส่วนใหญ่เป็นเรื่องที่เกี่ยวกับข้อเท็จจริง และไม่มีประเด็นทางข้อกฎหมาย</p>
<p>อย่างไรก็ตาม กกต.ต้องพิจารณาเรื่องดังกล่าวอย่างรอบคอบว่า มีการสอบพยานครบถ้วนหรือไม่ และยังมีประเด็นไหนที่ต้องเพิ่มเติม เพราะกรณีนี้เป็นประเด็นทางการเมือง
ส่วนที่มีกระแสข่าวว่าคณะอนุกรรมการมีมติ 3 ต่อ 2 ให้ยกคำร้องดังกล่าวนั้น <persName>นางสดศรี</persName> กล่าวว่า เลขานุการอนุกรรมการไต่สวนฯ ได้ปฏิเสธว่า ไม่มีส่วนเกี่ยวข้องและไม่ทราบว่าข่าวนั้นรั่วออกไปได้อย่างไร ยืนยันว่าข่าวที่ออกไปนั้นไม่ได้ออกไปจากเจ้าหน้าที่ กกต. แต่น่าจะออกไปจากอนุกรรมการ
</p></body>
</news>
