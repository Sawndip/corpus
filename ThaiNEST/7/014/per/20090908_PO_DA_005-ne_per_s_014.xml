<teiHeader>
<fileDesc>
<titleStmt>
  <title>'ปณิธาน' เตือน ก.ย-ต.ค.เป็นช่วงอันตราย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-08 20:49:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19159  </bibl>
</sourceDesc>
</fileDesc>
</teiHeader>
<news>
<headline>'<persName>ปณิธาน</persName>' เตือน ก.ย-ต.ค.เป็นช่วงอันตราย</headline>
<lead></lead>
<neck></neck>
<body><p>วันนี้ (8 ก.ย.) ที่ทำเนียบรัฐบาล <persName>นายปณิธาน วัฒนายากร</persName> รองเลขาธิการนายกรัฐมนตรี ทำหน้าที่โฆษกประจำสำนักนายกฯ ประเมินการเคลื่อนไหวของ <persName>พ.ต.ท.ทักษิณ ชินวัตร</persName> และกลุ่มเสื้อแดง ว่า ต้องจับตาในช่วงเดือน ก.ย.และ ต.ค.จะเป็นช่วงที่อ่อนไหวที่สุด จากประวัติศาสตร์ที่ผ่านมา จะเกิดการเปลี่ยนแปลงทางการเมืองกันในช่วงนี้แทบทุกครั้ง เพราะเป็นช่วงที่มีการแต่งตั้งโยกย้ายข้าราชการ ซึ่งจะมีทั้งคนที่พอใจ และไม่พอใจ อีกทั้งยังเป็นช่วงที่งบประมาณเริ่มไหลลงพื้นที่จะเกิดแรงกระเพื่อมสูง นอกจากนี้ กลุ่มองค์กรภาคประชาชนทั้งเสื้อเหลือง และเสื้อแดง รวมทั้งกลุ่มคนเดือนตุลา จะมีกิจกรรมเคลื่อนไหวกันมาก ขณะที่รัฐบาลเองเมื่อผ่านการบริหารงานหลายเดือนความแตกต่างทางความคิดก็จะเริ่มมีมากขึ้น กลุ่มเสื้อแดงก็จะใช้จังหวะนี้สร้างความรุนแรง อาจจะล้มประชุมอาเซียน เพราะคิดว่า ครั้งที่แล้วทำสำเร็จ ครั้งนี้ก็ทำได้ </p>
<p>“รัฐบาลได้รับข่าวว่า ในวันที่ 19 ก.ย.จะมีการระดมผู้มาชุมนุมหลายหมื่นคน จากหลากหลายกลุ่มทั่วประเทศ ส่วนจะเคลื่อนไหวอย่างไร จะรู้ได้ล่วงหน้าก่อน 2 สัปดาห์ แต่รัฐบาลได้วางมาตรการเฝ้าระวังเป็นพิเศษ โดยเพิ่มกำลังทหารในการดูแลทำเนียบรัฐบาล จาก 1 กองร้อย เป็น 3 กองร้อย และใช้แผนปฎิบัติการที่เคยเตรียมไว้ในวันที่ 30 ส.ค. มาใช้รับมือกลุ่มผู้ชุมนุม” โฆษกรัฐบาล กล่าว.
</p></body>
</news>
