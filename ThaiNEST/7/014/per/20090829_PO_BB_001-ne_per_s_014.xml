<teiHeader>
<fileDesc>
<titleStmt>
  <title>กรมป่าไม้สรุปผลสอบ "เขายายเที่ยง" รุกป่าชัด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/29/news_29375598.php?news_id=29375598  </bibl>
</sourceDesc>
</fileDesc>
</teiHeader>
<news>
<headline>กรมป่าไม้สรุปผลสอบ "เขายายเที่ยง" รุกป่าชัด</headline>
<lead>กรมป่าไม้เผยผลสอบพื้นที่ "เขายายเที่ยง" พบบุกรุกป่าชัดเจน เผยภาพถ่ายทางอากาศปี 2510 ชี้เป็นพื้นที่ป่าสงวนตั้งแต่ปี 2508 เตรียมแจ้งผู้ครอบครองออกนอกพื้นที่ ไม่เช่นนั้น ต้องรับผิดตามกฎหมาย ชงเรื่องให้ "<persName>สุวิทย์</persName>" ดำเนินการแล้ว</lead>
<neck></neck>
<body><p><persName>นายวิฑูรย์ ชลายนนาวิน</persName> ผอ.สำนักป้องกันรักษาป่าและควบคุมไฟป่า กรมป่าไม้ ให้สัมภาษณ์ถึงความคืบหน้าการตรวจสอบบุกรุกพื้นที่ป่าสงวน และมีการทำลายทรัพยากรธรรมชาติ หลังจากเข้าตรวจค้นภูไพรธารน้ำรีสอร์ท อ.ทองผาภูมิ จ.กาญจนบุรี ของ <persName>พล.ต.อ.เสรีพิศุทธ์ เตมียาเวส</persName> อดีต ผบ.ตร.ว่า ขณะนี้ กรมป่าไม้ก็กำลังตรวจสอบบรรดาโรงแรมรีสอร์ทอีกจำนวนมาก ที่เข้าข่ายว่าจะกระทำผิดในทำนองเดียวกัน โดยพบมากตามจังหวัดท่องเที่ยวต่างๆ อาทิเช่น กระบี่ พังงา ภูเก็ต เชียงใหม่ เชียงราย หรือที่ดินแถบเขาใหญ่ เพราะที่ดินมีราคาแพง และเป็นแหล่งท่องเที่ยวสำคัญ แต่กลุ่มรีสอร์ทเหล่านี้มักจะแสดงว่ามีเอกสารสิทธิ ก็ต้องตรวจสอบอีกว่ามีที่มาถูกต้องหรือไม่
ผู้สื่อข่าวถามถึงผลการตรวจสอบการบุกรุกป่าในพื้นที่เขายายเที่ยง จ.นครราชสีมา <persName>นายวิฑูรย์</persName> กล่าวว่า ในขั้นตอนของการตรวจสอบของคณะกรรมการตรวจสอบข้อเท็จจริงการครอบครองที่ดินเขายายเที่ยงในเขตป่าสงวนแห่งชาติ ป่าเขาเตียน ป่าเขาเขื่อนลั่น จ.นครราชสีมา ได้ทำงานเสร็จสิ้นแล้ว</p>
"ผลจากการตรวจสอบภาพถ่ายทางอากาศปี 2510 ซึ่งเป็นภาพถ่ายที่ถ่ายไว้หลังจากการประกาศเขตป่าสงวนแห่งชาติ 2 ปี ก็ยังพบว่าสภาพผืนป่าบริเวณนั้นยังอุดมสมบูรณ์ ยังไม่พบว่ามีราษฎรเข้าไปครอบครองที่ดินทำกินแต่อย่างใด ดังนั้น จึงสรุปได้ว่าการที่มีผู้เข้าอยู่อาศัย ครอบครองที่ดินบริเวณนี้ ไม่เข้ากับมติ ครม.วันที่ 30 มิ.ย. 2541 อย่างแน่นอน เพราะมีภาพถ่ายหลักฐานชัดเจนและถือว่าเป็นการบุกรุกพื้นที่ป่าสงวนแห่งชาติ ก็จะต้องดำเนินการตามกฎหมายต่อไป ขั้นตอนเบื้องต้น คือ แจ้งให้ผู้ครอบครองทราบ เพื่อขอให้ออกจากพื้นที่ตามมาตรา 25 ของ พ.ร.บ.ป่าสงวนแห่งชาติ พ.ศ. 2507"
<p><persName>นายวิฑูรย์</persName> กล่าวอีกว่า สำหรับผลสรุปของคณะกรรมการดังกล่าว ขณะนี้ ได้ถูกส่งให้<persName>นายสุวิทย์ คุณกิตติ</persName> รมว.ทรัพยากรธรรมชาติและสิ่งแวดล้อม ดำเนินการต่อไปแล้ว</p></body>
</news>
