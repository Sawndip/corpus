<teiHeader>
<fileDesc>
<titleStmt>
  <title>ครม.เห็นชอบเดินหน้าโครงการรับจำนำข้าวเปลือกนาปรังภายใต้เงื่อนไขเดิมไปถึงสิ้นเดือน ก.ย.นี้  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209010254&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ครม.เห็นชอบเดินหน้าโครงการรับจำนำข้าวเปลือกนาปรังภายใต้เงื่อนไขเดิมไปถึงสิ้นเดือน ก.ย.นี้</headline>
<lead></lead>
<neck></neck>
<body><p>คณะรัฐมนตรี เห็นชอบให้เดินหน้าโครงการรับจำนำข้าวเปลือกนาปรังภายใต้เงื่อนไขเดิมไปจนถึงสิ้นเดือนกันยายนนี้ เพื่อช่วยเหลือเกษตรที่ได้รับผลกระทบจากการระบายข้าวเปลือกนาปรังไม่ทันตามกำหนด พร้อมอนุมัติโครงการระบายข้าวโพดเลี้ยงสัตว์และมันสำปะหลัง เฉพาะในส่วนของการซื้อเพื่อส่งออก <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า คณะรัฐมนตรี มีมติเห็นชอบดำเนินการโครงการรับจำนำข้าวเปลือกนาปรังภายใต้เงื่อนไขเดิมไปจนถึงสิ้นเดือนกันยายนนี้ และต้องไม่เกินโควต้าที่กำหนดไว้ในการประกาศรับจำนำข้าวของรัฐบาลที่มีอยู่ประมาณ 900,000 ตัน โดยเกษตรกรที่เข้าร่วมโครงการนี้ต้องไม่เป็นผู้ที่เข้าร่วมโครงการในรอบแรก เนื่องจากข้าวเปลือกนาปรังที่ออกผลผลิตในขณะนี้ส่วนใหญ่ในพื้นที่ภาคกลางกำลังประสบปัญหาข้าวตกค้างในสต๊อกและไม่สามารถนำมาเข้าโครงการรับจำนำของรัฐบาลได้ทันตามเวลาที่กำหนดไว้ในช่วงปลายเดือนกรกฎาคมที่ผ่านมา เพื่อบรรเทาความเดือดร้อนของเกษตรกรที่อยู่ในช่วงรอยต่อของโครงการ ด้านโครงการประกันราคาข้าวเปลือกนาปี คณะรัฐมนตรี มีมติเห็นชอบให้เร่งรัดให้กระทรวงเกษตรและสหกรณ์ ร่วมกับ กระทรวงทรัพยากรธรรมชาติและสิ่งแวดล้อม กำหนดหลักเกณฑ์ปัญหาของเกษตรกรที่ไม่มีเอกสารสิทธิ์ให้ชัดเจนว่าจะแก้ปัญหาได้อย่างไร เพราะพบว่าเกษตรกรจำนวนมากที่ได้รับการช่วยเหลือจากรัฐบาลที่ผ่านมาไม่มีเอกสารสิทธิ์ โดยกำชับให้ดูเรื่องการบุกรุกพื้นที่แล้วนำมาอ้างอิงกับฐานข้อมูลโครงการรับจำนำและฐานข้อมูลเกษตรกรที่เข้าร่วมโครงการของ ธ.ก.ส. ขณะที่กลไกของรัฐที่จะเข้าไปเร่งทำความเข้าใจให้กับประชาชนในพื้นที่เกี่ยวกับโครงการประกันราคาสินค้าเกษตรนั้นจะให้ อสม.เข้ามามีส่วนร่วมในการชี้แจงรายละเอียดแก่เกษตรกร ส่วนการคำนวณปริมาณเกษตรกรที่เข้ามาทำสัญญาจะคำนวณจากผลผลิตต่อไร่เป็นรายจังหวัดและแยกพื้นที่ระหว่างเขตชลประทานและนอกเขตชลประทาน ทั้งนี้ ได้ มอบหมายให้กระทรวงเกษตรและสหกรณ์ เร่งเสนอเกณฑ์ตัวเลขโครงการดังกล่าวมาให้คณะรัฐมนตรีพิจารณาด้วย นอกจากนี้ คณะรัฐมนตรี ยังอนุมัติดำเนินโครงการระบายข้าวโพดเลี้ยงสัตว์และมันสำปะหลัง ทั้งมันเส้นและแป้งมัน เฉพาะในส่วนของการซื้อเพื่อส่งออก ส่วนการซื้อเพื่อจำหน่ายในประเทศไม่มีการอนุมัติ เนื่องจากราคาอยู่ในระดับต่ำกว่าเกณฑ์ที่กำหนดไว้ ในส่วนของข้าวโพด คณะรัฐมนตรี ยังเห็นชอบให้กระทรวงพาณิชย์สามารถเข้าไปเจรจาตรงขอซื้อได้ เพราะได้ราคาดีกว่า มั่นใจว่า รัฐบาลจะสามารถเดินหน้าการระบายสินค้าออกได้ในราคาตามเกณฑ์มาตรฐานและราคาที่เหมาะสมเป็นไปตามเป้าที่วางไว้ ไม่ส่งผลกระทบต่อราคาตลาด </p></body>
</news>
