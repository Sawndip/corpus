<teiHeader>
<fileDesc>
<titleStmt>
  <title>ตั้งราคากลางซื้อยาอุดรูรั่วงบประมาณ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-04 07:41:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=18243  </bibl>
</sourceDesc>
</fileDesc>
</teiHeader>
<news>
<headline>ตั้งราคากลางซื้อยาอุดรูรั่วงบประมาณ</headline>
<lead></lead>
<neck></neck>
<body><p>เมื่อวันที่ 3 ก.ย. <persName>นายวิทยา แก้วภราดัย</persName>  รมว.สาธารณสุข กล่าวถึงกรณีที่ <persName>นายอภิสิทธิ์ เวชชาชีวะ</persName> นายกรัฐมนตรี เรียกเข้าหารือพร้อมกับกรมบัญชีกลาง เพื่อให้หาแนวทางแก้ไขปัญหาการเบิกจ่ายค่ารักษาพยาบาลในระบบสวัสดิการข้าราชการ ซึ่งปัจจุบันมีการเบิกจ่ายเกินงบประมาณที่ตั้งไว้จำนวนมาก ว่า ยอมรับว่าค่าใช้จ่ายในการรักษาพยาบาลในระบบสวัสดิการข้าราชการ เป็นภาระงบประมาณประเทศที่หนักมาก เพราะมีการเบิกจ่ายที่สูงมาก โดยเฉพาะในปี 2552 พบว่า มีจำนวนพุ่งขึ้นหลายหมื่นล้านบาท ซึ่งเป็นจำนวนงบประมาณรักษาพยาบาลที่สูงกว่าระบบหลักประกันสังคม และระบบหลักประกันสุขภาพถ้วนหน้า ดังนั้นนายกรัฐมนตรี จึงเรียกตนและกรมบัญชีกลางมาพบ โดยให้ร่วมกันหาแนวทางในการลดค่าใช้จ่ายในส่วนนี้</p>
<p><persName>นายวิทยา</persName> กล่าวว่า เบื้องต้นจะมาดูในระบบยาที่มีการสั่งจ่าย ว่าจะทำอย่างไรให้เกิดความเป็นธรรม และควรมีการตั้งราคากลางในการสั่งซื้อยาจาก บริษัทยาที่อยู่ในราคาเดียวกันทั้ง 3 ระบบ โดยให้มีการจัดตั้งคณะกรรมการต่อรองราคากับบริษัทยาร่วมกันทั้ง 3 ระบบ เพื่อทำให้สามารถซื้อยาได้ในราคาที่ถูกลง และไม่แตกต่างกัน ทั้งนี้ผู้ที่มาใช้บริการรักษาพยาบาลในระบบสวัสดิการข้าราชการ พบว่าส่วนใหญ่เป็นข้าราชการที่เกษียณอายุแล้ว และคนในครอบครัวข้าราชการที่เป็นผู้สูงอายุ ทำให้ค่าใช้จ่ายในการรักษาพยาบาลในระบบนี้ค่อนข้างสูง รวมทั้งยังมีปัญหาการรั่วไหลการเบิกจ่ายยาที่เกินความจำเป็น</p>
<p>“นายกรัฐมนตรีได้สั่งการให้กรมบัญชีกลาง ไปตรวจสอบการเบิกจ่ายยาที่รั่วไหลในระบบ สวัสดิการข้าราชการ เพราะมีการรายงานว่า มีการจ่ายยาบางรายการที่สูงจนผิดปกติ ซึ่งเป็นไปได้ว่าเป็นการเบิกจ่ายเพื่อนำไปจำหน่ายให้กับคนนอกในราคาถูก ดังนั้นนายกรัฐมนตรีจึงสั่งการให้นำรายงานการเบิกจ่ายยาที่เป็นปัญหามาตรวจสอบ และให้ร่วมมือกับกระทรวงสาธารณสุข ในการวางระบบการสั่งจ่ายยา และรักษาพยาบาลให้มีความสอดคล้องและมีประสิทธิภาพมากขึ้น” รมว. สาธารณสุข กล่าว</p>
<p><persName>นายวิทยา</persName> กล่าวต่อว่า ที่ผ่านมาทางกรมบัญชีกลางได้เสนอจัดตั้งกองทุนสะสมเพื่อการสร้างเสริมสุขภาพสำหรับข้าราชการ เพื่อลดการเบิกจ่ายค่ารักษาพยาบาลนั้น ซึ่งเป็นแนวคิดที่ดีและในอนาคตอาจมีการจัดตั้งกองทุนนี้ โดยจะมีการคืนเงินให้กับข้าราชการที่มีการเบิกจ่ายค่าพยาบาลน้อย ทั้งนี้เพื่อเป็นการส่งเสริมให้ข้าราชการหันมาใส่ใจดูแลและรักษาสุขภาพมากขึ้น แทนที่จะไปหาหมออย่างเดียว นอกจากนี้ยังช่วยแก้ไขปัญหาการแบกรับภาระของระบบสาธารณสุข เนื่องจากปัจจุบันค่าอายุเฉลี่ยของคนไทยเพิ่มขึ้น มีอายุยืนยาวขึ้น แต่มีโรคประจำตัวมาก ประกอบกับการส่งเสริมดูแลสุขภาพยังต่ำอยู่มาก ดังนั้นรัฐบาลจึงต้องเน้นส่งเสริมให้ประชาชนรักษาสุขภาพควบคู่กับการพัฒนาระบบการรักษาพยาบาล.
</p></body>
</news>
