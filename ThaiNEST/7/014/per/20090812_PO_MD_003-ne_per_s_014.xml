<teiHeader>
<fileDesc>
<titleStmt>
  <title>ลุ้นยุบ-ไม่ยุบปชป.เดือนนี้  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-12 19:11:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000091733  </bibl>
</sourceDesc>
</fileDesc>
</teiHeader>
<news>
<headline>ลุ้นยุบ-ไม่ยุบปชป.เดือนนี้</headline>
<lead></lead>
<neck></neck>
<body><p><persName>นางสดศรี สัตยธรรม</persName> กกต.ด้านกิจการพรรคการเมือง กล่าวถึงความคืบหน้าของการพิจารณาสำนวนเงินบริจาค 258 ล้านบาท และการใช้เงินกองทุนพัฒนาพรรคการเมือง 29 ล้านบาท ผิดวัตถุประสงค์ ของพรรคประชาธิปัตย์ว่า ขณะนี้พยานในส่วนของพรรคประชาธิปัตย์ ได้มาให้ปากคำแล้ว และทางกรมสอบสวนคดีพิเศษ (ดีเอสไอ) ก็ได้ประสานงานจนสามารถพาตัว <persName>นายประจวบ สังข์ขาว</persName> กรรมการบริษัทแมซไซอะ จำกัด มาให้ถ้อยคำแล้ว จึงน่าจะสามารถสรุปสำนวน เสนอให้ประธาน กกต.ได้ภายในวันที่ 18 ส.ค.นี้ และถ้าไม่มีข้อขัดข้องอะไร สำนวนมีความชัดเจน ก็คาดว่า กกต.จะพิจารณาลงมติได้ภายในเดือนนี้</p>
<p>ทั้งนี้ สำนวนที่คณะกรรมการไต่สวนฯ ส่งมาให้ กกต.พิจารณานั้น นอกจากจะมีการรายงานข้อเท็จจริงแล้ว ก็จะมีการเสนอความเห็นว่า กรณีดังกล่าวเข้าข่ายเป็นความผิดหรือไม่ โดย กกต.ก็จะพิจารณาว่า กรณีของเงินกองทุนพัฒนาพรรคการเมือง มีการนำเงินไปใช้ผิดประเภท เข้าข่ายฉ้อฉลเงินกองทุนตามข้อกล่าวหาของ ดีเอสไอ หรือไม่</p>
<p> ส่วนกรณีเงินบริจาค 258 ล้านบาท ก็ต้องพิจารณาว่า มีการปกปิดไม่แจ้งให้ กกต.ทราบหรือไม่ และทั้งหมดเข้าข่ายเป็นความผิดตาม มาตรา 93 และ 94 ของ พ.ร.บ.พรรคการเมือง ที่กำหนดเป็นเหตุให้นายทะเบียนพรรคการเมือง ต้องเสนอให้ศาลรัฐธรรมนูญสั่งยุบพรรคหรือไม่ หากกกต.มีมติว่ามีการกระทำซึ่งมีผลต่อพรรค กรรมการบริหารพรรค ส่วนตัวคิดว่าคงไม่จำเป็นต้องมีการตั้งคณะกรรมการขึ้นอีก 1 ชุด เพื่อดำเนินการเรื่องของการยุบพรรค แต่สามารถใช้ผลสอบของคณะกรรมการไต่สวนฯ ชุดที่กำลังสรุปอยู่นี้ดำเนินการเรื่องของการเสนอยุบพรรคไปยังศาลรัฐธรรมนูญได้เลย</p>
<p> ส่วนที่มีข่าวว่า <persName>นายบัญญัติ บรรทัดฐาน</persName> อดีตหัวหน้าพรรคประชาธิปัตย์ ระบุในการเข้าให้ปากคำต่อ กกต.ว่า ระหว่างดำรงตำแหน่งหัวหน้าพรรค ไม่เคยได้รับเงินบริจาค 258 ล้านบาท จากบริษัททีพีไอ โพลีน จำกัด (มหาชน) <persName>นางสดศรี</persName> กล่าวว่า เท่าที่ กกต.ตรวจสอบปี 47 และปี 48 ก็ไม่พบว่า พรรคประชาธิปัตย์ ได้รับเงินบริจาคจำนวนดังกล่าว</p>
<p> เมื่อถามต่อว่า หากบริษัททีพีไอ โพลีน จำกัด (มหาชน) ให้เงินดังกล่าวกับแกนนำพรรค และมีการนำไปใช้ในการทำให้พรรคเป็นที่นิยม จะถือว่าเข้าข่ายเป็นเงินบริจาคหรือไม่ <persName>นางสดศรี</persName> กล่าวว่า คำว่า เงินบริจาคตาม พ.ร.บ.พรรคการเมืองทั้งฉบับปี 40 และปี 50 มีความหมายแทบจะเหมือนกัน คือเงินบริจาคไม่ว่าจะโดยทางตรงหรือทางอ้อม หรือให้เป็นสิทธิประโยชน์อื่น เช่น หุ้น หรือการจัดโต๊ะจีนระดมทุน ก็เข้าข่ายเป็นเงินบริจาคทั้งหมด และกฎหมายก็กำหนดว่าเมื่อมีเงินไหลเข้าพรรคมาไม่ว่าจะทางใด ก็ต้องแจ้งต่อ กกต.ในฐานะที่เป็นผู้ดูแลรายรับรายจ่ายของพรรคการเมืองให้เป็นไปตามที่กฎหมายกำหนด</p>
<p> "ไม่ว่าจะเป็นเงินนอกระบบ หรือเงินใต้โต๊ะ เมื่อพรรคได้รับมาเราก็ต้องตรวจสอบให้ได้ กรณีดังกล่าวถ้าเป็นเรื่องจริง ก็ถือเป็นข้อเท็จจริงที่มีการปกปิดกันไว้ว่า มีการใช้เงินผิดประเภท กกต. ก็ต้องตรวจสอบตามหน้าที่ว่า มีการใช้เงินดังกล่าวโดยชอบหรือไม่" <persName>นางสดศรี</persName>กล่าว</p>
<p>แหล่งข่าวจาก กกต.แจ้งว่า ในเรื่องดังกล่าวมี 2 ประเด็น ที่คณะกรรมการไต่สวนต้องพิจารณา และมีความเห็นเสนอกกต. โดยประเด็นของข้อกล่าวหาการใช้เงินกองทุนพัฒนาพรรคการเมือง 29 ล้านผิดวัตถุประสงค์นั้น ทั้งจากคำชี้แจง และหลักฐานที่ผู้บริหารพรรคประชาธิปัตย์นำมาแสดงและหลักฐานที่คณะกรรมการไต่สวนมีอยู่ บ่งชี้ว่า การใช้เงินกองทุนฯ ไม่น่าจะมีปัญหา คงเหลือแต่ในส่วนประเด็นเงินบริจาค 258 ล้านของบริษัท ทีพีไอโพลีน จำกัด (มหาชน) ที่แม้ในการเข้าให้ปากคำของ<persName>นายบัญญัติ</persName> หัวหน้าพรรค และ<persName>นายพรเทพ เตชะไพบูลย์</persName> เหรัญญิกพรรค ขณะนั้น ต่างยืนยันว่า ขณะดำรงตำแหน่งพรรคฯ ไม่มีการรับเงินบริจาคจากบริษัททีพีไอ และในรายงานงบดุลของพรรคปี 47-48 ก็ไม่พบจำนวนเงินดังกล่าว แต่<persName>นายประจวบ สังข์ขาว</persName> ผู้บริหารบริษัทแมสไซอะฯ ก็ยืนยันว่า เงินที่บริษัทได้รับจาก บริษัททีพีไอฯ ถูกโอนให้กับแกนนำพรรคประชาธิปัตย์หลายคน ตรงนี้ทางคณะกรรมการไต่สวนต้องกลับไปประมวลข้อเท็จจริงทั้งหมดอีกครั้ง ว่า เงินบริจาค 258 ล้าน ที่มีการอ้างนั้นมีอยู่จริงหรือไม่ และมีการนำไปดำเนินการในเรื่องใดที่เป็นการสนับสนุนพรรคประชาธิปัตย์หรือไม่ รวมทั้งจริงหรือไม่ ที่ประชาธิปัตย์ได้รับมาแล้วไม่รายงานต่อ กกต. ก่อนที่จะสรุปว่ากรณีดังกล่าวเป็นความผิดตามกฎหมายพรรคการเมืองที่ กกต. ต้องดำเนินการกับพรรคประชาธิปัตย์ในขั้นตอนต่อไปหรือไม่</p></body>
</news>
