<teiHeader>
<fileDesc>
<titleStmt>
  <title>ที่ประชุม กอ.รมน. มีมติตั้งศอ.รส. ดูแลควบคุมเหตุการณ์การชุมนุมของกลุ่มคนเสื้อแดง  </title>
  <author>สุภา เลียวกายะสุวรรณ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208280205&tb=N255208&return  </bibl>
</sourceDesc>
</fileDesc>
</teiHeader>
<news>
<headline>ที่ประชุม กอ.รมน. มีมติตั้งศอ.รส. ดูแลควบคุมเหตุการณ์การชุมนุมของกลุ่มคนเสื้อแดง</headline>
<lead></lead>
<neck></neck>
<body><p>ที่ประชุม กอ.รมน. มีมติตั้งศูนย์อำนวยการรักษาความสงบเรียบร้อย ดูแลควบคุมเหตุการณ์การชุมนุมของกลุ่มคนเสื้อแดง ตามที่มีการประกาศใช้พระราชบัญญัติการรักษาความมั่นคงภายในราชอาณาจักร โดยมีเป้าหมายสร้างความสงบเรียบร้อย พร้อมยืนยันเคารพกฎหมายและสิทธิมนุษยชนเป็นหลัก <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ในฐานะผู้อำนวยการศูนย์อำนวยการรักษาความสงบเรียบร้อย (ศอ.รส.) แถลงผลการประชุมกองอำนวยการรักษาความมั่นคงภายใน (กอ.รมน.) ว่า ที่ประชุมได้หารือถึงการประกาศใช้พระราชบัญญัติการรักษาความมั่นคงภายในราชอาณาจักร พ.ศ. 2551 ระหว่างวันที่ 29 สิงหาคม ถึงวันที่ 1 กันยายน 2552 เพื่อดูแลควบคุมการชุมนุมของกลุ่มคนเสื้อแดง ไม่ให้เกิดความวุ่นวายทางการเมือง ที่จะส่งผลกระทบต่อการบริหารประเทศ และความเชื่อมั่นของประเทศต่าง ๆ ที่จะเดินทางมาร่วมประชุมสุดยอดอาเซียนในเดือนตุลาคมนี้ ดังนั้นจึงได้มีมติตั้งศูนย์อำนวยการรักษาความสงบเรียบร้อย หรือ ศอ.รส. ขึ้น เพื่อปฏิบัติภารกิจดูแลความสงบเรียบร้อยโดยยึดกฎหมาย หลักการตามระบอบประชาธิปไตยอย่างเคร่งครัด ทั้งนี้จะให้เจ้าหน้าที่ตำรวจเป็นผู้ปฏิบัติหลักในการบังคับใช้กฎหมายโดยมีฝ่ายอื่น ๆ เป็นผู้สนับสนุน ขณะที่การปฏิบัติจะไม่ให้มีการสร้างเงื่อนไข และต้องเคารพสิทธิมนุษยชน โดยมุ่งให้เกิดความสงบเรียบร้อยเป็นเป้าหมายสำคัญ ทั้งนี้จะมีการแถลงข่าวต่อสื่อมวลชนเป็นระยะ เพื่อแสดงให้เห็นว่ารัฐบาลดำเนินการตามกฎหมาย สามารถตรวจสอบได้ ด้าน <persName>พลเอกสรรเสริญ แก้วกำเนิด</persName> โฆษกกองทัพบก ในฐานะโฆษกศูนย์อำนวยการรักษาความสงบเรียบร้อย (ศอ.รส.) เปิดเผยว่า ที่ประชุม กอ.รมน. ได้อนุมัติโครงสร้างและอัตรากำลังของ ศอ.รส. ตลอดจนแผนปฏิบัติงาน โดยมีโครงสร้าง 2 ส่วนหลัก คือ ส่วนควบคุมอำนวยการ และส่วนกองกำลังรักษาความสงบเรียบร้อย ที่จะใช้บุคลากรจากพลเรือน ตำรวจ ทหาร โดยมีกำลังปฏิบัติการขั้นต้นรวม 37 กองร้อย ทั้งนี้เจ้าพนักงานจะมีเพียงโล่ กระบอง และอุปกรณ์ควบคุมฝูงชนโดยปราศจากการพกพาอาวุธอื่น โดยมีแผนปฏิบัติงาน 2 ขั้นตอน คือ การป้องกันและการคลี่คลายสถานการณ์ นอกจากนี้ยังประกาศห้ามใช้ถนน 3 เส้นทางรอบทำเนียบรัฐบาล คือ ถนนนครปฐม ถนนลูกหลวง และทางคู่ขนานถนนราชดำเนินนอกฝั่งติดทำเนียบรัฐบาล เพื่อสงวนสำหรับข้าราชการ เจ้าหน้าที่ทำเนียบรัฐบาลเข้าทำงานได้ตามปกติ พร้อมยืนยันว่าการชุมนุมโดยปราศจากอาวุธสามารถทำได้ แต่ต้องไม่เกินขอบเขตที่กำหนดไว้ในข้อบังคับ หากฝ่าฝืน ต้องระวางโทษจำคุกไม่เกิน 1 ปี หรือ ปรับไม่เกิน 20,000 บาท หรือทั้งจำทั้งปรับ พร้อมขอความร่วมมือประชาชนสอดส่องดูแลสิ่งผิดปกติ พฤติกรรมที่อาจก่อให้เกิดเหตุรุนแรง ด้าน<persName>พล.ต.ท. วรพงษ์ ชิวปรีชา</persName> ผู้บัญชาการตำรวจนครบาล กล่าวว่า เจ้าหน้าที่ตำรวจจะตั้งจุดตรวจ 2 พื้นที่หลัก คือ พื้นที่วงในรอบทำเนียบรัฐบาล รวม 19 จุด และพื้นที่ รอบนอก 168 จุด โดยจะมีการเฝ้าสังเกตและตรวจสอบ โดยเฉพาะผู้ที่มีพฤติกรรมผิดปกติ นอกจากนี้ จะมีการบันทึกภาพและคำปราศรัยของแกนนำตลอดเวลา </p></body>
</news>
