<teiHeader>
<fileDesc>
<titleStmt>
  <title>"กอร์ปศักดิ์"  ลาออกจากตำแหน่ง ปธ.กก.บห.โครงการชุมชนพอเพียง  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208190306&tb=N255208&return=ok  </bibl>
</sourceDesc>
</fileDesc>
</teiHeader>
<news>
<headline>"<persName>กอร์ปศักดิ์</persName>"  ลาออกจากตำแหน่ง ปธ.กก.บห.โครงการชุมชนพอเพียง</headline>
<lead></lead>
<neck></neck>
<body><p>รองนายกรัฐมนตรีด้านเศรษฐกิจ ลาออกจากตำแหน่งประธานกรรมการบริหารโครงการชุมชนพอเพียง หลังยื่นเอกสารประกอบการตรวจสอบการทุจริตในโครงการต่อสำนักงานการตรวจเงินแผ่นดิน พร้อมเสนอชื่อ <persName>นายมีชัย วีระไวทยะ</persName> รองประธานฯ ดำรงตำแหน่งแทน <persName>นายกอร์ปศักดิ์ สภาวสุ</persName> รองนายกรัฐมนตรีด้านเศรษฐกิจ แถลงลาออกจากตำแหน่งประธานกรรมการบริหารโครงการเศรษฐกิจพอเพียงเพื่อยกระดับชุมชน หรือ โครงการชุมชนพอเพียง หลังจากเดินทางมายังสำนักงานการตรวจเงินแผ่นดิน หรือ สตง.เพื่อยื่นเอกสารประกอบการตรวจสอบทุจริตในโครงการดังกล่าว ต่อ <persName>คุณหญิงจารุวรรณ เมณฑกา</persName> ผู้ว่าการตรวจเงินแผ่นดิน เพื่อให้เข้าไปตรวจสอบการทุจริตในโครงการ ทั้งนี้ <persName>นายกอร์ปศักดิ์</persName> กล่าวว่า ได้ยื่นหนังสือลาออกจากตำแหน่งต่อ <persName>นายอภิสิทธิ์ เวชชาชีวะ</persName> นายกรัฐมนตรี แล้วเมื่อช่วงเช้าของวันนี้โดยให้เหตุผลว่า เนื่องจากตนเองเป็นรองนายกรัฐมนตรีด้านเศรษฐกิจ มีภารกิจมากที่จะต้องรับผิดชอบ ประกอบกับตนเองซึ่งดำรงตำแหน่งทางการเมืองอาจจะถูกฝ่ายที่ไม่เห็นด้วยในเรื่องต่างๆ พยายามหาประเด็นมาโจมตีซึ่งอาจจะทำให้โครงการดีๆ อย่างเช่น โครงการชุมชนพอเพียง ได้รับความเสียหาย ซึ่งมองว่าไม่สมควรเพราะโครงการดังกล่าวเป็นโครงการที่ดีที่ช่วยเหลือประชาชนให้มีความเป็นอยู่ที่ดีอย่างยั่งยืน อย่างไรก็ตาม <persName>นายกอร์ปศักดิ์ สภาวสุ</persName> ได้เสนอต่อนายกรัฐมนตรีว่า ควรหาผู้ที่ไม่มีส่วนเกี่ยวข้องทางการเมืองเข้ามารับตำแหน่งประธานในโครงการดังกล่าว เพื่อที่จะได้มีเวลาทำงานอย่างเต็มที่ และตรวจสอบปัญหาหรือข้อบกพร่องต่างๆ ในโครงการ เพื่อให้โครงการเดินหน้าต่อไป โดย <persName>นายกอร์ปศักดิ์</persName> เสนอชื่อ <persName>นายมีชัย วีระไวทยะ</persName> รองประธานโครงการฯ ขึ้นมาดำรงตำแหน่งประธานกรรมการบริหารโครงการชุมชนพอเพียง แทนตนเอง</p></body>
</news>
