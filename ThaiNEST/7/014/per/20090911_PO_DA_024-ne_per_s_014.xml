<teiHeader>
<fileDesc>
<titleStmt>
  <title>ส.ส.ปชป. เตือน ตร.แก่ ใช้สติ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 18:51:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19757  </bibl>
</sourceDesc>
</fileDesc>
</teiHeader>
<news>
<headline>ส.ส.ปชป. เตือน ตร.แก่ ใช้สติ</headline>
<lead></lead>
<neck></neck>
<body><p>วันนี้ (11 ก.ย.) <persName>นายโกวิทย์ ธารณา</persName> ส.ส.กรุงเทพฯ พรรคประชาธิปัตย์ กล่าวถึง กรณีที่กลุ่มนายตำรวจนอกราชการรวมตัวแถลงโต้แย้งการชี้มูลของ ป.ป.ช. ว่า ตนเห็นใจตำรวจ เพราะเข้าใจว่า ทุกคนมีศักดิ์ศรี แต่เวลานี้ต้องวางศักดิ์ศรีลงก่อน และมองถึงผลประโยชน์ของบ้านเมืองเป็นหลัก ไม่ใช่รวมตัวแสดงออกเช่นนี้ หนำซ้ำยังเป็นการตอกย้ำด้วยการแสดงออกที่ปฏิเสธการถูกตรวจสอบจากองค์กรอิสระตามที่รัฐธรรมนูญกำหนด และแสดงให้เห็นถึงการเอาพวกพ้อง และประโยชน์เฉพาะกลุ่มตนมากกว่าที่จะเห็นแก่ชาติบ้านเมือง ภาพที่ออกมาก็ยิ่งทำให้องค์กร หรือสถาบันตำรวจโดยรวมมีภาพลบเพิ่มขึ้นว่า ตัวเองเป็นผู้รักษากฎหมาย แต่กลับปฏิเสธการตรวจสอบ และตำรวจบางคนที่ร่วมแถลงมีภาพลักษณ์ต่อต้านรัฐบาล หรือมีภาพของคนเสื้อแดงประทับไว้เต็มตัว เรียกว่า เห็นหน้าก็รู้ว่า คนของใคร  </p>
<p><persName>นายโกวิทย์</persName> กล่าวต่อว่า ตนอยากเตือนสติอดีตนายตำรวจชั้นผู้ใหญ่ว่า ต้องใช้สติ ไม่ใช่เอาแต่ความสะใจ โดยไม่สนใจว่า โครงสร้างของระบบเป็นอย่างไร ยิ่งหากเกิดเหตุการณ์ใด ๆ ขึ้น เช่นในวันเดียวกันนี้มีเหตุการณ์ปาระเบิดที่บ้านของกรรมการ ป.ป.ช. ซึ่งอาจจะเป็นฝีมือของผู้ที่จ้องทำลาย หรือจากมือที่ 3 ก็จะยิ่งถูกตั้งข้อสงสัยเคลือบแคลงจากสังคม และเป็นการสร้างชนวนความขัดแย้ง และเพิ่มปัญหาให้ชาติบ้านเมืองมากขึ้น ทั้งที่มีปัญหาเดิมสุมกองให้แก้ไขมากอยู่แล้ว จึงอยากให้ทุกฝ่ายหันหน้ามาร่วมหารือ และใช้กระบวนการทางกฎหมาย ยอมรับการตรวจสอบขององค์กรต่าง ๆ ตามสิทธิ เสรีภาพที่แต่ละส่วนจะพึงมี.
</p></body>
</news>
