<teiHeader>
<fileDesc>
<titleStmt>
  <title>ภาคีเครือข่ายผู้ติดตามสถานการณ์ปราสาทเขาพระวิหาร  เรียกร้อง "กษิต" ลาออก กรณีปราสาทพระวิหาร  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208240164&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ภาคีเครือข่ายผู้ติดตามสถานการณ์ปราสาทเขาพระวิหาร  เรียกร้อง "<persName>กษิต</persName>" ลาออก กรณีปราสาทพระวิหาร</headline>
<lead></lead>
<neck></neck>
<body><p>ภาคีเครือข่ายผู้ติดตามสถานการณ์ปราสาทเขาพระวิหาร เรียกร้องรัฐมนตรีว่าการกระทรวงการต่างประเทศลาออก หลังพบว่าร่างข้อตกลงชั่วคราวไทย-กัมพูชา ซึ่งจะนำเข้าสู่ที่ประชุมร่วมรัฐสภา ในวันศุกร์นี้ ไม่ชอบมาพากล อาจทำให้ไทยเสียดินแดน ภาคีเครือข่ายผู้ติดตามสถานการณ์ปราสาทเขาพระวิหาร นำโดย <persName>ม.ล.วัลย์วิภา จรูญโรจน์</persName> , <persName>นายเทพมนตรี ลิมปพยอม</persName> และ<persName>นายวีระ สมความคิด</persName> ยื่นหนังสือต่อ<persName>นายวรินทร์ เทียมจรัส</persName> ส.ว.สรรหา ในฐานะอนุกรรมาธิการการมีส่วนร่วมของประชาชนวุฒิสภา เพื่อขอให้รัฐบาลถอนวาระการประชุมร่างข้อตกลงชั่วคราวไทย-กัมพูชา ซึ่งจะนำเข้าสู่ที่ประชุมร่วมรัฐสภา ในวันศุกร์ที่ 28 สิงหาคมออกไป จนกว่าจะผ่านการรับฟังความคิดเห็นจากประชาชน และผู้เกี่ยวข้อง เนื่องจากพบความไม่ชอบมาพากล และมีวาระซ่อนเร้น อาจทำให้ไทยต้องเสียดินแดน 4.6 ตารางกิโลเมตร ที่กำลังมีปัญหาพิพาทไปได้ แต่หากรัฐบาลไม่รับฟัง ขอให้ ส.ส. และ ส.ว. ลงมติชะลอและยับยั้งร่างข้อตกลงดังกล่าวไว้ก่อน <persName>ม.ล.วัลย์วิภา</persName> ระบุว่า ร่างข้อตกลงดังกล่าว มีการเสนอแนวทางประนีประนอม จากชื่อที่ตกลงกันไม่ได้ มาเป็นใช้คำว่า พื้นที่จากภูมะเขือถึงช่องตาเฒ่า ซึ่งการใช้ข้อความนี้ จะทำให้ไทยสูญเสียดินแดนพื้นที่ 4.6 ตารางกิโลเมตร ให้กัมพูชาในที่สุด นอกจากนี้ยังพบว่า ทหารฝ่ายกัมพูชาได้ยึดพื้นที่ดังกล่าวไว้หมดแล้ว โดยจะนำเอกสารหลักฐานภาพการพัฒนาในพื้นที่ รวมทั้งการวางกำลังมาเปิดเผย วันพรุ่งนี้ ในการสัมมนา เรื่อง ปราสาทเขาพระวิหาร ที่วุฒิสภาจัดขึ้นด้วย นอกจากนี้จะแฉเอกสารลับ ซึ่งเป็นหนังสือสำคัญที่กัมพูชาทำถึงประเทศไทยและไม่เคยมีการเปิดเผยมาก่อน เครือข่ายผู้ติดตามสถานการณ์ปราสาทเขาพระวิหาร ยังเรียกร้องให้<persName>นายกษิต ภิรมย์</persName> รัฐมนตรีว่าการกระทรวงการต่างประเทศลาออก เนื่องจากที่ผ่านมาเมื่อตอน<persName>นายอภิสิทธิ์ เวชชาชีวะ</persName> นายกรัฐมนตรี รับตำแหน่ง พร้อมกับ<persName>นายกษิต</persName> ทางกลุ่มได้นำข้อมูลเข้าร่วมหารือ ซึ่งทางนายกรัฐมนตรี รับปากว่าจะดำเนินการ แก้ปัญหา 5 ข้อ แต่ที่ผ่านมาแก้ไขเพียงข้อเดียว คือ ปลด<persName>นายปองพล อดิเรกสาร</persName> ออกจากตำแหน่งตัวแทนคณะกรรมการมรดกโลก ขณะที่กระทรวงการต่างประเทศรู้ข้อมูลความไม่ชอบมาพากลมาตลอด แต่กลับนิ่งเฉยไม่ดำเนินการปกป้องผลประโยชน์ของประเทศชาติ </p></body>
</news>
