<teiHeader>
<fileDesc>
<titleStmt>
  <title>โฆษก ชพ. เชื่อ  การยื่นถวายฎีกา และการพิจารณาคดีกล้ายาง จะไม่นำไปสู่การเปลี่ยนขั้วอำนาจทางการเมือง  </title>
  <author>อังคณา ประเสริฐสังข์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208140156&tb=N255208&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>โฆษก ชพ. เชื่อ การยื่นถวายฎีกา และการพิจารณาคดีกล้ายาง จะไม่นำไปสู่การเปลี่ยนขั้วอำนาจทางการเมือง</headline>
<lead></lead>
<neck></neck>
<body><p>โฆษกพรรคชาติไทยพัฒนา เชื่อ การยื่นถวายฎีกาช่วยเหลืออดีตนายกรัฐมนตรี และการพิจารณาคดีทุจริตการจัดซื้อกล้ายางพารา ในวันที่ 17 สิงหาคมนี้ จะไม่นำไปสู่การเปลี่ยนขั้วอำนาจทางการเมือง <persName>นายวัชระ กรรณิการ์</persName> โฆษกพรรคชาติไทยพัฒนา กล่าวถึงกรณีกลุ่ม นปช.เตรียมนำรายชื่อประชาชนยื่นถวายฎีกาขอพระราชทานอภัยโทษให้แก่ <persName>พันตำรวจโท ทักษิณ ชินวัตร</persName> อดีตนายกรัฐมนตรี ในวันที่ 17 สิงหาคมนี้ ซึ่งตรงกับวันพิจารณาคดีทุจริตการจัดซื้อกล้ายางพาราที่ <persName>นายเนวิน ชิดชอบ</persName> ตกเป็นจำเลย โดยเชื่อว่าทั้ง 2 กรณีดังกล่าวจะไม่ทำให้เกิดการเปลี่ยนขั้วอำนาจทางการเมือง ตามที่มีกระแสข่าว พร้อมกันนี้ขอเรียกร้องให้มวลชนที่เข้ามาเกี่ยวข้องเป็นจำนวนมากไม่ว่าจะเป็นฝ่ายใดก็ตาม ให้คำนึงถึงความสงบของประเทศชาติเป็นหลัก รวมทั้งเจ้าหน้าที่ควรปฏิบัติหน้าที่อย่างเข้มแข็ง เท่าเทียมกัน ซึ่งพรรคชาติไทยพัฒนา คาดหวังว่า หลังจากยื่นถวายฎีกาฯ แล้ว กลุ่ม นปช.จะยอมรับสถานการณ์โดยปล่อยให้เป็นไปตามกระบวนการกฎหมาย โฆษกพรรคชาติไทยพัฒนา ยังได้กล่าวขอบคุณ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ที่ส่งสัญญาณที่ชัดเจนในการแก้ไขรัฐธรรมนูญ ซึ่ง ส.ส.ทั้ง 13 คนของพรรคประชาธิปัตย์ที่ถูก กกต.วินิจฉัยให้พ้นสมาชิกภาพ รวมทั้ง ส.ส.พรรคชาติไทยพัฒนา เสนอให้มีการแก้ไขรัฐธรรมนูญมาตรา 190 เป็นกรณีเร่งด่วนเพราะถือว่าเป็นผลประโยชน์ของประเทศชาติโดยตรง </p></body>
</news>
