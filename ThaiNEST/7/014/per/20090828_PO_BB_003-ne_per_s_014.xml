<teiHeader>
<fileDesc>
<titleStmt>
  <title>ดีเอสไอเตรียมหมายจับ 17 จนท.รัฐทุจริตราคามัน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/28/news_29368515.php?news_id=29368515  </bibl>
</sourceDesc>
</fileDesc>
</teiHeader>
<news>
<headline>ดีเอสไอเตรียมหมายจับ 17 จนท.รัฐทุจริตราคามัน</headline>
<lead>ดีเอสไอเตรียมออกหมายจับเจ้าหน้าที่ อคส. ร่วมทุจริตโครงการแทรกแซงราคามัน หลังไม่มาพบพนักงานสอบสวนตามหมายเรียก</lead>
<neck></neck>
<body><p>ที่กรมสอบสวนคดีพิเศษ (ดีเอสไอ) วันที่ 27 ส.ค. <persName>พ.อ.ปิยะวัฒก์ กิ่งเกตุ</persName> ผู้บัญชาการสำนักคดีอาญาพิเศษ เปิดเผยว่า ดีเอสไอได้ออกหมายเรียกผู้กระทำความผิดเกี่ยวกับโครงการแทรกแซงราคามันสำปะหลังปี 2551
2552 มูลค่าความเสียหายประมาณ 1,000 ล้านบาท จากจังหวัดอุบลราชธานี มารับทราบข้อกล่าวหา ตามที่คณะกรรมการคดีพิเศษ (กคพ.) ได้อนุมัติให้กรมสอบสวนคดีพิเศษ สืบสวนสอบสวนเกี่ยวกับการทุจริตและฉ้อโกงโครงการดังกล่าว ซึ่งต้องดำเนินการตรวจสอบใน 45 จังหวัด ทั้งนี้ จากสืบสวนสอบสวนพบว่ามีเจ้าหน้าที่ของรัฐ และผู้ดำเนินกิจการมันสำปะหลังเกี่ยวข้องกับการใช้อำนาจหน้าที่โดยมิชอบ โดยมีการรับรองใบรับฝากมันสำปะหลัง ใบประทวนสินค้ามันสำปะหลังอันเป็นความเท็จ บิดเบือนหลักเกณฑ์เงื่อนไขของทางราชการ โดยมีเจ้าหน้าที่ของรัฐเป็นผู้ดำเนินการกรอกข้อความการรับรองข้อเท็จจริง และลงชื่อว่ามีการฝากมันสำปะหลังจริง ซึ่งเป็นความเท็จทั้งสิ้น
การกระทำของเจ้าหน้าที่รัฐ และผู้ประกอบการลานมันสำปะหลังที่ร่วมโครงการดังกล่าว ทำให้เกษตรกรและรัฐเสียผลประโยชน์และได้รับความเสียหายประมาณ 1,000 ล้านบาท และในวันที่ (27 ส.ค.) ดีเอสไอออกหมายเรียกเจ้าหน้าที่รัฐ 17 ราย ให้เข้ารับทราบข้อกล่าวหา ประกอบด้วย เจ้าหน้าที่ขององค์การคลังสินค้า (อคส.) และเจ้าหน้าที่ที่เกษตรอำเภอแต่งตั้ง เบื้องต้นนัดหมายว่าจะเข้ารับทราบข้อกล่าวหาในเวลา 10.00 น. แต่พนักงานสอบสวนรอจนถึงช่วงบ่ายก็ยังไม่ได้เดินทางมา มีเพียง 3-4 คนที่มีหนังสือแจ้งว่าติดภารกิจสำคัญ จึงไม่สามารถเดินทางเข้ารับทราบข้อกล่าวหาได้ ดังนั้น พนักงานสอบสวนจะประชุมพิจารณาออกหมายจับ เพื่อนำตัวดำเนินคดีต่อไป ฐานร่วมกันฉ้อโกงประชาชน</p>
"ในวันเดียวกันนี้ ดีเอสไอจะสรุปสำนวนในส่วนของเจ้าของลานมันสำปะหลังส่งอัยการ ส่วนความผิดเจ้าหน้าที่รัฐทุจริต ละเว้นการปฏิบัติหน้าที่ ดีเอสไอได้หารือคณะกรรมการป้องกันและปราบปรามการทุจริตแห่งชาติ (ป.ป.ช.) แล้ว โดย ป.ป.ช.ตกลงส่งคืนสำนวนให้ดีเอสไอดำเนินคดีกับเจ้าหน้าที่รัฐในคดีที่เกี่ยวกับโครงการแทรกแซงราคามันสำปะหลังทั้ง 45 จังหวัด"</body>
</news>
