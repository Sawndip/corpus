<teiHeader>
<fileDesc>
<titleStmt>
  <title>สุเทพปัดแลกเก้าอี้ปลัดพณ.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-27 06:53:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16517  </bibl>
</sourceDesc>
</fileDesc>
</teiHeader>
<news>
<headline><persName>สุเทพ</persName>ปัดแลกเก้าอี้ปลัดพณ.</headline>
<lead>ต่อรองย้ายตร.</lead>
<neck></neck>
<body><p>ประธานคณะอนุ ก.ตร.สอบกรณีซื้อขายตำแหน่ง “<persName>สมศักดิ์ บุญทอง</persName>” ขอขยายเวลาสอบสวนอีก 15 วัน เนื่องจากมีบุคคลที่ถูกพาดพิงอีกมา ที่ต้องมีการเรียกมาสอบเพิ่ม หากพบว่ามีมูล ความผิดชัดเจน ก็จะสรุปเสนอเพื่อตั้งกรรมการสอบวินัยทันที ด้าน “<persName>สุเทพ</persName>” ยันโผตำรวจไม่มีปัญหา หากทำตามกฎ ก.ตร.รับเสนอตั้ง คกก. สอบ ผบ.ตร. เองไม่เกี่ยว นายกฯ ส่วน “<persName>วัชรพล</persName>” ระบุยังไม่มีคำสั่งให้เรียกประชุม ก.ตร. แต่ต้องทำภายในวันอังคารนี้ ทางด้าน “<persName>อภิสิทธิ์</persName>” ยันไม่มีเรื่องตั้ง ปลัดพาณิชย์ เข้า ครม.และไม่มีเรื่องต่อรองกับตำแหน่ง ผบ.ตร. ส่วน “<persName>สุเทพ</persName>” ชี้อย่าเอาหลายเรื่องมาโยงกัน </p>
<p>ที่ทำเนียบรัฐบาล เมื่อเวลา 08.30 น. วันที่ 26 ส.ค. <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ให้สัมภาษณ์ถึงกรณีที่ผู้บัญชาการตำรวจแห่งชาติ จะพิจารณาแต่งตั้งนายตำรวจระดับ รอง ผบ.ตร. ว่า ก็เป็นเรื่องที่ถูกต้องแล้ว เพราะการแต่งตั้งโยกย้ายนายตำรวจตามโครงสร้างใหม่ของสำนักงานตำรวจแห่งชาติ (สตช.) ควรจะดำเนินการให้เสร็จตั้งแต่วันที่ 16 ส.ค. ที่ผ่านมา แต่เมื่อมีอุปสรรคเกิดขึ้นจึงต้องเร่งทำให้เสร็จโดยเร็ว ซึ่งการโยกย้ายนั้นแบ่งเป็น 2 ระดับ คือ ระดับนายพลที่จะเพิ่มขึ้นตั้งแต่ระดับพันตำรวจเอกเป็นพลตำรวจตรี 10 นาย นอกนั้นจะเป็นการเกลี่ยตำแหน่งในส่วนของสำนักผู้บัญชาการตำรวจ รองผู้บัญชาการตำรวจ ตามโครงสร้างใหม่ ซึ่งมีประมาณ 142 นาย โดยการพิจารณาจะต้องผ่านที่ประชุมของคณะกรรมการข้าราชการตำรวจ (ก.ตร.) ที่ตนเป็นประธาน ซึ่งจากการประชุมกันมาหลายครั้ง ที่ประชุม ก.ตร.ก็ยืนยันตามบัญชีรายชื่อที่เคยมีการเสนอมา ยังไม่มีอะไรเปลี่ยนแปลง</p>
<p><persName>นายสุเทพ</persName> กล่าวว่า สำหรับบัญชีแต่งตั้งโยกย้ายนายตำรวจระดับล่างนั้น ตั้งแต่ รองผู้บังคับการลงมาจนถึงระดับสารวัตรนั้น ก.ตร.มีมติให้ ผบ.ตร.ร่วมกับ รอง ผบ.ตร.ทุกคน รวมทั้งจเรตำรวจ เป็นกรรมการพิจารณา โดยประเด็นสำคัญคือ การแต่งตั้งโยกย้ายตามโครงสร้างใหม่ อาจมีนายตำรวจบางคนที่ต้องได้รับการแต่งตั้งเพื่อไปบรรจุลงในโครงสร้างใหม่ ซึ่งอาจไม่ตรงตามกฎที่ ก.ตร.ระบุ เช่น ไม่ได้สังกัดหน่วยงานนั้น ๆ ในช่วงเวลาที่ระเบียบกำหนดไว้ เพราะมีการเกลี่ยตำแหน่งมาจากที่อื่น ซึ่ง ก.ตร.เห็นว่าเพื่อให้การแต่งตั้งโยกย้ายเป็นไปด้วยความเป็นธรรม ผู้ที่จะถูกเสนอชื่อบรรจุแต่งตั้งใหม่ โดย ยกเว้นกฎของ ก.ตร.จะต้องเสนอรายชื่อขึ้นมา  ขออนุมัติเป็นราย ๆ ไป ซึ่งตนเห็นว่าไม่มีอะไร   ที่น่าตื่นเต้น ถือเป็นเรื่องปกติถ้าทำตามที่ ก.ตร.   กำหนด ทุกอย่างก็จะเรียบร้อย    </p>
<p>เมื่อถามว่าโผดังกล่าวจะเรียบร้อยได้เมื่อไหร่ <persName>นายสุเทพ</persName> กล่าวว่า ขึ้นอยู่กับ ผบ.ตร.และคณะต้องไปประชุมหารือกันให้ลงตัว จากนั้นก็ดำเนินการได้ทันที ซึ่งจากการประชุม ก.ตร.ครั้งสุดท้าย ที่ประชุมมีมติให้ประสานงานเพื่อประกาศในราชกิจจานุเบกษาในวันที่ 7 ก.ย.นี้ ดังนั้นบัญชีแต่งตั้งโยกย้ายทั้งหมด ก็ต้องเสนอขึ้นมาก่อน โดยก่อนวันที่ 7 ก.ย.นี้ต้องสามารถบรรจุแต่งตั้งได้ในระดับนายพล เพราะไม่เช่นนั้นก็ต้องทำเป็นตำแหน่งรักษาการ ซึ่งค่อนข้างจะยุ่งยาก ที่ต้องเร่งทำให้เสร็จก่อนวันดังกล่าว เพราะช่วง เดือน ก.ย. จะต้องมีการจัดทำบัญชีแต่งตั้งแทนตำแหน่งที่ว่างลง หลังการเกษียณอายุราชการ  ในวันที่ 30 ก.ย.</p>
<p>ผู้สื่อข่าวถามถึงกรณีที่มีข่าวว่า <persName>นายอภิสิทธิ์ เวชชาชีวะ</persName> นายกรัฐมนตรี เตรียมตั้งคณะกรรม การสอบ <persName>พล.ต.อ.พัชรวาท</persName> เพื่อใช้เป็นข้ออ้างในการย้ายมาช่วยราชการที่สำนักนายกรัฐมนตรี <persName>นายสุเทพ</persName> กล่าวว่า เรื่องนี้ตนเป็นคนเสนอเอง แต่ขอชี้แจงว่าเรื่องนี้สืบเนื่องมาเป็นเวลาค่อนข้างยาว ซึ่งที่ต้องดำเนินการเพราะมีคนร้องเรียนกล่าวโทษ <persName>พล.ต.อ.พัชรวาท</persName> และเจ้าหน้าที่ตำรวจรายอื่นว่า ไม่ดำเนินการตามขั้นตอน กฎกติกา กรณีการว่าจ้างทำประชาสัมพันธ์ วงเงินประมาณ 17 ล้านบาทของ สตช. ซึ่งเรื่องนี้ถูกร้องเรียน มาตั้งแต่รัฐบาล<persName>นายสมัคร สุนทรเวช</persName> จนมาถึงรัฐบาล<persName>นายสมชาย วงศ์สวัสดิ์</persName> และจนมาถึงตอนที่ <persName>นายชวรัตน์ ชาญวีรกูล</persName> รมว.มหาดไทย เป็น ผู้รักษาการนายกรัฐมนตรี ซึ่งล่าสุด ตนได้สอบถามไปที่คณะกรรมการกฤษฎีกา ได้คำตอบว่าสามารถทำได้ 2 เรื่อง คือ 1.ให้ตั้งคณะกรรมการสืบสวนข้อเท็จจริง ตามมาตรา 84 ของ พ.ร.บ. ตำรวจ จากนั้นเมื่อได้ข้อสรุปแล้ว จึงใช้ดุลพินิจตัดสินว่าจะทำอย่างไรต่อไป เช่น ดำเนินการทางวินัย หรือสั่งยุติเรื่อง 2.ตนสามารถใช้ดุลพินิจในการสั่งยุติเรื่องทันทีเลยก็ได้</p>
<p>เมื่อถามว่าอำนาจในการแต่งตั้งคณะกรรมการฯ นี้ ไม่เกี่ยวกับนายกรัฐมนตรีใช่หรือไม่ <persName>นายสุเทพ</persName> กล่าวว่า ใช่ เรื่องนี้เป็นอำนาจของตน แต่เมื่อผู้ร้องเรียนส่งเรื่องมาถึงนายกรัฐมนตรี ตนจึงต้องทำความเห็นชี้แจง รายงานให้นายกรัฐมนตรีรับทราบ เมื่อนายกรัฐมนตรีเห็นชอบตนจึงมอบหมายให้ปลัดสำนักนายกรัฐมนตรีไปยกร่างคำสั่งแต่งตั้งคณะกรรมการ ส่วนจะแต่งตั้งได้เมื่อไหร่นั้นขึ้นอยู่กับหนังสือที่ปลัดสำนักนายกรัฐมนตรีจะส่งมาให้ตนลงนาม เพราะเรื่องนี้ต้องทำอย่างรอบคอบ เนื่องจากคนที่จะเป็นคณะกรรมการสอบบุคคลระดับ ผบ.ตร.จะต้องมีอาวุโสและตำแหน่งที่สูงกว่า</p>
<p>ที่สำนักงานตำรวจแห่งชาติ เมื่อเวลา 10.00 น. <persName>นายสมศักดิ์ บุญทอง</persName> ประธานคณะอนุ ก.ตร.คณะพิเศษตรวจสอบข้อเท็จจริงกรณี ซื้อขายตำแหน่ง ได้ประชุมคณะกรรมการฯ โดยวันนี้ได้เรียก <persName>พล.ต.ท.สมคิด บุญถนอม</persName> ผบช.ภ.5 <persName>พล.ต.ท.สุรสีห์ สุนทรศารทูร</persName> ผบช.ภ.6 <persName>พล.ต.ท. ธานี ทวิชศรี</persName> ผบช.ภ.9 และ <persName>พล.ต.ท.พีระ พุ่มพิเชฎฐ์</persName> ผบช.ศชต. โดย <persName>นายสมศักดิ์</persName> กล่าวว่า คณะอนุ ก.ตร.เตรียมทำหนังสือเสนอ <persName>นายสุเทพ เทือกสุบรรณ</persName> รองนายกรัฐมนตรี ในฐานะประธาน ก.ตร.เพื่อขอขยายระยะเวลาการสอบสวนไปอีก  15 วัน เนื่องจากมีบุคคลที่ถูกพาดพิงจำนวนมาก จึงต้องมีการเรียกมาสอบเพิ่ม หากพบว่ามีมูลเรื่องการซื้อขายตำแหน่ง ก็จะเสนอให้ตั้งกรรมการสอบข้อเท็จจริง และหากพบว่ามีบุคคลใดมีความผิดชัดเจน ก็ตั้งกรรมการสอบวินัยต่อไป ผู้สื่อข่าวถามว่า หากมีการขยายระยะเวลาการสอบสวน จะส่งผลกระทบต่อการแต่งตั้งโยกย้ายตาม โครงสร้างใหม่หรือไม่ <persName>นายสมศักดิ์</persName> กล่าวว่า ไม่เกี่ยวกัน เพราะหากพบว่ามีความผิด หรือมีการซื้อขายตำแหน่งจริง ก็สามารถดำเนินการย้อนหลังได้ ซึ่งต้องพิจารณาอย่างละเอียดรอบคอบว่าที่มีการกล่าวหาว่ามีการซื้อขายตำแหน่ง เรื่องดังกล่าวมีมูลหรือไม่</p>
<p>ทางด้าน <persName>พล.ต.อ.วัชรพล ประสารราชกิจ</persName> รอง ผบ.ตร. ในฐานะโฆษก ตร. เปิดเผยว่า จนถึงขณะนี้ยังไม่มีคำสั่งเรียกประชุม ก.ตร.แต่อย่างใด ซึ่งการประชุม ก.ตร.สามารถแจ้งให้ทราบได้ภายในวันเดียว รุ่งขึ้นก็ประชุมได้เลย แต่เวลานี้ยังไม่มีคำสั่งให้เรียกประชุม ซึ่งไม่ทราบว่าจะเกี่ยวกับเรื่องที่จะมีการตั้งคณะกรรมการสอบสวน ผบ.ตร.หรือไม่ อย่างไรก็ตามการประชุมแต่งตั้ง จะต้องทำให้เสร็จภายในวันอังคารหน้า </p>
<p>ที่รัฐสภา เมื่อเวลา 09.20 น. <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ก่อนการประชุมถึงข่าวการยับยั้งการเสนอชื่อ <persName>นายยรรยง พวงราช</persName> อธิบดีกรมการค้าภายใน ขึ้นดำรงตำแหน่ง ปลัดกระทรวงพาณิชย์คนใหม่ ตามที่ <persName>นางพรทิวา นาคาศัย</persName> รมว.พาณิชย์ ระบุว่าจะเสนอเข้าที่ประชุมคณะรัฐมนตรี (ครม.) เมื่อวันที่ 25 ส.ค.ที่ผ่านมา ว่า ยังไม่มีการเสนอเรื่องนี้เข้ามายังที่ประชุม ครม. เมื่อถามว่าส่วนหนึ่งที่ยังไม่มีการพิจารณาเรื่องนี้เป็นเพราะ <persName>นายยรรยง</persName> เคยขัดแย้งกับนายกรัฐมนตรี ในเรื่องโครงการรับจำนำข้าวใช่หรือไม่ นายกรัฐมนตรี กล่าวว่า ไม่เห็นมีอะไร และยังไม่เห็นมีเรื่องนี้เข้ามาสู่การพิจารณา    </p>
<p>ผู้สื่อข่าวถามถึงข่าวที่ว่าเป็นการเล่นเกมกันระหว่างพรรคประชาธิปัตย์และพรรคภูมิใจไทย <persName>นายอภิสิทธิ์</persName> กล่าวว่า ไม่มีเวลาไปเล่นเกมอะไรตอนนี้ เมื่อถามย้ำว่า ยืนยันใช่หรือไม่ว่าไม่ได้เป็นการต่อรองในเรื่องตำแหน่งปลัดกระทรวงพาณิชย์ กับตำแหน่งผู้บัญชาการตำรวจแห่งชาติ นายกรัฐมนตรี กล่าวว่า “ไม่มีการต่อรองอะไร”    </p>
<p>ขณะที่ <persName>นายสุเทพ เทือกสุบรรณ</persName> รอง นายกฯ กล่าวว่า ตนเคยเรียนหลายครั้งแล้ว อย่าจับเรื่องทั้งหลายมาโยงกัน จนไกลความเป็นจริงมาก เอาเป็นเรื่อง ๆ ดูกันเป็นประเด็น ๆ ไปเมื่อถามว่า ในที่ประชุม ครม.มีการเสนอชื่อมาจริงหรือไม่ และถูกนายกฯ เอาออกจริงหรือไม่ <persName>นายสุเทพ</persName> กล่าวว่า ตนไม่เห็นการเสนอชื่อใน ครม.ตนอยู่ประชุมตลอด เมื่อถามย้ำว่าฉะนั้นที่มีข่าวว่า นายกฯ ให้ระงับไว้ก่อนก็ไม่เป็นความจริง <persName>นายสุเทพ</persName> กล่าวว่า อาจจะเป็นการพูดคุยกัน ตนไม่ได้ไปตามดู ตนไม่จำเป็นต้องรู้ทุกเรื่อง</p>
<p>ด้าน <persName>นายบุญจง วงศ์ไตรรัตน์</persName> รมช. มหาดไทย ในฐานะรองหัวหน้าพรรคภูมิใจไทย กล่าวถึงกระแสข่าว นายกรัฐมนตรีสั่งเบรกการเสนอ ชื่อ <persName>นายยรรยง พวงราช</persName> อธิบดีกรมการค้าภายใน ขึ้นเป็นปลัดกระทรวงพาณิชย์ว่า ไม่มีอะไร ไม่ใช่การยับยั้งเพียงแต่รอการนำเสนอเข้าสู่การพิจารณาของที่ประชุม ครม.ในวันที่ 1 ก.ย. และเรื่องนี้ไม่ได้มาหารือกันในพรรคเพราะเป็นอำนาจของกระทรวงพาณิชย์.
</p></body>
</news>
