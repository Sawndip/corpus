<teiHeader>
<fileDesc>
<titleStmt>
  <title>มท.จ่อชงครม."ขอรถ-เรือดับเพลิง"ใช้  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-21 07:19:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=15391  </bibl>
</sourceDesc>
</fileDesc>
</teiHeader>
<news>
<headline>มท.จ่อชงครม."ขอรถ-เรือดับเพลิง"ใช้</headline>
<lead></lead>
<neck></neck>
<body><p>เมื่อวันที่ 20 ส.ค.ที่ทำเนียบรัฐบาล ผู้สื่อข่าวรายงานว่า ในวันที่ 25 ส.ค.นี้ กระทรวงมหาดไทย จะเสนอให้ครม.พิจารณาจัดตั้งคณะกรรมการพิเศษเพื่อเจรจากับบริษัท สไตเออร์ เดมเลอร์ พุค สเปเชี่ยล ฟาห์ซอย์ จำกัด (มหาชน) จากประเทศออสเตรีย ให้นำรถและเรือดับเพลิงของกรุงเทพมหานคร (กทม.) ที่ซื้อมามูลค่า 6,678 ล้านบาท ออกมาใช้ก่อนที่ศาลจะมีคำตัดสิน เพราะหากรอผลการตัดสินของศาลอาจทำให้สินค้าเสื่อมสภาพก่อน และยังต้องเสียค่าใช้จ่ายเพื่อการดูแลมากขึ้น รวมถึงธนาคารกรุงไทยจะหักเงินจากบัญชีของ กทม.เพื่อจ่ายค่างวดตามที่ กทม.ไปเปิดแอลซีไว้</p>
<p>ทั้งนี้ คณะกรรมการพิเศษ ประกอบด้วยตัวแทนจากกระทรวงมหาดไทย, กระทรวงการต่างประเทศ, กระทรวงพาณิชย์, สำนักงาน อัยการสูงสุด, กรมบัญชีกลาง และ กทม.เป็นคณะกรรมการที่มาจากหน่วยงานที่เกี่ยวข้องทั้งหมด เพื่อให้เกิดความรอบด้านในการเจรจา   นอกจากนี้กระทรวงมหาดไทยจะเสนอให้ ครม.พิจารณาเห็นชอบการจ่ายเงินเพิ่มค่าครองชีพพิเศษให้กับพนักงานของการไฟฟ้านครหลวง (กฟน.) ด้วยโดยเสนอทางเลือกมา 4 แนวทาง ประกอบด้วย 1.คนที่มีเงินเดือนต่ำกว่า 15,000 บาท 529 คน เป็นเวลา 6 เดือน รวม 6,348,000 บาท 2.คนที่มีเงินเดือนต่ำกว่า 15,000 บาท 529 คน เป็นเวลา 12 เดือน รวม 12,691,000 บาท 3.คนที่มีเงินเดือนต่ำกว่า 25,000 บาท 2,341 คน เป็นเวลา 6 เดือน รวม 28,092,000 บาท และ4.คนที่มีเงินเดือน ต่ำกว่า 50,000 บาท 6,071 คน เป็นเวลา 12 เดือน รวม 145,704,000 บาท.
</p></body>
</news>
