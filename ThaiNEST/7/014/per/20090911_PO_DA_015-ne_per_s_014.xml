<teiHeader>
<fileDesc>
<titleStmt>
  <title>ชทพ.วอนตำรวจอย่าเกียร์ว่าง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-11 14:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19718  </bibl>
</sourceDesc>
</fileDesc>
</teiHeader>
<news>
<headline>ชทพ.วอนตำรวจอย่าเกียร์ว่าง</headline>
<lead></lead>
<neck></neck>
<body><p>ที่พรรคชาติไทยพัฒนา วันนี้(11 ก.ย.) <persName>นายวัชระ กรรณิการ์</persName> โฆษกพรรคชาติไทยพัฒนา กล่าวถึงปัญหาความวุ่นวายในสำนักงานตำรวจแห่งชาติ (สตช.) ว่า สำหรับกรณีของ<persName>พล.ต.อ.พัชรวาท วงษ์สุวรรณ</persName> ผู้บัญชาการตำรวจแห่งชาติ พรรคเชื่อมั่นว่า นายกรัฐมนตรีได้ปฏิบัติตามกฎหมายและอำนาจที่มีอยู่ แต่หาก ผบ.ตร.ไม่เห็นด้วย ยอมมีสิทธิที่จะดำเนินการตามกฎหมายเพื่อพิสูจน์ความสงสัย อย่างไรก็ดี พรรคเป็นห่วงความรู้สึกของประชาชนต่อตำรวจทั่วประเทศด้วย ทั้งนี้ขอเรียกร้องไปยังตำรวจทั่วประเทศว่า ไม่ว่าท่านจะมีความรู้สึกอย่างไร ในวันนี้ข้อเท็จจริงยังไม่ได้รับการพิสูจน์โดยศาล ในฐานะประชาชนคนหนึ่งจึงขอให้เจ้าหน้าที่ตำรวจตั้งใจทำงาน โดยเฉพาะในการดูแลการชุมนุมของกลุ่มคนเสื้อแดงในวันที่ 19 ก.ย.นี้ </p>
<p>'อยากเรียกร้องว่าไม่ว่าจะรู้สึกอย่างไร ขอให้ท่านทำหน้าที่อย่างเต็มที่อย่าเกียร์ว่าง ขอให้ทำหน้าที่ในการปกป้องความปลอดภัยและสิทธิของผู้ชุมนุม ของประชาชนที่ไม่ได้ชุมนุมอย่างเท่าเทียมกัน การแสดงออกหรือการคัดค้านเพื่อรักษาศักดิ์ศรีสามารถทำได้ อย่าไปเกี่ยวกับการปฏิบัติหน้าที่ของท่าน ให้ระลึกเสมอว่าหน้าที่ของท่านคือความปลอดภัยของประชาชน ผมขอสนับสนุนการยกร่างกฎหมายที่เกี่ยวกับการชุมนุมต่างๆ  เพื่อบ่งบอกถึงอำนาจหน้าที่ที่ชัดเจนของตำรวจ เพื่อตัดปัญหาเกี่ยวกับการชุมนุมในอนาคต' <persName>นายวัชระ</persName> กล่าว.</p></body>
</news>
