<teiHeader>
<fileDesc>
<titleStmt>
  <title>เพื่อไทยเตรียมหอบหลักฐานส่งดีเอสไอ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-22 16:24:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=15715  </bibl>
</sourceDesc>
</fileDesc>
</teiHeader>
<news>
<headline>เพื่อไทยเตรียมหอบหลักฐานส่งดีเอสไอ</headline>
<lead></lead>
<neck></neck>
<body><p>วันนี้(22 ส.ค.) ผู้สื่อข่าวรายงานว่า <persName>พ.ต.ท.กรวัชร ปานประภากร</persName> ผู้อำนวยการส่วนคดีอาญาพิเศษ 1 สำนักคดีอาญา กรมสอบสวนคดีพิเศษ(ดีเอสไอ) กล่าวถึงการตรวจสอบโครงการเศรษฐกิจพอเพียงเพื่อยกระดับชุมชน(ชุมชนพอเพียง)ว่า เมื่อวันศุกร์(21ส.ค.)ที่ผ่านมา <persName>น.อ.อนุดิษฐ์ นาครทรรพ</persName> ส.ส.กรุงเทพฯ พรรคเพื่อไทย ในฐานะคณะทำงานติดตามทุจริตโครงการดังกล่าวได้เข้าพบกับพนักงานสอบสวนเพื่อให้ปากคำ โดยเบื้องต้นได้ขอเวลาไปรวบรวมข้อมูลที่เกี่ยวข้องทั้งหมดในโครงการก่อนเข้าให้ข้อมูลต่อพนักงานสอบสวนอีกครั้งในสัปดาห์หน้า ทั้งนี้การสอบปากคำที่ผ่านมา เป็นเพียงการให้ข้อมูลภาพรวมถึงความน่าเชื่อว่าจะมีการทุจริตเท่านั้น  </p>
<p>ด้าน <persName>น.อ.อนุดิษฐ์</persName>  กล่าวว่า ในสัปดาห์หน้าจะเดินทางเข้าให้ปากคำพร้อมกับมอบเอกสารหลักฐานเพิ่มเติมที่พบจากการลงพื้นที่ของคณะทำงานด้วย เนื่องจากก่อนหน้านี้หลักฐานที่มอบให้ดีเอสไอมีเพียงหลักฐานการทุจริตที่เกิดขึ้นในเขตกรุงเทพฯ ขณะที่ข้อเท็จจริงโครงการดังกล่าวพบว่ามีการทุจริตในทุกจังหวัดทั่วประเทศ อาทิ ที่ลงพื้นที่ด้วยตัวเองแถบภาคอีสาน เช่น จังหวัดหนองคาย อุบลราชธานี สกลนคร หนองบัวลำภูและอุดรธานี  โดยหลักฐานที่จะนำไปมอบให้ดีเอสไอจะมีทั้งในรูปแบบเอกสาร พยานบุคคล วัสดุหรืออุปกรณ์ที่เกี่ยวข้องกับการทุจริต ทั้งนี้เชื่อว่าหลักฐานที่รวบรวมได้ทั้งหมดขณะนี้ น่าจะสามารถทำให้ฝ่ายกฎหมายสามารถระบุผู้ที่ต้องการกล่าวโทษได้ชัดเจนขึ้นในเร็ว ๆ นี้ รวมถึงการสาวความผิดไปถึงตัวการใหญ่  ไม่ใช่แค่ปลาซิวปลาสร้อย.</p></body>
</news>
