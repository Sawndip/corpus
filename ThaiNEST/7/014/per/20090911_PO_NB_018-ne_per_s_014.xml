<teiHeader>
<fileDesc>
<titleStmt>
  <title>รายงานพิเศษ : ไทย-ลาว-เวียดนาม สัมพันธภาพอันแน่นแฟ้น บนเส้นทางท่องเที่ยว  </title>
  <author>ปราโมทย์ ฐิติวงศ์ฤทธิ์(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209100217&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>รายงานพิเศษ : ไทย-ลาว-เวียดนาม สัมพันธภาพอันแน่นแฟ้น บนเส้นทางท่องเที่ยว</headline>
<lead></lead>
<neck></neck>
<body><p>ผู้แทนจากจังหวัดมุกดาหาร แขวงสะหวันนะเขต สปป.ลาว และจังหวัดกวางตรี สาธารณรัฐสังคมนิยมเวียดนาม ลงนามความร่วมมือด้านการท่องเที่ยว 3 จังหวัด 3 ประเทศ เพื่อพัฒนาการท่องเที่ยวให้มีมาตรฐานและมีศักยภาพ เสริมสร้างสัมพันธภาพอันแน่นแฟ้น บนเส้นทางท่องเที่ยว 3 แผ่นดิน ในการประชุมความร่วมมือด้านการท่องเที่ยว 3 จังหวัด 3 ประเทศ ครั้งที่ 5 ระหว่างจังหวัดมุกดาหาร ราชอาณาจักรไทย แขวงสะหวันนะเขต สาธารณรัฐประชาธิปไตยประชาชนลาว และจังหวัดกวางตรี สาธารณรัฐสังคมนิยมเวียดนาม ที่จัดขึ้นระหว่างวันที่ 9-11 กันยายน 2552 ณ จังหวัดมุกดาหาร ราชอาณาจักรไทย นั้น นอกจากจะมีการหารือด้านการท่องเที่ยวร่วมกันแล้ว ยังจัดให้มีการลงนามความร่วมมือด้านการท่องเที่ยวระหว่างกัน โดยมีผู้แทนจาก 3 จังหวัด ร่วมลงนาม โดยผู้แทนจังหวัดมุกดาหาร คือ <persName>นายประเวช สุขพอดี</persName> รองผู้ว่าราชการจังหวัดมุกดาหาร แขวงสะหวันนะเขต คือ <persName>ดร.สุพัน แก้วมีไซ</persName> รองเจ้าแขวง แขวงสะหวันนะเขต และ ผู้แทนจังหวัดกวางตรี คือ <persName>นายเหงียน ดึก จึ๋น</persName> รองประธานคณะกรรมการจังหวัดกวางตรี พร้อมการลงนามความร่วมมือของภาคธุรกิจท่องเที่ยวของผู้แทนจากหน่วยงานท่องเที่ยวทั้ง 3 ประเทศ ซึ่งมีข้อตกลงความร่วมมือที่จะพัฒนาด้านการท่องเที่ยว เพื่อสร้างมาตรฐานและศักยภาพการท่องเที่ยวเพิ่มมากขึ้น โดยประเมินจากการประชุมความร่วมมือ ครั้งที่ 4 เมื่อวันที่ 14 ตุลาคม 2551 ที่แขวงสะหวันนะเขต เป็นเจ้าภาพ <persName>นายเหงียน ดึก จึ๋น</persName> รองประธานคณะกรรมการจังหวัดกวางตรี กล่าวว่า จังหวัดกวางตรี พร้อมที่จะพัฒนาตนเอง เพื่อรองรับนักท่องเที่ยว ทั้งชาวไทยและต่างประเทศ อีกทั้งยังเชื่อว่าเมืองคู่มิตรทั้ง ไทย และลาว ก็พร้อมที่จะพัฒนาตนเองเพื่อส่งเสริมการท่องเที่ยวให้เกิดความยั่งยืนเช่นกัน ด้าน <persName>ดร.สุพัน แก้วมีไซ</persName> รองเจ้าแขวง แขวงสะหวันนะเขต กล่าวว่า ในการประชุมเพื่อพัฒนาการท่องเที่ยวทั้ง 3 ประเทศ เป็นประเพณีที่จัดขึ้นทุกปี โดยมีความหวังว่า การพัฒนาด้านการท่องเที่ยวดังกล่าว จะส่งผลต่อเนื่องไปยังแขวงต่าง ๆ ใน สปป.ลาว ได้เพิ่มมากขึ้น เพื่อส่งเสริมการท่องเที่ยวให้มีศักยภาพ ขณะที่ <persName>นายประเวช สุขพอดี</persName> รองผู้ว่าราชการจังหวัดมุกดาหาร กล่าวว่า การประชุมความร่วมมือทั้ง 3 ประเทศถือเป็นการต่อยอดเพื่อเพิ่มประสิทธิภาพด้านการท่องเที่ยวให้มากขึ้น เชื่อว่าจากนี้ไปการท่องเที่ยวระหว่างประเทศจะคึกคัก พร้อมที่จะพัฒนาด้านการท่องเที่ยวทั้ง 3 จังหวัด ให้เจริญรุดหน้าไปพร้อม ๆ กัน ในการประชุมความร่วมมือด้านการท่องเที่ยว 3 จังหวัด 3 ประเทศ ครั้งที่ 5 ที่ประชุมได้กำหนดให้มีการอำนวยความสะดวก ณ จุดผ่านแดนในการเข้า-ออก ของนักท่องเที่ยว การจัดทำป้ายระเบียบการผ่านแดน การจัดเก็บค่าธรรมเนียมด้านการท่องเที่ยวในราคาที่เท่าเทียมกัน จัดให้มีศูนย์ข้อมูลการท่องเที่ยวของแต่ละพื้นที่ พร้อมจัดกิจกรรมส่งเสริมการตลาดและการประชาสัมพันธ์ให้ครอบคลุม 3 จังหวัด 3 ประเทศ ตลอดจน ส่งเสริมการท่องเที่ยวบนเส้นทาง EWEC (East West Economic Corridor) และ GMS (Greater Mekong Subregion) ทั้งในสาธารณรัฐประชาธิปไตยประชาชนลาว และสาธารณรัฐสังคมนิยมเวียดนาม</p></body>
</news>
