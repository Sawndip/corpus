<teiHeader>
<fileDesc>
<titleStmt>
  <title>อภิสิทธิจี้แดงม็อบตามมกม.ขยายพรบ.มั่นคงถ้ายืดเยื้อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090828/26239  </bibl>
</sourceDesc>
</fileDesc>
</teiHeader>
<news>
<headline><persName>อภิสิทธิ</persName>จี้แดงม็อบตามมกม.ขยายพรบ.มั่นคงถ้ายืดเยื้อ</headline>
<lead>นายกฯ ประกาศถึงเสื้อเเดงชุมนุมตามกฎหมาย ครม.เข้าทำเนียบได้ พร้อมขยายเวลาพรบ.มั่นคงฯ หากม็อบยืดเยื้อ</lead>
<neck></neck>
<body><p>(28ส.ค.) <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ภายหลังการประชุมกองอำนวยการรักษาความมั่นคงภายใน(กอ.รมน.) ถึงการกำหนดเงื่อนไขตามพรบ.การรักษาความมั่นคง ในกรณีที่กลุ่มเสื้อแดงจะชุมนุมใหญ่ในวันที่ 30 ส.ค. ว่า ตอนนี้สิ่งที่เป็นเป้าหมายสำคัญ คือ 1.ให้การชุมนุมทั้งหลายอยู่ในกรอบของกฎหมาย เป็นไปด้วยความเรียบร้อย และไม่มีความรุนแรง 2. ต้องการให้คณะรัฐมนตรีและข้าราชการสามารถเข้ามาทำงานภายในทำเนียบรัฐบาลได้ตามปกติ
</p>
<p> ทั้งนี้ แนวทางที่ใช้นั้น ได้ย้ำว่า ทุกอย่างอยู่ภายใต้รัฐธรรมนูญและกฎหมาย เป็นไปตามหลักสากล คำนึงถึงหลักสิทธินุษยชน และเลี่ยงการสร้างเงื่อนไขที่จะนำไปสู่ความขัดแย้งและความรุนแรง ซึ่ง<persName>พล.ต.อ.พัชรวาท วงษ์สุวรรณ</persName> ผู้บัญชาการตำรวจแห่งชาติ(ผบ.ตร.) ได้ไปพูดคุยกับแกนนำที่จัดการชุมนุม โดยให้ได้ข้อยุติที่สามารถทำได้เพื่อให้ทุกอย่างเรียบร้อย
</p>
<p>เมื่อถามว่า ผบ.ตร.ระบุว่า กลุ่มผู้ชุมนุมยืนยันว่าจะยังเคลื่อนไปที่ทำเนียบรัฐบาล นายกรัฐมนตรี กล่าวว่า ถ้าเคลื่อนมาก็คงไม่เป็นอะไร แต่อย่าทำให้ถึงขั้นไม่สามารถเข้าไปทำงานในทำเนียบรัฐบาลได้ ส่วนการเคลื่อนขบวนคงไม่เป็นปัญหา
</p>
<p>เมื่อถามต่อว่า หมายถึงว่าจะไม่มีการปิดล้อมทำเนียบรัฐบาลเหมือนที่เคยเกิดขึ้นใช่หรือไม่ <persName>นายอภิสิทธิ์</persName> กล่าวว่า เข้าใจว่า อยากจะพูดคุยกันอย่างนั้น เพราะการที่เราได้ออกประกาศพื้นที่ความมั่นคง ก็เพื่อประโยชน์ในการเข้าไปทำงาน ที่จริงก็อยากให้ศาลได้วินิจฉัยว่า แม้ผู้ชุมนุมมีสิทธิ์ในการชุมนุมโดยสงบ แต่ต้องไม่กระทบกับการที่คนต้องเข้าไปทำงาน อย่างไรก็ตาม ขณะนี้อยู่ในช่วงที่ ผบ.ตรไปพูดคุย จึงยังไม่มีข้อสรุปสุดท้าย แต่เขายังเชื่อว่า จะคุยกันได้ระดับหนึ่ง
</p>
<p>เมื่อถามว่า ยังเป็นห่วงเรื่องของมือที่ 3 อยู่หรือไม่ นายกรัฐมนตรี กล่าวว่า ได้เตือนว่า เมื่อมีคนหมู่มาก ก็ต้องระมัดระวัง ซึ่งนี่เป็นเหตุผลที่เขาอยากให้กลุ่มคนเสื้อแดง มาพูดคุยกับผบ.ตร.แล้วกำหนดแนวทางร่วมกัน จะได้ไม่มีปัญหาว่า มีอะไรแปลกปลอมแล้วเกิดปัญหาขึ้น</p>
<p>ผู้สื่อข่าวถามว่า การใช้พรบ.ความมั่นคงฯ จำเป็นต้องขยายเวลาการบังคับใช้ออกไปหรือไม่ ถ้าการชุมนุมยืดเยื้อ <persName>นายอภิสิทธิ์</persName> กล่าวว่า ถ้าการชุมนุมเกินเลยวันที่ 1 ก.ย.นี้ และมีความจำเป็น ก็จะทำ แต่ทั้งหมดเท่าที่ดูตอนนี้ ทั้งในการประกาศข้อกำหนดหรืออะไรต่าง ๆ น่าจะกระทบกระเทือนประชาชนทั่วไปน้อยมาก</p></body>
</news>
