<teiHeader>
<fileDesc>
<titleStmt>
  <title>'กรณ์'เชื่อยิงสาขาพรรคปมการเมือง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-10 16:11:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13449  </bibl>
</sourceDesc>
</fileDesc>
</teiHeader>
<news>
<headline><persName>กรณ์</persName>'เชื่อยิงสาขาพรรคปมการเมือง</headline>
<lead></lead>
<neck><persName>กรณ์ จาติกวนิช</persName> รัฐมนตรีว่าการกระทรวงการคลัง</neck>
<body><p>ผู้สื่อข่าวรายงานว่า วันนี้ (10 ส.ค.) <persName>นายกรณ์ จาติกวนิช</persName> รัฐมนตรีว่าการกระทรวงการคลัง <persName>นายอนุชา บูรพชัยศรี</persName> ส.ส.กทม. พรรคประชาธิปัตย์ (ปชป.) พร้อมด้วย <persName>น.ส.กรนิศ งามสุคนธ์รัตนา</persName> สมาชิกสภากรุงเทพมหานคร (ส.ก.) แถลงกรณีมีคนร้ายยิงปืนเข้าไปในที่ทำการพรรค ปชป. เขตคลองเตย และสำนักงาน <persName>ส.ก.กรนิศ</persName> ในช่วงเช้าที่ผ่านมา </p>
<p><persName>นายกรณ์</persName> กล่าวว่า เรื่องที่เกิดขึ้นน่าจะต้องการข่มขู่นักการเมืองท้องถิ่นที่เป็นสุภาพสตรี จึงขอวิงวอนว่า หากต้องการแข่งขันทางการเมือง ขอให้แข่งกันในกรอบที่ประชาชนได้รับประโยชน์ การข่มขู่ด้วยวิธีรุนแรงเป็นวิธีโบราณที่เลิกทำกันหมดแล้ว และไม่ควรเกิดขึ้น ในฐานะที่เป็น ส.ส. ยังคงสนับสนุนการทำงานของสมาชิกพรรคในพื้นที่ และสนับสนุนการทำงานของ <persName>ส.ก.กรนิศ</persName> ที่ดำเนินการอยู่ ขอย้ำว่า พรรคไม่กังวล เหตุการณ์ที่เกิดขึ้นไม่ใช่ครั้งแรก มีการข่มขู่ ผู้กระทำมีเจตนาร้าย ต้องการทำลายสัญลักษณ์ของพรรค จึงไม่ยากที่จะสรุปว่า เป็นการกระทำเพราะเหตุทางการเมือง ซึ่งสอดคล้องกับการยกระดับบทบาทของพรรคในเขตคลองเตย ที่อาจสร้างความไม่พอใจให้กับผู้ไม่หวังดี.
</p></body>
</news>
