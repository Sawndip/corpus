<teiHeader>
<fileDesc>
<titleStmt>
  <title>ส.ว.เลือกตั้งล่าชื่อเปลี่ยนขั้วอำนาจ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/02/news_29393364.php?news_id=29393364  </bibl>
</sourceDesc>
</fileDesc>
</teiHeader>
<news>
<headline>ส.ว.เลือกตั้งล่าชื่อเปลี่ยนขั้วอำนาจ</headline>
<lead>แหล่งข่าวในวุฒิสภา เผยวุฒิสภาสายเลือกตั้ง เตรียมล่ารายชื่อ ส.ว.กดดันเปลี่ยนตัวประธานกรรมาธิการประจำวุฒิสภา 10 คณะ เชื่อเป็นแผนรุกเพื่อกุมสภาพในวุฒิสภา ต่อรองรัฐบาล ด้านประธาน กมธ.ปกครองวุฒิฯ โต้ “<persName>เฉลิม</persName>” มั่วข่าวพม่าห้ามเข้าประเทศ ชี้เหตุเข้าไม่ได้ ไม่เกี่ยวกับไทยประท้วงเรื่อง “<persName>อองซาน ซูจี</persName>” ด้าน กก.สรรหา คตง.-ผู้ว่าการ สตง.เลื่อนประชุมไม่มีกำหนด อ้างรอกฎหมาย</lead>
<neck></neck>
<body><p>แหล่งข่าวจากวุฒิสภา เปิดเผยว่า ขณะนี้ ส.ว.เลือกตั้ง กำลังล่ารายชื่อเพื่อเสนอเปลี่ยนตัวประธานกรรมาธิการ (กมธ.) ประจำวุฒิสภา โดยขณะนี้เป็นแน่นอนแล้วว่า มีความต้องการที่จะให้เปลี่ยนตัวประธาน กมธ. คณะต่างๆ ดังนี้ คณะที่ 1 กรรมาธิการแรงงาน จากเดิม <persName>พล.ต.ต.ขจร สัยวัตร์</persName> ส.ว.หนองคาย เป็น<persName>นางรสสุคนธ์ ภูริเดช</persName> ส.ว.สรรหาภาคเอกชน คณะที่ 2 กรรมาธิการคมนาคม เปลี่ยนจาก<persName>นายจารึก อนุพงษ์</persName> เป็น<persName>นายเกชา ศักดิ์สมบูรณ์</persName> ส.ว.ราชบุรี
คณะที่ 3 กรรมาธิการเศรษฐกิจ การพาณิชย์และอุตสาหกรรม เปลี่ยนจาก<persName>นายบุญชัย โชควัฒนา</persName> เป็น<persName>นายประเสริฐ ประคุณศึกษาพันธุ์</persName> ส.ว.ขอนแก่น คณะที่ 4 กรรมาธิการพัฒนาการเมืองและการมีส่วนร่วมของประชาชน เปลี่ยนจาก<persName>นายไพบูลย์ ซำศิริพงษ์</persName> เป็น<persName>นายกฤช อาทิตย์แก้ว</persName> ส.ว. กำแพงเพชร หรือ<persName>นายอนุรักษ์ นิยมเวช</persName> ส.ว.สรรหาภาควิชาชีพ
คณะที่ 5 กรรมาธิการทรัพยากรธรรมชาติและสิ่งแวดล้อม เปลี่ยนจาก<persName>นายสุรชัย เลี้ยงบุญเลิศชัย</persName> เป็น<persName>นายขวัญชัย พนมขวัญ</persName> ส.ว.แพร่ หรือ<persName>นางจิรวรรณ จงสุธนามณี</persName> ส.ว.เชียงราย คณะที่ 6 กรรมาธิการทหาร เปลี่ยนจาก <persName>พล.ร.อ.ณรงค์ ยุทธวงศ์</persName> ส.ว.สรรหาภาครัฐ เป็น <persName>พล.อ.เกษมศักดิ์ ปลูกสวัสดิ์</persName> ส.ว.สรรหาภาคอื่น หรือ <persName>พล.อ.อ. อาคม กาญจนหิรัญ</persName> ส.ว.สรรหาภาครัฐ
คณะที่ 7 คณะกรรมาธิการองค์กรตามรัฐธรรมนูญและติดตามการบริหารงบประมาณ จะแบ่งเป็น 2 คณะกรรมาธิการ คือ 7.1 คณะกรรมาธิการติดตามงบประมาณ ให้<persName>นายจิตติพจน์ วิริยะโรจน์</persName> ส.ว.ศรีสะเกษ เป็นประธาน และ 7.2 คณะกรรมาธิการองค์กรอิสระตามรัฐธรรมนูญ ให้<persName>นายไพบูลย์ นิติตะวัน</persName> ส.ว.สรรหาภาครัฐ เป็นประธาน
คณะที่ 8 กรรมาธิการยุติธรรมและตำรวจ ที่มี<persName>นายสมัคร เชาวภานันท์</persName> เป็นประธาน จะแบ่งเป็น 2 คณะกรรมาธิการ คือ 8.1 กรรมาธิการยุติธรรม ให้ <persName>นายบุญส่ง โควาวิสารัช</persName> ส.ว.แม่ฮ่องสอน เป็นประธาน และ 8.2 กรรมาธิการตำรวจ เป็น <persName>พล.ต.ท.มาโนช ไกรวงศ์</persName> เป็นประธาน</p>
<p>แหล่งข่าวเปิดเผยว่า สาเหตุที่ ส.ว.สายเลือกตั้ง ต้องการเปลี่ยนตัวประธานกรรมาธิการ เพราะจะมีผลต่อเสียงโหวตในการประชุมคณะกรรมาธิการวิสามัญกิจการวุฒิสภา หรือวิปวุฒิสภา ที่มี<persName>นายนิคม ไวยรัชพานิช</persName> รองประธานวุฒิสภา เป็นประธาน ซึ่งจะสามารถต่อรองกับรัฐบาลได้
ทั้งนี้ประเด็นที่ ส.ว.เลือกตั้ง ต้องการต่อรองเรื่องแรกคือการแก้ไขรัฐธรรมนูญ ที่นอกจากจะให้เป็นไปตามกรอบการศึกษาของคณะกรรมการสมานฉันท์เพื่อการปฏิรูปการเมืองและศึกษาแก้ไขรัฐธรรมนูญแล้ว ยังจะเสนอให้ ส.ว.สามารถเข้ารับตำแหน่งทางการเมืองหลังจากพ้นตำแหน่ง 2 ปี</p>
<p>ผู้สื่อข่าวรายงานว่า ในส่วนกรรมาธิการที่เหลือประกอบด้วย 1.กรรมาธิการการกีฬา มี <persName>นายวรวุฒิ โรจนพานิช</persName> เป็นประธาน 2.กรรมาธิการการเกษตรและสหกรณ์ มี<persName>นายบรรชา พงศ์อายุกูล</persName> ส.ว.พิจิตร เป็นประธาน 3.กรรมาธิการการเงิน การคลัง การธนาคารและสถาบันการเงิน มี<persName>นายถาวร ลีนุตพงษ์</persName> เป็นประธาน 4.กรรมาธิการการต่างประเทศ มี<persName>นางพิกุลแก้ว ไกรฤกษ์</persName> เป็นประธาน 5.กรรมาธิการการท่องเที่ยว มี<persName>นางธันยรัศม์ อัจฉริยะฉาย</persName> ส.ว.ภูเก็ต เป็นประธาน
6.กรรมาธิการการปกครอง <persName>พ.ท.กมล ประจวบเหมาะ</persName> เป็นประธาน 7.กรรมาธิการการพลังงาน <persName>พล.อ.เลิศรัตน์ รัตนวานิช</persName> เป็นประธาน 8.กรรมาธิการการพัฒนาการเมืองและการมีส่วนร่วมของประชาชน มี<persName>นายไพบูลย์ ซำศิริพงษ์</persName> เป็นประธาน 9.กรรมาธิการการพัฒนาสังคมและกิจการเด็ก เยาวชน สตรี ผู้สูงอายุ คนพิการ และผู้ด้อยโอกาส มี<persName>นางยุวดี นิ่มสมบุญ</persName> เป็นประธาน 10.กรรมาธิการการวิทยาศาสตร์ เทคโนโลยี การสื่อสารและโทรคมนาคม มี<persName>นายประสิทธิ์ โพธสุธน</persName> ส.ว.สุพรรณบุรี เป็นประธาน
11.กรรมาธิการการศาสนา คุณธรรม จริยธรรม ศิลปะและวัฒนธรรม มี<persName>ศาสตราจารย์เกียรติคุณตรึงใจ บูรณสมภพ</persName> เป็นประธาน 12.กรรมาธิการการศึกษา นาย
<persName>สิริวัฒน์ ไกรสินธุ์</persName> ส.ว.นครศรีธรรมราช เป็นประธาน 13.กรรมาธิการการสาธารณสุข มี<persName>นายอนันต์ อริยะชัยพาณิชย์</persName> เป็นประธาน 14.กรรมาธิการการศึกษา ตรวจสอบเรื่องการทุจริต และเสริมสร้างธรรมาภิบาล มี <persName>น.ส.รสนา โตสิตระกูล</persName> ส.ว.กทม. เป็นประธาน 15.กรรมาธิการสิทธิมนุษยชน สิทธิเสรีภาพ และการคุ้มครองผู้บริโภค มี<persName>นายสมชาย แสวงการ</persName> เป็นประธาน</p>
<p>“<persName>ประสิทธิ์</persName>”รับคุย ส.ว.หนุนแก้ รธน.</p>
<p>ด้าน<persName>นายประสิทธิ์ โพธสุธน</persName> ส.ว.สุพรรณบุรี กล่าวถึง กรณีที่ระบุว่าเป็นแกนนำล็อบบี้ ส.ว.เพื่อลงชื่อสนับสนุนการแก้ไขรัฐธรรมนูญ ว่า ไม่ได้เป็นการล็อบบี้ หรือช่วยฝ่ายการเมือง แต่ยอมรับว่า มีการพูดคุยกับเพื่อนสมาชิกมาโดยตลอด ตั้งแต่ที่คณะกรรมการสมานฉันท์
“ต้องยอมรับว่า มีการพูดคุยกันหลายกลุ่ม และหลายเดือนมาแล้ว และไม่ใช่แค่ 6 ประเด็น แต่เป็น 7 ประเด็นโดยรวมเรื่องอำนาจหน้าที่ของคณะกรรมการการเลือกตั้งด้วย เราต้องช่วยกัน ส่วนเรื่องประเด็นที่มาของ ส.ว.อนาคตควรจะใช้วิธีการเลือกตั้งทั้งหมด และครบวาระ 6 ปี ผมยืนยันไม่ได้มีการต่อรองให้มีการลงชื่อ ผมทำใจแล้วว่า ต้องมีเสียงวิพากษ์วิจารณ์ แม้กระทั่งพระพุทธเจ้ายังไม่พ้นเลย” <persName>นายประสิทธิ์</persName>กล่าว</p>
<p>40 ส.ว.ค้านแก้ รธน.เอื้อการเมือง</p>
<p><persName>นายประสาร มฤคพิทักษ์</persName> ส.ว.สรรหา เปิดเผยว่า กลุ่ม 40 ส.ว.จะคัดค้านการแก้ไขรัฐธรรมนูญ เพราะเห็นว่าการแก้ไขโดยผู้ที่ได้ประโยชน์ คือ นักการเมือง และเอื้อประโยชน์ให้พวกพ้องของตนเอง ให้คนผิดไม่ได้รับโทษ หาความชอบธรรมโดยอ้างประชาชนว่าอยากให้แก้รัฐธรรมนูญ เพื่อให้บ้านเมืองสงบสุข แต่อยากให้กลับมองอีกด้านว่าแล้วที่ประชาชน 14 ล้านคน ลงประชามติรัฐธรรมนูญ 2550 หมายความว่าอย่างไร ไม่ใช่ความคิดของประชาชนหรือ เพราะฉะนั้น 40 ส.ว.จะคัดค้านกันอย่างเต็มที่</p>
<p>กมธ.ปกครองวุฒิโต้ “<persName>เฉลิม</persName>” มั่วข่าวพม่า</P>
<p>ที่รัฐสภา วันเดียวกันนี้ <persName>นายฐิระวัตร กุลละวณิชย์</persName> ส.ว.สรรหา ประธาน กมธ.การปกครอง วุฒิสภา ตอบโต้ข้อมูลที่ <persName>ร.ต.อ.เฉลิม อยู่บำรุง</persName> ส.ส.สัดส่วน พรรคเพื่อไทย ที่อภิปรายกลางที่ประชุมร่วมรัฐสภา ว่า พม่าห้ามไม่ให้เข้าประเทศ เนื่องจากไม่พอใจที่ฝ่ายไทยออกแถลงโจมตีพม่ากรณี<persName>นางอองซาน ซูจี</persName> ว่า <persName>ร.ต.อ.เฉลิม</persName> คงเข้าใจผิด เพราะ กมธ.เดินทางไปประชุมที่ศาลากลางจังหวัดเชียงราย และไปดูปัญหาชนกลุ่มน้อย เมื่อไปแล้วจึงคิดว่าจะข้ามไปดูความเป็นอยู่ของชาวบ้านพม่าแถบนั้น ซึ่งบริษัททัวร์ที่จัดก็เป็นคนไปเดินเรื่องเข้าทางด่านแม่สาย ต.ท่าขี้เหล็ก ล่วงหน้า</p>
<p>อย่างไรก็ตาม เขารู้จักกับอุปทูตพม่า และรู้ล่วงหน้าอยู่แล้วว่าคงเข้าไม่ได้ เพราะทัวร์ส่งเอกสารขออนุญาตไม่ครบ เมื่อจะเดินทางเข้าไปทางบริษัททัวร์ ได้ยืนยันว่า ไปได้ เพราะนึกว่าเป็นคณะนักท่องเที่ยวธรรมดา อาจจะให้เงินที่ด่านเล็กน้อยก็เข้าได้ แต่ กมธ.ทำแบบนั้นไม่ได้ เพราะเป็นคณะของวุฒิสภา ต้องทำตามระเบียบกฎเกณฑ์ และก็คุยกับอุปทูตก็เข้าใจกันดี เพราะถ้าเข้าไปแล้วเกิดอุบัติเหตุ อุปทูตพม่าก็จะเสียหาย การขอไปอย่างถูกต้องอุปทูตจะได้ดูแลทั่วถึง</p>
<p>“เรื่องนี้ไม่ใช่ความขัดแย้งระหว่างประเทศ และไม่เกี่ยวข้องกับท่าทีทางการไทยต่อกรณี<persName>นางอองซาน ซูจี</persName> เรื่องนี้ไม่ใช่สาระ ประธานวุฒิสภา ก็ทราบเรื่องและเข้าใจแล้ว ส่วน <persName>ร.ต.อ.เฉลิม</persName>คงไม่รู้ข้อมูลจริง เมื่อพูดไป มันก็ยุ่งตาย” <persName>นายฐิระวัตร</persName> กล่าว</p>
<p>วุฒิเลื่อนสรรหา คตง.-ผู้ว่าการ สตง.</p>
<p>ด้าน<persName>นายประสพสุข บุญเดช</persName> ประธานวุฒิสภา เปิดเผยถึงความคืบหน้าในการสรรหาคณะกรรมการตรวจเงินแผ่นดิน (คตง.) และผู้ว่าการสำนักงานตรวจเงินแผ่นดินคนใหม่ (ผู้ว่าการ สตง.) ว่าได้เชิญให้คณะกรรมการสรรหาฯ มาร่วมประชุมเพื่อพิจารณาหาข้อสรุปเรื่องดังกล่าว ในวันที่ 31 ส.ค.ที่ผ่านมา แต่ปรากฏว่ากรรมการสรรหาหลายท่านติดภารกิจ อาทิเช่น <persName>นายชัย ชิดชอบ</persName> ประธานรัฐสภา หนึ่งในกรรมการสรรหาฯ ก็ติดประชุมร่วมรัฐสภา จึงได้เลื่อนการประชุมออกไปก่อน และยังไม่ได้กำหนดวันประชุมว่าจะเป็นเมื่อใด</p>
<p>ผู้สื่อข่าวถามว่าการสรรหาจะต้องรอกฎหมายว่าด้วยการแต่งตั้งและอำนาจหน้าที่ของกรรมการตรวจเงินแผ่นดินที่กำลังพิจารณาอยู่ในสภาเสร็จก่อนหรือไม่ <persName>นายประสพสุข</persName> กล่าวว่า ไม่ทราบ เรื่องนี้จะต้องเป็นมติของคณะกรรมการสรรหาฯ ซึ่งการนัดประชุมเพื่อเป็นการพิจารณาประเด็นดังกล่าว ว่าจะเดินหน้าแต่งตั้งหรือรอกฎหมายให้ผ่านสภาก่อน</p></body>
</news>
