<teiHeader>
<fileDesc>
<titleStmt>
  <title>"ทักษิณ"ใช้คลื่นอสมทซัดรัฐ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/07/news_29421055.php?news_id=29421055  </bibl>
</sourceDesc>
</fileDesc>
</teiHeader>
<news>
<headline>"<persName>ทักษิณ</persName>"ใช้คลื่นอสมทซัดรัฐ</headline>
<lead>“<persName>ทักษิณ</persName>” ให้สัมภาษณ์ผ่านวิทยุ อสมท อัดรัฐบาลไทยทำต่างชาติรำคาญกระอักกระอ่วน ส่งหนังสือจี้ตามตัว พร้อมเจรจาทุกคนสร้างสมานฉันท์ เย้ย “<persName>อภิสิทธิ์</persName>” แก้ปัญหาไม่ได้ เพราะไม่มีอิสระ อ้างถ้าก่อนหน้าบอกดีๆให้หยุดเพราะชนะมากไปก็จะวางมือ ประธานวิปรัฐสวนกลับไม่เชื่อยุติเคลื่อนไหว ไม่ไว้ใจข้ออ้างอดีตนายกฯ ที่บอกว่าพร้อมคุยทุกคนสร้างสมานฉันท์</lead>
<neck></neck>
<body><p>ผู้สื่อข่าวรายงานว่า เมื่อเวลา 10.30 น. วานนี้(6 ก.ย.) <persName>พ.ต.ท.ทักษิณ ชินวัตร</persName> อดีตนายกรัฐมนตรี ให้สัมภาษณ์ออกอากาศทางวิทยุอสมท คลื่น 100.5 เมกะเฮิรตซ์ ในรายการเอ็กคลูซีฟ ดำเนินรายการโดย<persName>นายจอม เพชรประดับ</persName> ซึ่งได้สอบถามถึงการเคลื่อนไหวของ <persName>พ.ต.ท.ทักษิณ</persName> ว่า ได้นำเงินจากที่ใดมาดำเนินกิจการเหมืองเพชร หรือมีการฟอกเงินไว้ในรัฐบาลที่แล้ว</p>
<p><persName>พ.ต.ท.ทักษิณ</persName> กล่าวว่า หลังจากที่ตนออกจากประเทศไทย ก่อนปฏิวัติ มีคนลือว่า ตนขนเงินออกมา 30 กระเป๋าเดินทาง ซึ่งจริงๆแล้วไม่มีใครทำได้ ขอให้อย่าหลงประเด็น อย่าหลงเชื่อกลุ่มคนที่ปล่อยข่าว หากจำได้ ก่อนหน้านี้ตนเคยซื้อทีมฟุตบอล แล้วก็ขายทีมฟุตบอลแล้วนำผลกำไรมาลงทุนเหมืองเพชร
<persName>นายจอม</persName> ถามถึงข่าวถูกอายัดเงินที่ประเทศอังกฤษ <persName>พ.ต.ท.ทักษิณ</persName> กล่าวว่า ตนไม่มีเงินฝากที่ประเทศอังกฤษ ทั้งหมดเป็นการปล่อยข่าวทำร้ายกัน เมื่อขายทีมฟุตบอลได้เงินมาจำนวนหนึ่งก็เพียงพอจะลงทุนในเหมือง เพราะราคาไม่ได้สูงมากมายอะไร
เมื่อถามว่า การที่ท่านเดินทางเข้าประเทศต่างๆ นั้น ต่างประเทศรู้สึกกระอักกระอ่วนใจบ้างหรือไม่ <persName>พ.ต.ท.ทักษิณ</persName> กล่าวว่า เขาไม่กระอักกระอ่วนตน แต่เขากระอักกระอ่วนรัฐบาลไทยมากกว่า เขามีอธิปไตยในดินแดนของเขาจะให้ใครอยู่หรือจะให้ใครไปมันเป็นสิทธิของเขา แต่รัฐบาลไทยทำจดหมายถึงทุกประเทศ ต่างประเทศเขาบอกเขารำคาญ และก็ยังบอกอีกว่าเขารำคาญรัฐบาลไทยยังไม่ต้องมาประเทศเขาก็ดี
<persName>นายจอม</persName>ถามต่อว่า มีประเทศใดที่เขาบอกว่าท่านไม่ทำตามคำสั่งศาลหรือไม่ <persName>พ.ต.ท. ทักษิณ</persName> กล่าวว่า ไม่มี เขาเห็นคำพิพากษากรณีที่ดินรัชดา เขาก็ขำแล้ว มีอย่างที่ไหนคนซื้อไม่ผิดคนขายไม่ผิด แต่มันตลกตรงที่นายกฯ เอาบัตรประชาชนไปรับรองให้เมียซื้อที่ดินเขาบอกผิด แต่ที่บุกรุกที่ดินป่าสงวนไม่เป็นไร การเมืองไทยตอนนี้มุ่งแต่ทำลายฝ่ายตรงข้าม
เมื่อถามถึงเครื่องบินส่วนตัว และมีบอดี้การ์ดชั้นดี <persName>พ.ต.ท.ทักษิณ</persName> บอกว่า “ผมไม่มีเครื่องบิน บอดี้การ์ดก็ไม่มี ผมไม่กลัว เกิดมาหนเดียวตายหนเดียว เรื่องอย่างนี้ผมโดนมาไม่รู้กี่รอบแล้ว ไม่เป็นไร”
<persName>นายจอม</persName> ถามว่า จะหันมาร่วมมือกันเพื่อสร้างความสมานฉันท์ปรองดองได้หรือไม่ <persName>พ.ต.ท. ทักษิณ</persName> กล่าวว่า “ผมพร้อมเจรจากับทุกคน คิดดูขนาดคนอย่างคุณจอมยังติดต่อผมได้ แล้วคนที่มีอำนาจในประเทศจะติดต่อผมไม่ได้หรือ ขนาดคนขับแท็กซี่ ตำรวจชั้นผู้น้อยยังมีเบอร์ผม โทรมาหาผม ผมก็คุย ผมคุยกับทุกคน แต่คนเดียวที่ไม่มีเบอร์ผม ก็คือ คนในทำเนียบรัฐบาล ยืนยันผมคุยกับทุกคนไม่ว่าจะเป็นนายกฯ หรือรองนายกฯ แม้ว่าจะหน้าดำผมก็คุย”
ลั่นพร้อมร่วมมือแต่ต้องมีจุดร่วมที่เหมาะสม
เมื่อถามว่า หาก<persName>นายอภิสิทธิ์ เวชชาชีวะ</persName> นายกรัฐมนตรี โทรมาหาท่านขอความร่วมมือให้ท่านหยุดเคลื่อนไหวแล้วทุกอย่างจบ <persName>พ.ต.ท.ทักษิณ</persName> กล่าวว่า จะร่วมมือกันอย่างไรบอกมา ตนยินดี จะให้ทำอะไร และรัฐบาลต้องบอกว่าจะทำอย่างไรด้วย เพื่อให้เกิดความปรองดองทุกฝ่าย ไม่ใช่ปรองดองเพียงฝ่ายเดียว ต้องหาจุดร่วมที่เหมาะสมด้วย
ต่อข้อถามว่า หากนายกฯ บอกว่าท่านต้องกลับมาเข้าสู่กระบวนการยุติธรรมก่อน <persName>พ.ต.ท.ทักษิณ</persName> กล่าวว่า ต้องถามว่ากระบวนการตอนนี้มันยุติธรรมจริงหรือไม่ และจะกำหนดความยุติธรรมอย่างไร ตนเชื่อว่า ศาลส่วนใหญ่ยุติธรรม แต่ก็มีบางส่วนเท่านั้นที่ถูกแทรกแซง และ<persName>นายอภิสิทธิ์</persName>ก็เข้าไปแก้ไขตรงนี้ไม่ได้ เพราะไม่ใช่รัฐบาลที่มีอิสระอย่างแท้จริง แต่มีคนที่มีอิสระเหนือรัฐบาลเข้าไปแทรกแซง ที่จริงเรื่องที่ถ้าบ้านเมืองมีความสมดุล มีการถ่วงดุลที่ดีบ้านเมืองจะเดินไปได้ แต่ที่มันเป็นอย่างนี้ก็เพราะเพียงต้องการจะล้มตนเท่านั้น
“ที่จริงเมื่อครั้งนั้นถ้าพูดกับผมดีๆ บอกให้หยุด ให้เลิกเพราะชนะมากไปแล้ว ก็หยุดก็จะวางมือ ไม่ใช่ว่าตนอยากจะอยู่ เพียงแต่ว่าต้องการทำภารกิจที่ค้างอยู่ให้เสร็จสิ้น ตอนนี้ผมอยู่เมืองนอกก็มีความสุขดี ไม่มีความเครียดอะไร มีคนหาว่าผมไปทำคลีโม แต่หน้าผมตอนนี้ใสมาก”</p>
<p>“<persName>สาทิตย์</persName>” สั่งสอบทันที-พร้อมแจงวันนี้</p>
<p>ต่อมาเมื่อเวลา 15.00 น. <persName>นายสาทิตย์ วงศ์หนองเตย</persName> รัฐมนตรีประจำสำนักนายกฯ ได้โพสต์ข้อความลงในเฟซบุ๊ค และทวิตเตอร์ หลังมีการสัมภาษณ์ <persName>พ.ต.ท.ทักษิณ</persName>ว่า “เช้านี้งานเข้าที่ อสมท ครับ คาดว่าเป็นข่าวแน่ พรุ่งนี้จะมีคำชี้แจง ตอนนี้กำลังตรวจสอบข้อเท็จจริง”
ขณะที่ <persName>พ.ต.ท.ทักษิณ</persName> ได้โพสต์ผ่านทวิตเตอร์เช่นกันว่า “วันนี้เช้าได้ให้สัมภาษณ์สด ทางวิทยุของ<persName>คุณจอม เพชรประดับ</persName> คำถามแรงดีมาก แต่ก็สบายใจที่มีโอกาสได้อธิบายเรื่องที่ถูกปล่อยข่าวผิดๆ ด้านเดียวมาตลอด”
ผู้สื่อข่าวรายงานว่าเหตุการณ์สัมภาษณ์ <persName>พ.ต.ท.ทักษิณ</persName> ออกอากาศทางวิทยุ อสมท ครั้งนี้เกิดขึ้นหลัง <persName>นายธนวัฒน์ วันสม</persName> มาดำรงตำแหน่งกรรมการผู้อำนวยการใหญ่ อสมท เพียง 1 วันเดียวเท่านั้น</p>
<p>ส่วนกรณีการสัมภาษณ์<persName>พ.ต.ท.ทักษิณ</persName> ของ<persName>นายจอม</persName>ไม่ได้เกิดขึ้นเป็นครั้งแรก ก่อนหน้านี้ เขาเคยดำเนินรายการ “ตัวจริง ชัดเจน” ทางสถานีโทรทัศน์ทีไอทีวี ขณะนั้นได้เดินทางไปสัมภาษณ์ <persName>พ.ต.ท.ทักษิณ</persName> เมื่อวันที่ 30 ธ.ค. 2550 ในสมัยรัฐบาล <persName>พล.อ.สุรยุทธ์ จุลานนท์</persName> ซึ่งเดิมทีจะออกอากาศในรายงาน “ตัวจริง ชัดเจน” ในคืนวันที่ 2 ม.ค. 2551 แต่เนื่องจากอยู่ในช่วงงานสำคัญทางกรมประชาสัมพันธ์ อ้างว่าได้ขอให้งดออกอากาศ ต่อมาทางสถานีเตรียมที่จะออกอากาศในวันที่ 16 ม.ค. 2551 แต่เนื่องจากกรมประชาสัมพันธ์ได้สั่งยุติการออกอากาศของสถานีโทรทัศน์ทีไอทีวี เพื่อเปลี่ยนเป็นสถานีไทยพีบีเอส เทปดังกล่าว จึงไม่สามารถออกอากาศได้</p>
<p>เรียก ผช.ผอ.วิทยุแจง “<persName>จอม</persName>” ยันทำหน้าที่สื่อ</p>
<p>ผู้สื่อข่าวรายงานว่า ช่วงบ่ายวานนี้ <persName>นายสมจิต ชินสมบูรณ์</persName> ผู้ช่วยกรรมการผู้อำนวยการใหญ่ สำนักวิทยุและกิจกรรมพิเศษ บริษัท อสมท จำกัด (มหาชน) เข้าชี้แจงต่อกรรมการผู้อำนวยการใหญ่ กรณี ปล่อยให้ <persName>พ.ต.ท.ทักษิณ</persName> สัมภาษณ์ในรายการดังกล่าว โดย<persName>นายสมจิต</persName> กล่าวว่า ยังไม่ทราบที่มาที่ไปของเรื่องนี้ แต่ที่ผ่านมา การเชิญแขกเข้ารายการจะไว้วางใจผู้ดำเนินรายการ</p>
<p>ด้าน<persName>นายจอม</persName> ยอมรับว่า เป็นผู้ติดต่อขอสัมภาษณ์ <persName>พ.ต.ท.ทักษิณ</persName> มาหลายเดือนแล้ว แต่เรื่องก็เงียบหายไป จนกระทั่ง <persName>พ.ต.ท.ทักษิณ</persName> โทรกลับมาตอบรับเมื่อช่วงเช้าก่อนเข้ารายการ ตนจนจึงให้เข้ารายการทันที ซึ่งยืนยันว่าไม่ได้ตั้งคำถามเอาใจ <persName>พ.ต.ท.ทักษิณ</persName>
พร้อมกันนี้ ขอชี้แจงว่า ตนได้ทำหน้าที่ของสื่อที่ต้องการให้ประชาชนได้รับรู้ข้อมูลข่าวสารที่ครบถ้วนสมบูรณ์ และรอบด้าน โดยไม่ได้เข้าข้างฝ่ายใดฝ่ายหนึ่ง แต่หากการทำหน้าที่ของตนเป็นสิ่งที่ผู้ใหญ่มองว่าไม่ถูกต้อง ตนก็พร้อมยอมรับ และไม่กลัวว่าจะถูกปลดจากรายการ เพราะชีวิตตนนั้นถูกย้ายมาหลายที่แล้ว ขณะที่รัฐบาลชุดนี้ก็เคยบอกว่าจะเปิดกว้างเรื่องการทำหน้าที่ของสื่อมวลชน
<persName>นายจอม</persName> ยังได้กล่าวว่า ในสมัยรัฐบาลของพรรคพลังประชาชน ตนก็เคยเชิญ <persName>นายอภิสิทธิ์ เวชชาชีวะ</persName> นายกฯ สมัยเป็นผู้นำฝ่ายค้านสัมภาษณ์ออกทีวีเหมือนกัน
ปชป.ไม่ไว้ใจจวกพูดอย่างทำอย่าง</p>
<p>ทางด้าน<persName>นายชินวรณ์ บุณยเกียรติ</persName> ส.ส.นครศรีธรรมราช พรรคประชาธิปัตย์ (ปชป.) ในฐานะประธานวิปรัฐบาล ให้สัมภาษณ์ถึงกรณีที่ <persName>พ.ต.ท.ทักษิณ</persName> ระบุว่า พร้อมเจรจากับทุกคน ว่า การเจรจาก็เป็นสิ่งที่ดีเพราะปัญหาที่เกิดจากบุคคลกลุ่มหนึ่งในขณะนี้มีส่วนเกี่ยวข้องตัวกับ <persName>พ.ต.ท.ทักษิณ</persName> แต่ส่วนตัวไม่ค่อยมีความเชื่อถือในคำพูดของ <persName>พ.ต.ท.ทักษิณ</persName> เพราะเวลาที่ตนเองได้เปรียบก็มักพูดอย่าง แต่เวลาเสียเปรียบก็พูดอีกอย่าง
เชื่อว่าสาเหตุที่ <persName>พ.ต.ท.ทักษิณ</persName>ต้องออกมาพูดเช่นนี้ น่าจะมาจากการที่นักธุรกิจและภาคเอกชนหลายส่วนออกมาเรียกร้องให้ <persName>พ.ต.ท.ทักษิณ</persName> และกลุ่มคนเสื้อแดงยุติการเคลื่อนไหว เพื่อไม่ให้กระทบกับการแก้ไขปัญหาเศรษฐกิจ <persName>พ.ต.ท.ทักษิณ</persName>จึงต้องออกมาพูด เพื่อให้ภาพลักษณ์ของตัวเองดูดี และเชื่อว่า<persName>พ.ต.ท.ทักษิณ</persName>ไม่ยอมยุติการเคลื่อนไหวง่ายๆ</p>
<p>“<persName>ไตรรงค์</persName>”หยัน“<persName>ทักษิณ</persName>”แค่กรวดในรองเท้า</p>
<p>ในการปิดสัมมนาสมัชชาประชาชน “วาระประชาชนภาคกลาง จ.กาญจนบุรี” ที่พรรคปชป.จัดขึ้น ระหว่างวันที่ 5-6 ก.ย. <persName>นายไตรรงค์ สุวรรณคีรี</persName> ส.ส.สัดส่วน พรรค ปชป.ได้กล่าวปิดงานตอนหนึ่งว่า บ้านเมืองขณะนี้ไม่สงบ เพราะมีสีแดงอยู่ และ <persName>พ.ต.ท. ทักษิณ</persName> ก็ยังให้เงินสนับสนุน แต่ก็ไม่มีอะไรน่ากลัว ตนรู้ลึก เพราะสนิทกับเหล่าทัพและหน่วยข่าวกรอง ดังนั้น ไม่มีอะไรน่ากลัว เปรียบเหมือนก้อนกรวดในรองเท้า ก็รำคาญนิดหน่อย แต่บ้านเมืองเดินหน้าต่อไปได้
เขาก็เป็นนักเลงที่ออกมาอาละวาด แต่เราเป็นประชาชนก็เกรงใจนักเลงเหมือนกัน เพราะเขาใช้กำลัง แต่นักเลงคนนั้นเป็นอัมพฤกษ์ ก็ไม่ค่อยน่ากลัวเท่าไร พวกนี้เป็นนักเลงอัมพฤกษ์ ทำอะไรไม่ถนัด เพราะมีแค่ราคาคุยมากกว่าที่จะกระทำจริง ซึ่งเราควบคุมดูแลได้ไม่ต้องห่วง</p>
<p><persName>นายไตรรงค์</persName> ยังกล่าวถึงเสถียรภาพรัฐบาลด้วยว่า มีหลายคนห่วงพรรค ปชป. เพราะเป็นรัฐบาลที่มีเสียงไม่ชนะขาดต้องไปร่วมกับพรรคการเมืองต่างๆ เพื่อให้มีเสียง 234 เสียง
“ที่ผ่านมา ผมได้มีโอกาสไปรับประทาน อาหารกับหัวหน้าพรรคร่วมรัฐบาลตัวจริง ซึ่งมีอำนาจสั่งหัวหน้าพรรคปัจจุบันได้ อาทิเช่น <persName>นายบรรหาร ศิลปอาชา</persName> อดีตหัวหน้าพรรคชาติไทย <persName>นายเนวิน ชิดชอบ</persName> แกนนำพรรคภูมิใจไทย <persName>นายสุวัจน์ ลิปตพัลลภ</persName> <persName>นายพินิจ จารุสมบัติ</persName> <persName>นายสมศักดิ์ เทพสุทิน</persName> สมาชิกบ้านเลขที่ 111 และ<persName>นายสุวิทย์ คุณกิตติ</persName> หัวหน้าพรรคกิจสังคม ยอมรับว่ากลุ่มคนเหล่านี้ มีอำนาจจริง สามารถสั่งพรรคร่วมรัฐบาลได้ พร้อมกับ<persName>นายสุเทพ เทือกสุบรรณ</persName> และ<persName>นายนิพนธ์ พร้อมพันธุ์</persName>
ความรู้สึกของผมมี 2 อย่าง คือ อุ่นใจว่าคนพวกนี้ประวัติเป็นอย่างไรก็ตาม บางคนอาจส่ายหน้าเมื่อพูดถึง แต่เขาคือคนที่ค้ำบัลลังก์รัฐบาล และยังมีความมั่นใจและมั่นคงในพรรคประชาธิปัตย์ และมั่นใจ<persName>นายอภิสิทธิ์</persName>”</p></body>
</news>
