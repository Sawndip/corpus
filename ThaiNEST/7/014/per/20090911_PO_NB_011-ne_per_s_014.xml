<teiHeader>
<fileDesc>
<titleStmt>
  <title>นายกฯ กำชับ รมว.กลาโหม ดูแลความสงบในประเทศระหว่างไปปฏิบัติภารกิจที่สหรัฐฯ  </title>
  <author>บรมบถ เพ็ญสวัสดิ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209110141&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ กำชับ รมว.กลาโหม ดูแลความสงบในประเทศระหว่างไปปฏิบัติภารกิจที่สหรัฐฯ</headline>
<lead></lead>
<neck></neck>
<body><p>นายกรัฐมนตรี กำชับ รัฐมนตรีว่าการกระทรวงกลาโหม ดูแลความสงบเรียบร้อยภายในประเทศระหว่างที่ตนเองไปปฏิบัติภารกิจที่สหรัฐอเมริกา พร้อมเตรียมให้สัมภาษณ์สดข้ามประเทศ <persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยว่า ในโอกาสที่ <persName>พล.อ.ประวิตร วงษ์สุวรรณ</persName> รัฐมนตรีว่าการกระทรวงกลาโหม นำ <persName>พล.ท.ดวงใจ พิจิด</persName> รองนายกรัฐมนตรีและรัฐมนตรีว่าการกระทรวงป้องกันประเทศ สาธารณรัฐประชาธิปไตยประชาชนลาว เข้าเยี่ยมคารวะ <persName>นายอภิสิทธิ์ เวชชาชีวะ</persName> นายกรัฐมนตรี นั้น นายกรัฐมนตรี ได้มีการหารือกับ รัฐมนตรีว่าการกระทรวงกลาโหม เรื่องการบริหารจัดการและการดูแลความสงบเรียบร้อยอย่างเป็นระบบในระหว่างที่นายกรัฐมนตรีเดินทางไปปฏิบัติภารกิจที่ประเทศสหรัฐอเมริกา ระหว่างวันที่ 20-27 กันยายนนี้ ซึ่งจะมีผู้รับผิดชอบชัดเจน และได้กำชับหน่วยงานที่เกี่ยวข้องดูแลให้การทำงานเป็นไปตามกรอบที่วางไว้ และมีการประเมินสถานการณ์ตลอดเวลา ส่วนจะมีการประกาศใช้พระราชบัญญัติการรักษาความมั่นคงภายในราชอาณาจักรหรือไม่นั้น ต้องขึ้นอยู่กับสถานการณ์ อย่างไรก็ตามก่อนเดินทางไปสหรัฐอเมริกา นายกรัฐมนตรี จะเดินทางไปเยี่ยมกองอำนวยการรักษาความมั่นคงภายในราชอาณาจักร หรือ กอ.รมน. <persName>นายปณิธาน วัฒนายากร</persName> กล่าวเพิ่มเติมว่า คณะโฆษกประจำสำนักนายกรัฐมนตรี เตรียมจัดให้มีการสัมภาษณ์สดนายกรัฐมนตรีระหว่างที่อยู่ที่สหรัฐอเมริกาด้วย โดยมีรูปแบบ อาทิ การให้นายกรัฐมนตรีเข้ารายการสดผ่านทางสถานีวิทยุโทรทัศน์แห่งประเทศไทย และการโทรศัพท์ข้ามประเทศร่วมรายการทางสถานีโทรทัศน์ต่างๆ รวมถึงการให้สัมภาษณ์ผ่านระบบอินเทอร์เน็ต เนื่องจากนายกรัฐมนตรี เดินทางไปต่างประเทศเป็นเวลาหลายวัน </p></body>
</news>
