<teiHeader>
<fileDesc>
<titleStmt>
  <title>ศาลฎีกา แผนกคดีอาญาของผู้ดำรงตำแหน่งทางการเมือง เลื่อนอ่านคำพิพากษาคดีทุจริต โครงการจัดซื้อกล้ายางพารา  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208170187&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ศาลฎีกา แผนกคดีอาญาของผู้ดำรงตำแหน่งทางการเมือง เลื่อนอ่านคำพิพากษาคดีทุจริต โครงการจัดซื้อกล้ายางพารา</headline>
<lead></lead>
<neck></neck>
<body><p>ศาลฎีกาแผนกคดีอาญาของผู้ดำรงตำแหน่งทางการเมือง มีคำสั่งให้เลื่อนการอ่านคำพิพากษาคดีทุจริตโครงการจัดซื้อกล้ายางพารา และมีคำสั่งออกหมายจับอดีตรัฐมนตรีว่าการกระทรวงพาณิชย์ ที่ไม่เดินทางมาศาลฯ องค์คณะผู้พิพากษาศาลฎีกาแผนกคดีอาญาของผู้ดำรงตำแหน่งทางการเมือง นัดอ่านคำพิพากษาคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) เป็นโจทก์ยื่นฟ้อง <persName>นายสมคิด จาตุศรีพิทักษ์</persName> อดีตรองนายกรัฐมนตรี ประธานคณะกรรมการนโยบายและมาตรการช่วยเหลือเกษตรกร (คชก.) <persName>นายวราเทพ รัตนากร</persName> อดีต รัฐมนตรีช่วยว่าการกระทรวงการคลัง ในฐานะเป็น คชก. <persName>นายเนวิน ชิดชอบ</persName> อดีต รัฐมนตรีช่วยว่าการกระทรวงเกษตรและสหกรณ์ ในฐานะเป็นผู้ริเริ่มโครงการ <persName>นายสรอรรถ กลิ่นประทุม</persName> อดีตรัฐมนตรีว่าการกระทรวงเกษตรและสหกรณ์ ในฐานะ คชก. และ<persName>นายอดิศัย โพธารามิก</persName> อดีต รัฐมนตรีว่าการกระทรวงพาณิชย์ ในฐานะ คชก. กลุ่มคณะกรรมการบริหารโครงการกำหนดทีโออาร์ และคณะกรรมการพิจารณาผลประกวดราคา บริษัท เจริญโภคภัณฑ์เมล็ดพันธุ์ จำกัด ในเครือซีพี บริษัท รีสอร์ทแลนด์ จำกัด และบริษัท เอกเจริญการเกษตร จำกัด ร่วมกันเป็นจำเลยที่ 1-44 ในความผิดฐานเป็นเจ้าพนักงานมีหน้าที่ซื้อ จัดการ ทรัพย์สินใด ใช้อำนาจในตำแหน่งโดยทุจริตเสียหายแก่รัฐ เป็นเจ้าพนักงานปฏิบัติหน้าที่โดยมิชอบ ความผิดฐานฉ้อโกง พ.ร.บ.ว่าด้วยความผิดเกี่ยวกับการเสนอราคาต่อหน่วยงานของรัฐ (ฮั้วประมูล)และ พ.ร.บ.ว่าด้วยความผิดของพนักงานในองค์กรหรือหน่วยงานของรัฐ ในคดีทุจริตโครงการจัดซื้อกล้ายางพารา แต่<persName>นายอดิศัย</persName> ไม่เดินทางมาศาล โดยให้ทนายความผู้รับมอบอำนาจยื่นคำร้องต่อศาลระบุว่าได้รับการติดต่อจาก<persName>นายอดิศัย</persName> ทางจดหมายอิเล็กทรอนิก ว่า ได้รับอนุญาตให้ไปรักษาอาการป่วยที่กระดูกสันหลังระหว่างวันที่ 15 กรกฎาคม- 31 สิงหาคม 2552 ที่ประเทศสหรัฐอเมริกา ในคดีหวยบนดิน ศาลพิเคราะห์แล้วเห็นว่า <persName>นายอดิศัย</persName> มีพฤติกรรมจงใจหลีกเลี่ยงการฟังคำพิพากษาของศาล เนื่องจากศาลมีกำหนดวันอ่านคำพิพากษาเป็นเวลานานแล้ว หากจำเลยจะไปรักษาตัวยังต่างประเทศ ก็สามารถยื่นคำร้องต่อศาลได้ก่อนหน้านี้ แต่กลับมายื่นในวันนี้ จึงมีคำสั่งให้ออกหมายจับพร้อมให้ปรับ นายประกัน เป็นเงิน 1 ล้านบาท โดยกำหนดให้ชำระค่าประกันภายใน 30 วัน และให้เลื่อนการอ่านคำพิพากษาออกไป เป็นวันที่ 21 กันยายน เวลา 14.00 น. อย่างไรก็ตามศาลฯได้กำชับจำเลยทั้ง 44 คน ให้มารับฟังคำพิพากษาในวันดังกล่าวอย่างพร้อมเพรียงกันด้วย</p></body>
</news>
