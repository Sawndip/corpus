<teiHeader>
<fileDesc>
<titleStmt>
  <title>รองเลขาฯ นายกฯ  ยืนยัน รัฐบาลประกาศใช้ พ.ร.บ.ความมั่นคงในพื้นที่เขตดุสิต  เพื่อป้องกันเหตุวุ่นวาย  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208250327&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>รองเลขาฯ นายกฯ  ยืนยัน รัฐบาลประกาศใช้ พ.ร.บ.ความมั่นคงในพื้นที่เขตดุสิต  เพื่อป้องกันเหตุวุ่นวาย</headline>
<lead></lead>
<neck></neck>
<body><p>รองเลขาธิการนายกรัฐมนตรี ยืนยัน รัฐบาลประกาศใช้พระราชบัญญัติการรักษาความมั่นคงภายในราชอาณาจักรในพื้นที่เขตดุสิต เพื่อป้องกันเหตุการณ์ความวุ่นวายที่อาจจะเกิดขึ้น <persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี กล่าวชี้แจงผ่านรายการคุยนอกทำเนียบ ทางสถานีวิทยุโทรทัศน์แห่งประเทศไทย ภายหลังคณะรัฐมนตรี เห็นชอบให้ประกาศใช้พระราชบัญญัติการรักษาความมั่นคงภายในราชอาณาจักรในพื้นที่เขตดุสิต ระหว่างวันที่ 29 สิงหาคม - 1 กันยายน เพื่อดูแลสถานการณ์การชุมนุมของกลุ่มแนวร่วมประชาธิปไตยแห่งชาติ หรือ นปช. ว่า มีสองเหตุผลที่รัฐบาลต้องประกาศใช้ คือ หากมีสถานการณ์ที่อาจสร้างความวุ่นวายเกิดขึ้น จะต้องมีการเตรียมการเพื่อป้องกันเหตุร้าย เป็นเหตุผลทางกฎหมาย ประการที่สอง คือ หลายฝ่ายมองว่าการเคลื่อนไหวทางการเมืองในประเทศ ในช่วง 2 เดือนที่ผ่านมามีความแปรปรวน ส่วนความแตกต่างในการบังคับใช้ ระหว่าง พ.ร.ก. การบริหารราชการในสถานการณ์ฉุกเฉิน กับ พ.ร.บ.ความมั่นคง นั้น ความเข้มข้นของ พ.ร.ก.ฉุกเฉิน จะมีมากกว่า โดยไม่สามารถฟ้องร้องเอาผิดเจ้าหน้าที่ผู้ปฏิบัติงานได้ ซึ่งนายกรัฐมนตรีสามารถประกาศใช้ได้ทันที ส่วน พ.ร.บ.ความมั่นคง จะต้องผ่านการพิจารณาของ ครม. และต้องมีแผนการดำเนินงานที่ชัดเจน มีการรายงานต่อรัฐสภาเมื่อปฏิบัติการเสร็จสิ้นแล้ว ซึ่งเป็นขั้นตอนและระเบียบที่ชัดเจนในการบังคับใช้ ที่โปร่งใส สามารถตรวจสอบได้ ด้าน <persName>พลโทดาว์พงษ์ รัตนสุวรรณ</persName> ผู้อำนวยการสำนักนโยบายและยุทธศาสตร์ความมั่นคง กองอำนวยการรักษาความมั่นคงภายในแห่งราชอาณาจักร กล่าวถึงขั้นตอนในการดำเนินงานของ กอ.รมน.หลังได้รับการมอบหมายจากรัฐบาล ว่า จะต้องมีการวางแผนกำลังพลในการปฏิบัติหน้าที่ ซึ่งแผนดังกล่าวจะต้องได้รับการอนุมัติจากคณะกรรมการอำนวยการซึ่งมีนายกรัฐมนตรีเป็นประธานก่อนนำไปปฏิบัติ และมีแผนจัดตั้งศูนย์อำนวยการร่วมในการดูแลกำลังเจ้าหน้าที่ทหาร ตำรวจ เทศกิจ และพลเรือน ซึ่งเป็นหน่วยเฉพาะกิจในการดูแลตามช่วงเวลาที่ประกาศใช้ พ.ร.บ. ทั้งนี้ การประกาศใช้ พรบ.ความมั่นคง และ พ.ร.ก.ฉุกเฉิน จะต้องใช้อำนาจตามกฎหมายในการควบคุมการชุมนุมเท่านั้น ซึ่งกฎหมายฉบับดังกล่าว ทำให้เจ้าหน้าที่ทำงานได้สะดวกยิ่งขึ้น</p></body>
</news>
