<teiHeader>
<fileDesc>
<titleStmt>
  <title>"ทหาร"นำคุมม็อบเสื้อแดง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/26/news_29353595.php?news_id=29353595  </bibl>
</sourceDesc>
</fileDesc>
</teiHeader>
<news>
<headline>"ทหาร"นำคุมม็อบเสื้อแดง</headline>
<lead></lead>
<neck></neck>
<body><p>ครม.ไฟเขียวประกาศใช้ พ.ร.บ.ความมั่นคงฯ เฉพาะพื้นที่เขตดุสิต 29 ส.ค.-1 ก.ย.นี้ มอบ “<persName>สุเทพ</persName>” เป็นผู้อำนวยการหวังสกัดม็อบ “เสื้อแดง” บุกทำเนียบ-ล้อมวังสวนจิตรฯ ระแวงหนักไม่ไว้ใจ “ทหาร-ตำรวจ” หวั่นสร้างสถานการณ์ ช่วงรัฐบาลแตกคอ ขณะที่ “<persName>อภิสิทธิ์</persName>” อ้างกลัวมือที่สามแทรก “<persName>สาทิตย์</persName>” ซัด “<persName>ทักษิณ</persName>” ต้องการเห็นความรุนแรง “<persName>จักรภพ</persName>” เปิดศึกซัด “สามเกลอ” พูดเป็นนัยหลอกใช้ “<persName>ทักษิณ</persName>”</p>
<p><persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี แถลงผลการประชุมคณะรัฐมนตรี (ครม.) วานนี้ (25 ส.ค.) ว่า ที่ประชุม ครม.อนุมัติหลักการร่างประกาศและร่างข้อกำหนด 3 ฉบับ ตามที่กองอำนวยการรักษาความมั่นคงภายในราชอาณาจักรเสนอ ซึ่งเป็นผลจากการประกาศใช้ พ.ร.บ.การรักษาความมั่นคงในราชอาณาจักร ในพื้นที่เขตดุสิต เพื่อดูแลความสงบเรียบร้อยในการชุมนุมของกลุ่มคนเสื้อแดง ในวันที่ 30 ส.ค.
ประกอบด้วย 1.ร่างประกาศเรื่องพื้นที่ปรากฏเหตุการณ์อันกระทบต่อความมั่นคงภายใน 2.ร่างประกาศเรื่องการให้พนักงานเจ้าหน้าที่ปฏิบัติหน้าที่ตาม พ.ร.บ.การรักษาความมั่นคงภายในราชอาณาจักร พ.ศ.2551 เป็นเจ้าพนักงาน หรือพนักงานเจ้าหน้าที่ตามกฎหมาย 3.ร่างข้อกำหนดออกตามความในมาตรา 18 แห่ง พ.ร.บ.การรักษาความมั่นคงภายในราชอาณาจักร พ.ศ.2551</p>
<p><persName>นายปณิธาน</persName> กล่าวว่า ได้มอบให้กองอำนวยการรักษาความมั่นคงภายใน (กอ.รมน.) จัดทำแผนปฏิบัติการ และมอบหมายให้<persName>นายสุเทพ เทือกสุบรรณ</persName> รองนายกฯเป็นผู้อำนวยการศูนย์อำนวยการ ตามมาตรา 17 แห่ง พ.ร.บ.การรักษาความมั่นคงภายในราชอาณาจักร มีระยะเวลาดำเนินการตั้งแต่วันที่ 29 ส.ค.ถึง 1 ก.ย.2552 จากนั้นให้พิจารณาสถานการณ์และประเมินการดำเนินการในห้วงระยะเวลาต่อไป</p>
<p>ด้าน<persName>นายศุภชัย ใจสมุทร</persName> รองโฆษกประจำสำนักนายกรัฐมนตรี กล่าวว่า การประกาศใช้ พ.ร.บ.ความมั่นคงฯ จะต้องดำเนินการใน 3 กรณี คือ การประกาศเกี่ยวกับพนักงานเจ้าหน้าที่ การประกาศพื้นที่ และการออกข้อกำหนด ซึ่ง กอ.รมน. ได้เห็นชอบการออกข้อกำหนด 5 ข้อ คือ
1.ให้เจ้าหน้าที่ของรัฐที่เกี่ยวข้องปฏิบัติการหรืองดเว้นการปฏิบัติการอย่างใดอย่างหนึ่ง เพื่อช่วยเหลือหรือสนับสนุนการดำเนินการในอำนาจหน้าที่ของ กอ.รมน. และพนักงานเจ้าหน้าที่ของ กอ.รมน. ตามที่ ผอ.รมน. ผู้อำนวยการศูนย์อำนวยการ หรือผู้ที่ได้รับมอบหมายจากผอ.รมน. หรือผู้อำนวยการศูนย์อำนวยการ มีคำสั่ง เพื่อป้องกันปราบปราม ระงับยับยั้ง และแก้ไข หรือบรรเทาเหตุการณ์ที่กระทบต่อความมั่นคง
2.ห้ามบุคคลใดเข้าหรือออก จากบริเวณพื้นที่ อาคารหรือสถานที่ที่เกี่ยวข้องกับการปฏิบัติหน้าที่ของ กอ.รมน. ภายในระยะเวลาการปฏิบัติหน้าที่ ตามที่ ผอ.รมน.
ผู้อำนวยการศูนย์อำนวยการ หรือผู้ที่ได้รับมอบหมายจาก ผอ.รมน. หรือผู้อำนวยการศูนย์อำนวยการ ประกาศกำหนด เว้นแต่บุคคลที่ได้รับอนุญาต จากพนักงานเจ้าหน้าที่ หรือเป็นบุคคลซึ่งได้รับการยกเว้น
3.ห้ามนำอาวุธออกนอกเคหสถาน 4.ห้ามใช้เส้นทางคมนาคม หรือการใช้ยานพาหนะ หรือต้องปฏิบัติตามเงื่อนไข การใช้เส้นทางคมนาคม หรือการใช้ยานพาหนะ ตามที่ ผอ.รมน. ผู้อำนวยการศูนย์อำนวยการ หรือผู้ที่ได้รับมอบหมายจาก ผอ.รมน. หรือผู้อำนวยการศูนย์อำนวยการ ประกาศกำหนด
5.ให้บุคคลปฏิบัติหรืองดเว้นการปฏิบัติอย่างใด อันเกี่ยวกับเครื่องมือหรืออุปกรณ์อิเล็กทรอนิกส์ตามชนิด ประเภท ลักษณะการใช้ หรือภายในเขตบริเวณเขตพื้นที่ ที่ ผอ.รมน. ผู้อำนวยการศูนย์อำนวยการ หรือผู้ที่ได้รับมอบหมายจาก ผอ.รมน. หรือผู้อำนวยการศูนย์อำนวยการ ประกาศกำหนด เพื่อป้องกันอันตรายที่จะเกิดแก่ชีวิต ร่างกาย หรือทรัพย์สิน</p>
<p><persName>นายศุภชัย</persName> กล่าวว่า ในการนี้ ผอ.รมน. ผู้อำนวยการศูนย์อำนวยการ หรือผู้ที่ได้รับมอบหมายจาก ผอ.รมน. หรือผู้อำนวยการศูนย์อำนวยการ ประกาศกำหนด จะกำหนดเงื่อนเวลาในการปฏิบัติตามข้อกำหนด หรือเงื่อนไขการปฏิบัติงานของพนักงาน เจ้าหน้าที่ ตามที่เห็นสมควร เพื่อไม่ให้มีการปฏิบัติที่ก่อให้เกิดความเดือดร้อนแก่ประชาชนเกินสมควรแก่เหตุ</p>
<p>นายกฯ เผยใช้ ก.ม.มั่นคงเพราะหวั่นมือที่สาม</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการประกาศใช้ พ.ร.บ.รักษาความมั่นคงฯ ว่า แม้ว่าผู้ชุมนุมหรือแกนนำบางส่วน ยืนยันว่า จะไม่มีปัญหาความวุ่นวายเหมือนกับเดือนเม.ย.ที่ผ่านมา แต่รายงานด้านการข่าวทำให้รัฐบาลไม่สามารถวางใจได้ เพราะอาจจะมีมือที่ 3 หรืออาจจะมีอุบัติเหตุอะไรต่างๆ เกิดขึ้น ดังนั้นไม่ต้องการให้มีเหตุการณ์เกิดขึ้นและลุกลามบานปลาย และต้องมาแก้ไขเหมือนในเดือนเม.ย.</p>
<p>ส่ง “<persName>สุเทพ</persName>”เป็นผู้อำนวยการศูนย์</p>
<p>แหล่งข่าวจากทำเนียบรัฐบาล เปิดเผยว่า กอ.รมน.รายงานต่อ ครม.ว่า สถานการณ์ทางการเมืองในช่วงตั้งแต่วันที่ 30 ส.ค.เป็นต้นไปมีแนวโน้มจะเกิดความวุ่นวายทางการเมือง จากการที่มีกลุ่มบุคคลบางกลุ่ม ได้ประกาศเจตนารมณ์ชัดเจนในการปลุกระดมมวลชนให้เข้าร่วมประท้วงและปิดล้อมทำเนียบรัฐบาล และสถานที่ใกล้เคียง เพื่อขัดขวางการปฏิบัติราชการของนายกรัฐมนตรี ครม.และเจ้าหน้าที่ของรัฐ
รวมทั้งเพื่อกดดันให้นายกรัฐมนตรียุบสภาหรือลาออก ซึ่งการกระทำดังกล่าวจะส่งผลกระทบโดยตรงต่อการบริหารราชการแผ่นดิน และความสงบเรียบร้อยภายในราชอาณาจักร รวมถึงความเชื่อมั่นของผู้นำต่างประเทศที่จะเดินทางเข้ามาร่วมประชุมสุดยอดอาเซียน ที่ไทยเป็นเจ้าภาพระหว่างวันที่ 23-25 ต.ค.2552 และมีแนวโน้มลุกลามเป็นเหตุการณ์ก่อความไม่สงบ ดังนั้น ครม.จึงมอบให้ กอ.รมน.เป็นผู้รับผิดชอบ ในการจัดทำแผนดำเนินการ และมอบหมายให้<persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง เป็นผู้อำนวยการศูนย์อำนวยการ</p>
<p>หวั่นปลุกระดมเสื้อแดงล้อมวังสวนจิตรฯ</p>
<p>แหล่งข่าวกล่าวว่า มีการเสนอให้นำกฎหมาย 13 ฉบับมาใช้ในการควบคุมความสงบ ซึ่งจะมีการประชุม กอ.รมน.อีกครั้งในวันที่ 28 ส.ค.นี้ เพื่อเลือกให้เหมาะสมและสอดคล้องกับสถานการณ์
แหล่งข่าวกล่าวว่า ในที่ประชุม ครม.ยังมีการประเมินว่า การชุมนุมของกลุ่มคนเสื้อแดงในวันที่ 30 ส.ค. จะมีผู้เข้าร่วมหลักหมื่นถึงแสนคน รวมทั้งจะมีการใช้รูปแบบดาวกระจายไปตามสถานที่สำคัญ แต่จะไม่ยอมให้กลุ่มผู้ชุมนุมเข้ามาปิดล้อมถนนโดยรอบทำเนียบได้ ซึ่งอาจมีการปลุกระดมให้มีการบุกยึดสถานที่ราชการบริเวรโดยรอบทำเนียบ โดยเฉพาะบริเวณโดยรอบวังสวนจิตรลดา โดยอ้างเงื่อนไขว่า รัฐบาลถ่วงเวลาการตรวจสอบการถวายฎีกา เพื่อขอพระราชทานอภัยโทษให้กับ พ.ต.ท.
<persName>ทักษิณ ชินวัตร</persName> อดีตนายกรัฐมนตรี
แหล่งข่าวกล่าวว่า การประกาศใช้ พ.ร.บ. ความมั่นคงครั้งนี้ นายกฯ ได้มอบมอบหมายให้<persName>นายสุเทพ</persName> เป็นผู้อำนวยการศูนย์อำนวยการ ซึ่งจากเดิมในการประกาศใช้ พ.ร.บ.ความมั่นคง ที่ จ.ภูเก็ต ได้มอบหมายให้ <persName>พล.อ.ประวิตร วงษ์สุวรรณ</persName> รมว.กลาโหม เป็นผู้อำนวยการ ผบช.น.เผย ตร.เป็นเพียงผู้ช่วยทหาร
<persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล (ผบช.น.) กล่าวว่า ได้รับรายงานการข่าวว่า วันนี้ (26 ส.ค.) จะมีผู้ชุมนุมสวมชุดดำไปรวมตัวที่หน้าบ้านสี่เสาเทเวศร์ ประมาณ 2,000 คน จึงได้จัดกำลังตำรวจไปดูแล
ส่วนการประกาศใช้ พ.ร.บ.ความมั่นคงในพื้นที่เขตดุสิต กอ.รมน.จะเป็นผู้รับผิดชอบโดยตรง ตำรวจจะเป็นเพียงผู้ช่วยเจ้าพนักงาน</p>
<p>“<persName>สาทิตย์</persName>” ซัด<persName>ทักษิณ</persName>ต้องการเห็นรุนแรง</p>
<p><persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี กล่าวว่า ในวันที่ 26 ส.ค.นี้ ตนจะประชุมร่วมกับเครือข่ายสื่อภาครัฐ โดยจะมีการคุยกับสมาคมเคเบิลทีวี ดาวเทียม รวมถึงวิทยุชุมชนเพื่อชี้แจงข้อเท็จจริง ยืนยันว่ารัฐบาลกังวลในเรื่องของการชุมนุม
“นายกฯ ได้หยิบยกเรื่องความมั่นคงมาหารือ เกรงว่า <persName>พ.ต.ท.ทักษิณ</persName> อยากจะเห็นเหตุการณ์ความวุ่นวายเหมือนกับเดือนเม.ย. รัฐบาลจึงไม่อยากให้มีภาพเช่นนั้นเกิดขึ้น เพราะจะส่งผลกระทบต่อการบริหารประเทศ ขณะนี้มีคนสร้างปัญหาตลอดเวลา ในขณะที่มือข้างหนึ่งของรัฐบาลต้องแก้ไขวิกฤติปากท้องของประชาชน แต่ยังมีคนคอยทิ่มแทงขัดขา สร้างปัญหาอยู่”</p>
<p>“เสื้อแดง” ไม่สนรัฐใช้ ก.ม.มั่นคงคุม</p>
<p><persName>นายจตุพร พรหมพันธุ์</persName> แกนนำคนเสื้อแดง กล่าวว่า ไม่เห็นด้วยกับที่รัฐบาลประกาศใช้ พ.ร.บ.รักษาความมั่นคงฯ เพราะเป็นการแก้ปัญหาแบบเด็กๆ โดยเฉพาะการอ้างว่า จะมีบางกลุ่มสร้างความวุ่นวาย และกระทบต่อการแก้ไขปัญหาเศรษฐกิจ และปัญหาความเดือดร้อนของประชาชน ซึ่งการใช้ พ.ร.บ.ความมั่นคง จะเป็นการเรียกให้คนเสื้อแดงออกมารวมตัวกันอย่างที่ไม่เคยมีมาก่อน และมติ ครม.ครั้งนี้ มีปัญหา และไม่ชอบ เพราะเหตุยังไม่เกิด</p>
<p>ขณะที่ <persName>ร.ต.อ.เฉลิม อยู่บำรุง</persName> ประธาน ส.ส.พรรคเพื่อไทย กล่าวว่า มติ ครม. ที่ให้ประกาศใช้ พ.ร.บ.ความมั่นคง ถือเป็นการลิดรอนสิทธิเสรีภาพของประชาชนจะทำให้เกิดรอยร้าว และความไม่สงบ ดังนั้น หากมีเหตุการณ์รุนแรงเกิดขึ้น รัฐบาลจะต้องรับผิดชอบ</p>
<p><persName>นายจักรภพ เพ็ญแข</persName> อดีตรัฐมนตรีประจำสำนักนายกฯ ผู้ต้องหาคดีหมิ่นพระบรมเดชานุภาพ และคดีก่อความวุ่นวาย ซึ่งหลบหนีอยู่ต่างประเทศ ได้เขียนบทความ “<persName>ทักษิณ</persName>กลับบ้าน ?” ลงในหนังสือพิมพ์รายสัปดาห์ “แนวร่วม Red” ฉบับที่ 25 ส.ค. เตือนสติแกนนำคนเสื้อแดงโดยตอนหนึ่งระบุว่า ช่วงนี้พูดกันบ่อยว่า “คุณ<persName>ทักษิณ</persName>จะกลับบ้าน” ยังมีการบอกพี่น้องที่ลงชื่อในฎีกาให้รีบลงเพื่อให้ <persName>พ.ต.ท.ทักษิณ</persName> ได้กลับบ้าน รวมทั้งยังบอกเป็นนัยๆ ว่า <persName>พ.ต.ท.ทักษิณ</persName> จะได้กลับมาเป็นนายกฯ แต่ก็อดสงสัยไม่ได้ว่า คนที่พร่ำพูดเช่นนั้นเอาเหตุผลอะไรมาอธิบายว่า ความหวังของเราจะเป็นจริง
“หยุดพูดเถอะครับว่า <persName>พ.ต.ท.ทักษิณ</persName> จะกลับบ้านในเร็ววันนี้ เหตุการณ์บ้านเมืองจะพลิกไปอย่างไรก็ตามหลังฎีกา คนไทยที่รู้การเมืองไทยจะไม่ยอมให้คุณทักษิณกลับมาเป็นเป้าปืนของเขาเป็นอันขาด ระเบิดเครื่องบินการบินไทย วางแผนลอบสังหาร 8 ครั้ง รวมทั้งกะฆ่าหมู่คนไทยที่บางพลัดเมื่อรถของคุณ<persName>ทักษิณ</persName>แล่นผ่าน ไม่พออีกหรือที่จะเรียนรู้ว่าฝ่ายนี้เขาเจตนาฆ่าคุณ<persName>ทักษิณ</persName>โดยไม่มีความคิดที่จะเจรจาใดๆ”</p>
<p>“ป๋า”ชมนายกฯ ยังหนุ่มเชื่อแก้ปัญหาได้</p>
<p>ขณะที่บ่ายวานนี้ <persName>นายอภิสิทธิ์</persName> พร้อมด้วยคณะรัฐมนตรี และ ส.ส.พรรคร่วมรัฐบาล นำแจกันดอกไม้เข้าอวยพร <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ ที่บ้านพักสี่เสาเทเวศร์ ในโอกาสครบรอบวันคล้ายวันเกิด 89 ปี ในวันที่ 26 ส.ค.นี้ โดยใช้เวลาประมาณ 15 นาที ไม่อนุญาตให้สื่อมวลชนเข้าสังเกตการณ์
<persName>นายถาวร เสนเนียม</persName> รมช.มหาดไทย กล่าวว่า <persName>พล.อ.เปรม</persName> ได้อวยพรให้พระสยามเทวาธิราชคุ้มครองนายกรัฐมนตรี และ ครม. ในการแก้ปัญหาบ้านเมืองให้ประสบความสำเร็จ พร้อมกล่าวชม<persName>นายอภิสิทธิ์</persName>ว่า เป็นคนเก่ง และยังหนุ่มอยู่ เชื่อว่าจะแก้ไขปัญหาของประเทศได้</p>
<p>“<persName>ทักษิณ</persName>” ทวิต เบิร์ธเดย์ “<persName>ป๋าเปรม</persName>”</p>
<p>ผู้สื่อข่าวรายงานว่า เมื่อเวลาประมาณ 19.00 น. <persName>พ.ต.ท.ทักษิณ</persName>ได้โพสต์ข้อความผ่านเว็บไซต์ทวิตเตอร์ ว่า “ฝากแฮปปี้เบิร์ธเดย์จากแดนไกล ขอให้ป๋ามีสุขภาพแข็งแรง นะครับ”</p>
<p>ปูด“<persName>เนวิน</persName>”ตั้งทีวีสีน้ำเงินสู้เอเอสทีวี-ดีสเตชั่น</p>
<p>ปูด“<persName>เนวิน</persName>”ตั้งทีวีสีน้ำเงินสู้เอเอสทีวี-ดีสเตชั่น
แหล่งข่าวพรรคภูมิใจไทย เปิดเผยว่า <persName>นายเนวิน ชิดชอบ</persName> หัวหน้ากลุ่มเพื่อน<persName>เนวิน</persName> มีแนวคิดจะรุกทางด้านสื่อสารมวลชนทุกช่องทาง โดยล่าสุดได้สั่งให้ทีมงานเตรียมจัดตั้งสถานีโทรทัศน์ผ่านดาวเทียม โดยมีทีมงานจากไอทีวีและสถานีเอ็นบีทีร่วมงาน ส่วนการรับชมสัญญาณเหมือนสถานีเอเอสทีวี ของกลุ่มพันธมิตรฯ และสถานีพีเพิลแชนแนลของกลุ่มเสื้อแดง แต่เนื้อหาจะแตกต่างกัน คาดว่าจะสามารถแพร่ภาพได้ปลายปีนี้
</p></body>
</news>
