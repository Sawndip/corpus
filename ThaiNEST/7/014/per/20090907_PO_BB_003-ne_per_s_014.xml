<teiHeader>
<fileDesc>
<titleStmt>
  <title>เลือกตั้งอบต.ทั่วปท.ปัญหาอื้อ จับซื้อเสียง-แจกเงิน-ฉีกบัตร  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/07/news_29421056.php?news_id=29421056  </bibl>
</sourceDesc>
</fileDesc>
</teiHeader>
<news>
<headline>เลือกตั้งอบต.ทั่วปท.ปัญหาอื้อ จับซื้อเสียง-แจกเงิน-ฉีกบัตร</headline>
<lead>เลือกตั้ง อบต.ทั่วประเทศ ปัญหาร้องเรียนทุจริตอื้อ รวมทั้งจับ “ฉีกบัตร” เลือกตั้งหลายจังหวัด กกต.เผยพบสารพัดวิชามาร ซื้อยกครัว 2-3 พันบาท เคาะประตูบ้านให้เงินยันไม้เท้า ตำรวจตรังรวบผู้สมัคร-หัวคะแนนขนกว่า 4 หมื่นแจกเสียงคืนหมาหอน ปัตตานีระทึกคนร้ายกราดยิงคูหาก่อนถึงเวลากาบัตร</lead>
<neck></neck>
<body><p>การเลือกตั้งนายกองค์การบริหารส่วนตำบล (นายก อบต.) และสมาชิกองค์การบริหารส่วนตำบล (ส.อบต.) ทั่วประเทศ วานนี้ (6 ก.ย.) ประชาชน ออกไปใช้สิทธิลงคะแนนกันอย่างคึกคัก นอกจากนี้ ยังมีรายงานพบการทุจริตในหลายจังหวัด และมีการฉีกบัตรลงคะแนนในหลายหน่วยเลือกตั้ง
กรณีที่ทำผิดกฎหมายเลือกตั้งชัดเจนที่สุดและถูกจับได้ เกิดเหตุที่ จ.ตรัง ได้มีการจับกุมการจับหัวคะแนนที่นำเงินไปแจกชาวบ้านในแจกในคืนก่อนวันเลือกตั้ง โดยเมื่อเวลา 22.30 น. วันที่ 5 ก.ย. <persName>พ.ต.ท.ชัยรัตน์ กาญจนเนตร</persName> สารวัตรใหญ่ สภ.บ้านคลองเต็ง ต.นาท่ามเหนือ อ.เมือง จ.ตรัง นำกำลังเข้าจับกุม<persName>นายทวี พวงเพชร</persName> อายุ 41 ปี ผู้สมัคร ส.อบต.นาท่ามเหนือ และ<persName>นายสมพงษ์ ทวีสุข</persName> อายุ 45 ปี พร้อมด้วยของกลางธนบัตรฉบับละ 500-1,000 บาท รวม 3.9 หมื่นบาท พร้อมรายชื่อชาวบ้าน 23 รายชื่อ และค่าน้ำมัน 3,300 บาท</p>
<p>ถึงแม้จากการสอบสวนเบื้องต้นทั้งสองอ้างว่าเป็นเงิน ที่ได้มาจากการขายน้ำยางพารา แต่ต่อมานายทวี รับสารภาพว่า เตรียมนำเงินไปซื้อเสียง ส่วน<persName>นายสมพงษ์</persName>อ้างว่าเป็นหัวคะแนนของผู้สมัครนายก อบต.นาท่ามเหนือรายหนึ่ง เตรียมนำเงินไปแจกชาวบ้านตามรายชื่อ แต่ถูกจับกุมเสียก่อน เบื้องต้นตำรวจแจ้งข้อหากระทำผิดกฎหมายเลือกตั้งตามมาตรา 57, 81, 127 และ 118 โทษจำคุก 1-10 ปี ปรับ 2 หมื่นบาท ถึง 1 แสนบาท</p>
<p><persName>นายสมปอง บัวบาน</persName> ประธานคณะกรรมการการเลือกตั้งประจำจังหวัดตรัง (กกต.ตรัง) เปิดเผยว่า ได้รับการร้องเรียนและพบมีกระแสการทุจริตการเลือกตั้งหลายพื้นที่ อาทิเช่น หาเสียงหน้าหน่วยเลือกตั้งเกินระยะเวลากำหนด เข้าชักชวนให้เลือกผู้สมัคร คอยชี้นำให้เลือกผู้สมัคร พร้อมส่งคนมาประชิดผู้มาใช้สิทธิเลือกตั้ง
ประธาน กกต.ตรัง กล่าวว่า การเลือกตั้งครั้งนี้มีการแข่งขันกันสูง ทำให้ผู้สมัครทำผิดกฎหมายเลือกตั้งกันมาก หลายพื้นที่มีการซื้อเสียง ตั้งแต่รายหัวละ 500 บาท และแบบเหมาครอบครัว ครอบครัวละ 2,000-3,000 บาท อาทิเช่น อบต.ทุ่งยาว อบต.โคกสะบ้า อบต.ช่อง และอบต.นาท่ามเหนือ มีการเสนอและสัญญาว่าจะให้ หลังจากชนะการรับเลือกในครั้งนี้ ซึ่ง กกต.ได้ส่งเจ้าหน้าที่ชุดสืบสวนสอบสวน กกต.ตรัง ลงพื้นที่หาข่าวเพื่อดำเนินคดีแล้ว</p>
<p>เชียงใหม่เคาะประตูบ้านซื้อเสียง</p>
<p>ขณะที่ใน จ.เชียงใหม่ ซึ่งมีการเลือกตั้งนายก อบต. และ ส.อบต.ทั้ง 80 แห่ง <persName>นายพงษ์พันธ์ ริ้วทองทวี</persName> ผู้อำนวยการการเลือกตั้งประจำจังหวัดเชียงใหม่ เปิดเผยว่า ได้รับรายงานว่าพบการทุจริตเลือกตั้งในพื้นที่ ต.บ้านเป้า อ.แม่แตง โดยผู้ร้องเรียนระบุเบื้องต้นว่าพบกลุ่มคนขี่จักรยานเคาะประตูบ้านแจกเงินซื้อเสียงกลางดึกในคืนก่อนวันเลือกตั้ง โดยผู้แจ้งจะรวบรวมหลักฐานทั้งหมดเข้าร้องเรียนต่อ กกต. เชียงใหม่ เพื่อให้มีการสอบสวนโดยเร็วที่สุด แจ้งความที่ สภ.ปง ก่อนที่จะส่งเรื่องไปให้ กกต.</p>
<p>วันเดียวกัน <persName>นายรักชาติ</persName> (นามสมมุติ) ชาว ต.ออย อ.ปง จ.พะเยา เข้าแจ้งต่อผู้ใหญ่บ้านว่า ได้รับเงิน 300 บาท จากผู้สมัครนายก อบต.รายหนึ่งให้ไปลงคะแนน โดยจ่ายให้เมื่อวันที่ 24 ส.ค.จากนั้นผู้ใหญ่บ้านนำพยานและหลักฐานเข้าแจ้งความที่ สภ.ปง ก่อนที่จะส่งเรื่องไปให้ กกต.พะเยา
นอกจากนี้ ในพื้นที่ ต.ออย ยังมีรายงานว่า นอกจากการแจกเงินแล้ว ยังมีการแจกไม้เท้า 4 ขาให้ผู้สูงอายุ และนำเครื่องดื่มผสมแอลกอฮอล์แจกทีมงานหาเสียง โดยไม่รับเงินทอนจากร้านค้าด้วย</p>
<p>หลายจังหวัด “ฉีกบัตร-ร้องเรียนอื้อ”</p>
<p>ขณะที่ จ.ลพบุรี ได้มีกรณีฉีกบัตรเลือกตั้งเกิดขึ้น โดย<persName>นายสุจินต์ ดาววีรกุล</persName> ผู้อำนวยการการเลือกตั้งจังหวัดลพบุรี เปิดเผยว่า ได้รับรายงานจากหน่วยเลือกตั้งหมู่ 2 ต.บางขาม อ.บ้านหมี่ มีผู้ทำผิดกฎหมายเลือกตั้งโดยการฉีกบัตรเลือกตั้ง คือ <persName>นางฉลวย สวนสุข</persName> อายุ 62 ปี อยู่บ้านเลขที่ 83 หมู่ 2 ต.บางขาม โดยนำตัวส่ง ร.ต.ท.มนเทียน ภูเขา ร้อยเวรสอบสวน สภ.บ้านหมี่
<persName>นางฉลวย</persName> ให้การว่า หลังได้รับบัตรลงคะแนนแล้ว ได้เขียนผู้สมัครลงไป แต่เมื่อรู้ว่าทำผิดพลาด เพราะจะกากบาทได้เพียงอย่างเดียว จึงขอบัตรลงคะแนนใหม่และฉีกบัตรเก่าทิ้งทันที ทั้งนี้ พนักงานสอบสวน จะส่ง<persName>นางฉลวย</persName>ฟ้องศาลในวันที่ 7 ก.ย.นี้
ส่วนที่หน่วยเลือกตั้งที่ 4 ต.ปรังเผล อ.สังขละบุรี จ.กาญจนบุรี ชายคนหนึ่งได้ฉีกบัตรเลือกตั้ง ส.อบต. โดยไม่ทราบสาเหตุ ซึ่งก่อนเกิดเหตุชายผู้นี้ได้ใช้สิทธิเลือกตั้งนายก อบต.เรียบร้อย โดยไม่ได้ทำผิดกฎหมาย</p>
<p>เมื่อเวลา 10.30 น. <persName>พ.ต.ท.อาณาเขต สยามประโคน</persName> สารวัตรเวร สภ.พุทไธสง จ.บุรีรัมย์ รับแจ้งว่า <persName>นายสมศรี เตียงไธสง</persName> อายุ 58 ปี ฉีกบัตรเลือกตั้งที่หน่วยเลือกตั้งที่ 10 บ้านหนองบัวลอง หมู่ 10 ต.บ้านเป้า อ.พุทไธสง
จากการสอบสวน<persName>นายสมศรี</persName> กล่าวว่า กาเครื่องหมายกากบาทในบัตรเลือกตั้งนายก อบต. เกินจำนวน และผิดหมายเลข จึงตัดสินใจฉีกบัตรทิ้ง เพื่อจะขอบัตรลงคะแนนใหม่ แต่เจ้าหน้าที่เห็นจึงแจ้งตำรวจควบคุมตัวไว้ เบื้องต้นตำรวจแจ้งข้อหา<persName>นายสมศรี</persName>กระทำผิดกฎหมายเลือกตั้งโดยการฉีกบัตรเลือกตั้ง
ที่ จ.สระบุรี หน่วยเลือกตั้งที่ 1 หมู่ 1 ต.เตาปูน อ.เฉลิมพระเกียรติ เจ้าหน้าที่ประจำหน่วยเลือกตั้งควบคุมตัวส่งพนักงานสอบสวน สภ.เฉลิมพระเกียรติ หลังจาก<persName>นางบุญนาค เรือนปัญจะ</persName> อายุ 59 ปี เดินทางมาใช้สิทธิ หลังได้รับบัตรลงคะแนนไป 2 ใบ เมื่อลงคะแนนบัตรเลือกตั้ง ส.อบต.แล้ว พอลงคะแนน นายก อบต. เกิดลงคะแนนผิด จึงฉีกบัตรแล้วขย้ำทิ้ง</p>
<p>ส่วน จ.บุรีรัมย์ ที่หน่วยเลือกตั้งที่ 9 หมู่ 9 ต.บุกระสัง อ.หนองกี่ เจ้าหน้าที่จับกุม<persName>นางลำพันธ์ ซึ่งเกษม</persName> อายุ 61 ปี ทำบัตรลงคะแนนนายก อบต.ขาด ขณะเข้าไปลงคะแนนในคูหา ทั้งนี้ <persName>นางลำพันธ์</persName> ให้การว่า ไม่ได้ตั้งใจทำบัตรขาด แต่ขณะเข้าคูหา ข้อศอกไปโดนคูหาเลือกตั้งเกือบล้มทับ ด้วยความตกใจ จึงใช้มือทั้งสองข้างที่จับบัตรไปพยุงคูหาไว้ ทำให้บัตรฉีกขาด</p></body>
</news>
