<teiHeader>
<fileDesc>
<titleStmt>
  <title>รัฐเล็งขยายกฎหมายมั่นคงรับม็อบยื้อ  </title>
  <author>กรุงเทพธุรกิ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/29/news_29375593.php?news_id=29375593  </bibl>
</sourceDesc>
</fileDesc>
</teiHeader>
<news>
<headline>รัฐเล็งขยายกฎหมายมั่นคงรับม็อบยื้อ</headline>
<lead><persName>อภิสิทธิ์</persName> เรียกประชุม กอ.รมน. รับมือเสื้อแดง ตั้งด่านเกือบ 200 จุด ป้องกันพื้นที่สำคัญ ย้ำชุมนุมได้แต่ต้องอยู่ภายใต้กฎหมาย พร้อมส่ง "<persName>พัชรวาท</persName>" เจรจาแกนนำป้องกันความรุนแรง ส่ออ่อนข้อให้ม็อบเคลื่อนไปหน้าทำเนียบได้ ขณะเดียวกัน ลั่นพร้อมขยายเวลา พ.ร.บ.มั่นคง หากม็อบยืดเยื้อ ด้านเสื้อแดงฟ้องนายกฯ และ ครม.ทั้งคดีอาญา-แพ่ง รวมทั้งร้องศาลปกครอง ข้อหาประกาศใช้กฎหมายไม่เป็นธรรม</lead>
<neck></neck>
<body><p>ผู้สื่อข่าวรายงานว่า วานนี้ (28 ส.ค.) <persName>นายอภิสิทธิ์ เวชชาชีวะ</persName> นายกรัฐมนตรี ได้เรียกประชุมกองอำนวยการรักษาความมั่นคงภายใน (กอ.รมน.) ประกอบด้วย <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง <persName>พล.อ.ประวิตร วงษ์สุวรรณ</persName> รมว.กลาโหม <persName>พล.อ.ทรงกิตติ จักกาบาตร์</persName> ผบ.กองทัพไทย <persName>พล.อ.อภิชาต เพ็ญกิตติ</persName> ปลัดกระทรวงกลาโหม และ ผบ.เหล่าทัพทุกเหล่าทัพเข้าร่วมประชุม โดยมีการประเมินสถานการณ์และเตรียมรับมือการชุมนุมของกลุ่มคนเสื้อแดง ที่จะมีขึ้นในวันอาทิตย์ที่ 30 ส.ค.
ทั้งนี้ ก่อนการประชุม <persName>พล.ต.อ.พัชรวาท วงษ์สุวรรณ</persName> ผบ.ตร.ได้เข้าหารือกับ<persName>นายอภิสิทธิ์</persName> เพื่อรายงานผลการเจรจากับแกนนำกลุ่มคนเสื้อแดง <persName>พล.ต.อ.พัชรวาท</persName> ให้สัมภาษณ์ว่า ตนได้รายงานผลการเจรจากับแกนนำกลุ่มคนเสื้อแดงให้นายกฯ ทราบ ซึ่งทางแกนนำกลุ่มคนเสื้อแดงแสดงท่าทีให้ความร่วมมือเป็นอย่างดี เมื่อถามว่า จะมีการชุมนุมบริเวณทำเนียบรัฐบาลหรือไม่ <persName>พล.ต.อ.พัชรวาท</persName> กล่าวว่า "คงมีเจตนารมณ์ที่จะเคลื่อนขบวนไปชุมนุมที่ทำเนียบอยู่แล้ว แต่ถ้าไม่เดือดร้อนใครและไม่กระทบใครก็โอเค"
<persName>นายอภิสิทธิ์</persName> ให้สัมภาษณ์ภายหลังการประชุม ว่า เป้าหมายสำคัญในการดูแลความสงบ คือ ให้การชุมนุมอยู่ในกรอบของกฎหมาย ไม่มีความรุนแรง และต้องการให้คณะรัฐมนตรี ข้าราชการ สามารถเข้ามาทำงานภายในทำเนียบรัฐบาลได้ตามปกติ
"ได้ย้ำว่า ทุกอย่างต้องอยู่ภายใต้รัฐธรรมนูญและกฎหมายตามหลักสากล คำนึงถึงหลักสิทธิมนุษยชน และเลี่ยงการสร้างเงื่อนไขที่จะนำไปสู่ความขัดแย้งและความรุนแรง โดย <persName>พล.ต.อ.พัชรวาท</persName> ได้ไปพูดคุยกับแกนนำผู้ชุมนุม เพื่อให้ได้ข้อยุติเพื่อให้ทุกอย่างเรียบร้อย"</p>
<p>ส่วนกรณีกลุ่มผู้ชุมนุมยืนยันว่าจะเคลื่อนการชุมนุมไปบริเวณทำเนียบรัฐบาล นายกรัฐมนตรี กล่าวว่า ถ้าเคลื่อนมาก็คงไม่เป็นอะไร แต่อย่าทำให้ถึงขั้นไม่สามารถเข้าไปทำงานในทำเนียบรัฐบาลได้ ส่วนการเคลื่อนขบวนคงไม่เป็นปัญหา
เมื่อถามต่อว่า หมายถึงว่าจะไม่มีการปิดล้อมทำเนียบรัฐบาลเหมือนที่เคยเกิดขึ้นใช่หรือไม่ <persName>นายอภิสิทธิ์</persName> กล่าวว่า เข้าใจว่า อยากจะพูดคุยกันอย่างนั้น เพราะการที่ออกประกาศพื้นที่ความมั่นคง ก็เพื่อประโยชน์ในการเข้าไปทำงาน ที่จริงก็อยากให้ศาลได้วินิจฉัยว่า แม้ผู้ชุมนุมมีสิทธิในการชุมนุมโดยสงบ แต่ต้องไม่กระทบกับการที่คนต้องเข้าไปทำงาน อย่างไรก็ตาม ขณะนี้ อยู่ในช่วงที่ ผบ.ตร.ไปพูดคุย จึงยังไม่มีข้อสรุปสุดท้าย แต่เขายังเชื่อว่าจะคุยกันได้ระดับหนึ่ง</p>
<p>กำชับทุกหน่วยทนยั่วยุ</p>
<p>แหล่งข่าวด้านความมั่นคง เปิดเผยว่า <persName>นายอภิสิทธิ์</persName> ประเมินว่าอาจมีประชาชนบางกลุ่มในกลุ่มเสื้อแดงจะพยายามยั่วยุทหารให้ใช้ความรุนแรง จึงได้กำชับให้เจ้าหน้าที่และทหารหนักแน่นและอดทน อดกลั้น อย่าหลงกลแผนการการณ์ดังกล่าว โดยพบว่ามีความพยายามจะทำให้เกิดภาพเจ้าหน้าที่ทำร้ายประชาชน และเมื่อเกิดผลจะสร้างข่าวว่าในกลุ่มเสื้อแดงมีทั้งแดงปลอมและแดงจริง แล้วโยนให้เป็นฝีมือเจ้าหน้าที่รัฐ
อย่างไรก็ตาม นายกฯ ได้ให้ศูนย์อำนวยการรักษาความสงบเรียบร้อย (ศอ.รส.) ช่วยดูแลพื้นที่ที่รัฐสภาด้วย เพราะวันจันทร์ที่ 31 ส.ค.นี้ที่จะมีการประชุมที่รัฐสภา ทั้งนี้ เพื่อป้องกันหากกลุ่มเสื้อแดงเปลี่ยนเป้าหมายในการปิดล้อม</p>
<p>"<persName>อนุพงษ์</persName>"สั่งคุมเข้มเขตต้องห้าม</p>
<p>ขณะเดียวกัน <persName>พล.อ.อนุพงษ์ เผ่าจินดา</persName> ผู้บัญชาการทหารบก ได้เรียกประชุมหน่วยงานที่รับผิดชอบในการดูแลรักษาความสงบในพื้นที่ตามที่ประกาศใช้ พ.ร.บ.ความมั่นคง เพื่อสอบถามทำความเข้าใจกับหน่วยปฏิบัติของกองทัพภาคที่ 1 ในฐานะเป็นหน่วยหลักของกองทัพบกที่จะเข้าปฏิบัติหน้าที่ในช่วงที่ประกาศใช้ พ.ร.บ.ความมั่นคง เพื่อแบ่งงานให้ชัดเจนที่แต่ละหน่วยรับผิดชอบ
ทั้งนี้ <persName>พล.อ.อนุพงษ์</persName> ได้กำชับในที่ประชุมว่า ทหารไม่มีการแบ่งสีแบ่งข้าง โดยกำลังทหารของกองทัพภาคที่ 1 จะเริ่มเคลื่อนกำลังเข้าไปรักษาสถานที่สำคัญในเขตดุสิตเวลา 09.00 น.วั นนี้ (29 ส.ค.) โดยคุมเข้มพื้นที่ทำเนียบรัฐบาล รัฐสภา และพระราชวังสวนจิตรลดา ซึ่งจะไม่ให้มีการชุมนุมในพื้นที่ดังกล่าวเด็ดขาด</p>
<p>ตั้งด่านรอบพื้นที่ พ.ร.บ.มั่นคง</p>
<p><persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล กล่าวถึง มาตรการควบคุมสถานการณ์ในวันที่ 30 ส.ค. ว่า เจ้าหน้าที่ตำรวจจะตั้งจุดตรวจใน 2 พื้นที่หลัก คือ พื้นที่วงในรอบทำเนียบรัฐบาล 19 จุด และพื้นที่รอบนอกอีก 168 จุด พร้อมตรวจสอบรถยนต์ทุกคัน
ส่วนจะมีการถอนประกันแกนนำกลุ่มคนเสื้อแดงที่ออกมาเคลื่อนไหว ทั้งที่ติดคดีก่อการจลาจลเมื่อเดือน เม.ย.ที่ผ่านมาหรือไม่นั้น ตำรวจจะเฝ้าสังเกตการณ์พฤติกรรมของแกนนำ หากชุมนุมปกติธรรมดา ไม่มีการยั่วยุหรือปลุกปั่น ก็ไม่เข้าข่ายที่จะถอนประกัน แต่หากมีการยั่วยุหรือปิดล้อมสถานที่ราชการจนเกิดความรุนแรง ดุลยพินิจส่วนตัวเห็นว่าสามารถที่จะถอนประกันได้ โดยจะมีการบันทึกภาพการปราศรัยของแกนนำตลอดเวลา
ทั้งนี้ จะใช้กำลังตำรวจจากกองบัญชาการตำรวจนครบาล (บชน.) 9 กองร้อย กองบัญชาการตำรวจตระเวนชายแดน (ตชด.) 3 กองร้อย และกองบัญชาการตำรวจสอบสวนกลาง (บชก.) 1 อีกกองร้อย ส่วนในทำเนียบรัฐบาลใช้กำลัง 13 กองร้อย
"เราเน้นไม่ให้มีการบุกรุกเข้ารอยต่อระหว่างเขตดุสิตกับเขตพญาไท โดยมอบหมายให้กองกำกับการตำรวจนครบาล 1 เป็นผู้ดูแลอีก 2 กองร้อย นอกจากนี้ ยังมีการตั้งจุดตรวจทั้งกลางวันและกลางคืน โดยจะเน้นช่วงกลางคืน"</p>
<p>ขนอาวุธออกนอกทำเนียบ</p>
<p>ผู้สื่อข่าวรายงานว่า เจ้าหน้าที่ตำรวจสันติบาลได้นำอาวุธปืนจำนวนมาก ออกจากอาคารรักษาการของเจ้าหน้าที่ตำรวจสันติบาลทำเนียบรัฐบาล ฝั่งตรงข้าม ก.พ. เพื่อป้องกันไม่ให้กลุ่มผู้ชุมนุมบุกเข้ามายึดอาวุธ เหมือนที่เคยเกิดขึ้นเมื่อครั้งที่กลุ่มพันธมิตรประชาชนเพื่อประชาธิปไตย เข้ายึดทำเนียบรัฐบาล ขณะเดียวกัน ยังได้มีตั้งกล้องวงจรปิด บริเวณถนนนครปฐม ด้านหน้าทำเนียบรัฐบาล ฝั่งตรงข้ามตึกไทยคู่ฟ้า และถนนลูกหลวงด้านหลังทำเนียบ ติดกับคลองผดุงกรุงเกษม รวมทั้งมีการติดเครื่องขยายเสียงโดยรอบทำเนียบรัฐบาลด้วย อาทิเช่น บนตึกสันติไมตรี โดยหันหน้าลำโพงออกไปยังด้านถนนพิษณุโลก พร้อมทั้งนำรั้วลวดหนามมาขึงตลอดแนวรั้วทำเนียบรัฐบาล</p>
<p>กทม.พร้อมรับมือม็อบ</p>
<p>ด้าน <persName>ม.ร.ว.สุขุมพันธุ์ บริพัตร</persName> ผู้ว่าราชการกรุงเทพมหานคร (กทม.) เปิดเผยภายหลังเป็นประธานการประชุมกองอำนวยการรักษาความมั่นคงภายในกรุงเทพมหานคร หรือ กอ.รมน.กทม. ว่า หลังจากรัฐบาลประกาศใช้ พ.ร.บ.ความมั่นคงในราชอาณาจักร เฉพาะพื้นที่เขตดุสิต จึงได้สั่งการให้เตรียมรถดับเพลิง ทีมแพทย์ รถสุขาจำนวน 9 คัน และเจ้าหน้าที่เทศกิจในการอำนวยความสะดวกด้านจราจรร่วมกับเจ้าหน้าที่ตำรวจตลอด 24 ชั่วโมง ตลอดจนตรวจสอบไฟฟ้าส่องสว่าง และกล้องวงจรปิดโดยรอบพื้นที่ชุมนุม และในเขตดุสิตให้พร้อมใช้การได้ทุกจุด
"การดูแลความเรียบร้อยในครั้งนี้ ง่ายกว่าครั้งที่ผ่านๆ มา เนื่องจากทางรัฐบาลได้กำหนดจุดดูแลที่ชัดเจน จึงขอให้ประชาชนทั่วไปอย่ากังวล และใช้ชีวิตตามปกติ"
ด้าน <persName>นายพงษ์ศักติฐ์ เสมสันต์</persName> ปลัด กทม. กล่าวว่า กทม.ได้เตรียมกำลังเทศกิจไว้รับมือการชุมนุมครั้งนี้ 2,000 นาย พร้อมกับสั่งการให้ลงพื้นที่ประจำจุดสำคัญๆ ร่วมกับเจ้าหน้าที่ทหารและตำรวจ ตั้งแต่คืนนี้วันที่ 28 ส.ค. เป็นต้นไป</p>
<p>เสื้อแดงฟ้องนายกฯ มาตรา 157</p>
<p>ด้าน <persName>นายวีระ มุสิกพงศ์</persName> แกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) มอบอำนาจให้<persName>นายสุวัฒน์ จันทร์แก้ว</persName> ทนายความ เป็นโจทก์ ยื่นฟ้อง<persName>นายอภิสิทธิ์ เวชชาชีวะ</persName> นายกรัฐมนตรี กับคณะรัฐมนตรี (ครม.) เป็นจำเลยที่ 1-36 ในความผิดฐานเป็นเจ้าพนักงานปฏิบัติ หรือละเว้นการปฏิบัติหน้าที่โดยมิชอบ เพื่อให้เกิดความเสียหายแก่ผู้หนึ่งผู้ใด ตามประมวลกฎหมายอาญา มาตรา 157
ตามฟ้องระบุว่า จำเลยทั้ง 36 คน ร่วมประชุมมีมติอนุมัติให้ปฏิบัติใช้ พ.ร.บ.รักษาความมั่นคงภายในราชอาณาจักร พ.ศ. 2551 ภายในเขตดุสิต กทม.เพื่อประสงค์ไม่ให้โจทก์และประชาชนเข้าออกและใช้เส้นทางคมนาคมในบริเวณดังกล่าว อันเป็นการปราบปราม และระงับการชุมนุมของแนวร่วม นปช.ในวันที่ 30 ส.ค.นี้ เป็นการจำกัดสิทธิการชุมนุมโดยปราศจากอาวุธ ตามรัฐธรรมนูญแห่งราชอาณาจักรไทย มาตรา 63 โดยศาลรับคำฟ้องไว้พิจารณาและนัดไต่สวนมูลฟ้องโจทก์ในวันที่ 26 ต.ค.ที่จะถึงนี้
นอกจากนี้ <persName>นายพิชา วิจิตรศิลป์</persName> ประธานชมรมกฎหมายภิวัฒน์แห่งประเทศไทย รับมอบอำนาจ<persName>นายจตุพงศ์ ขวานทอง</persName> อาศัยอยู่บ้านเลขที่ 41
71 ม.3 แขวงบางไผ่ เขตบางแค กทม. หนึ่งในผู้ที่จะร่วมชุมนุมกับกลุ่มแนวร่วมประชาธิปไตยต่อต้านเผด็จการแห่งชาติ (นปช.) เป็นโจทก์ ยื่นฟ้องแพ่ง<persName>นายอภิสิทธิ์</persName> และ ครม. ศาลแพ่งรับคำฟ้องไว้เป็นคดีหมายเลขดำ ที่ 5060/2552 และนัดพร้อมคู่ความ ในวันที่ 2 พ.ย. ที่จะถึงนี้ โดย<persName>นายพิชา</persName> กล่าวว่า ก่อนหน้านี้ ยังได้รับอำนาจจาก<persName>นายจตุพงศ์</persName> ยื่นฟ้องคดีต่อศาลปกครอง ในกรณีใช้กฎหมายความมั่นคงไม่เป็นธรรมด้วย</p>
<p>มท.1 หวังม็อบไม่สร้างปัญหา</p>
<p><persName>นายชวรัตน์ ชาญวีรกูล</persName> รมว.มหาดไทย กล่าวว่า กรณีมีกระแสว่าการชุมนุมของ นปช. ในวันที่ 30 ส.ค.นี้ อาจมีการเปลี่ยนแปลงทางการเมืองนั้น เท่าที่ตนประเมิน หวังว่าไม่มีอะไรเกิดขึ้น และคนเสื้อแดงจะให้โอกาสรัฐบาลทำงาน เพราะเมื่อย้อนกลับไปจะเห็นว่ารัฐบาลไม่ค่อยมีเวลาทำงาน เนื่องจากต้องจัดการกับม็อบเดินขบวน ทำให้ประชาชนทั่วไปเดือดร้อน
ขณะเดียวกัน ได้รับรายงานจากเจ้าหน้าที่ตำรวจ ว่า น่าจะมีผู้ชุมนุมเพียงหลักหมื่นคน อย่างไรก็ตาม กระทรวงมหาดไทยได้ตั้งวอร์รูมติดตามสถานการณ์แล้ว</p>
<p>"<persName>ทักษิณ</persName>" ไปสวาซิแลนด์</p>
<p>เว็บไซต์ไทมส์ ออฟ สวาซิแลนด์ รายงานว่า <persName>พ.ต.ท.ทักษิณ ชินวัตร</persName> ได้เดินทางไปประเทศสวาซิแลนด์ ในทวีปแอฟริกา เมื่อวันที่ 27 ส.ค.ที่ผ่านมา เพื่อหารือกับคณะกรรมการจัดการแข่งขันฟุตบอลพรีเมียร์ลีกของสวาซิแลนด์
<persName>พ.ต.ท.ทักษิณ</persName> เดินทางไปยังกรุงอึมบาบาน ตามคำเชิญของ<persName>นายลุฟโต ดิลามินี</persName> รัฐมนตรีต่างประเทศสวาซิแลนด์ โดย<persName>นายดิลามินี</persName> กล่าวว่า อดีตผู้นำไทยต้องการช่วยเหลือสโมสรฟุตบอลท้องถิ่นในแนวทางใหม่ๆ ด้วยการระดมทุน และช่วยประเมินว่า สโมสรเหล่านี้สามารถปรับปรุงการบริหารทีมได้ด้วยวิธีใด
ทั้งนี้ สวาซิแลนด์ตั้งอยู่ในภูมิภาคแอฟริกาตอนใต้ เป็นประเทศที่ไม่มีทางออกทะเล ล้อมรอบด้วยประเทศแอฟริกาใต้และโมซัมบิกพื้นที่ส่วนใหญ่เป็นที่ราบสูงและภูเขา
</p></body>
</news>
