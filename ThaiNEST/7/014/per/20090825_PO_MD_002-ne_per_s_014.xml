<teiHeader>
<fileDesc>
<titleStmt>
  <title>"คำนูณ"กระทุ้งรัฐบาล ปฏิรูปการเมืองเอาไงแน่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-25 21:56:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000096523  </bibl>
</sourceDesc>
</fileDesc>
</teiHeader>
<news>
<headline>"<persName>คำนูณ</persName>"กระทุ้งรัฐบาล ปฏิรูปการเมืองเอาไงแน่</headline>
<lead></lead>
<neck></neck>
<body><p>ในการประชุมวุฒิสภา เมื่อวานนี้ ( 24 ส.ค.) โดยมี<persName>นายนิคม ไวยรัชพานิช</persName> รองประธานวุฒิสภา คนที่ 1 เป็นประธานการประชุม ซ฿งได้มีการพิจารณากระทู้ถาม เรื่องแนวทางในการดำเนินการปฏิรูปการเมือง ตามนโยบายของรัฐบาลข้อ 1.1.3 ที่<persName>นายคำนูณ สิทธิสมาน</persName> ส.ว.สรรหา ถามต่อ<persName>นาย อภิสิทธิ์ เวชชาชีวะ</persName> นายกรัฐมนตรี โดยนายกฯ มอบหมายให้<persName>นายสาทิตย์ วงศ์หนองเตย</persName> รมต.ประจำสำนักนายกฯ มาตอบกระทู้แทน</p>
<p> <persName>นายคำนูณ</persName> กล่าวว่า รัฐบาลประกาศนโยบายปฏิรูปการเมืองโดยให้ประชาชนมีส่วนร่วมต่อรัฐสภา ต่อมาคณะกรรมการสมานฉันท์เพื่อการปฏิรูปการเมือง และศึกษาการแก้ไขรัฐธรรมนูญ เสนอผลการศึกษา ซึ่งแม้มีความเห็นที่แตกต่าง แต่บางครั้งรัฐบาลต้องตัดสินใจทำอะไรสักอย่าง ในสิ่งที่เห็นว่าถูกต้อง ถ้าเคลื่อนก็จะค่อยๆ สร้างความเห็นพ้องระดับหนึ่ง แต่ถ้ารัฐบาลยังทำแบบนี้คือ โยนไปโยนมา ถึงจุดสุดท้าย จะสมานฉันท์ หรือจะปฏิรูปการเมืองตรงไหน แล้วรัฐบาลมีท่าทีอย่างไร ต่อสิ่งที่พรรคการเมืองเริ่มเสนอแนวทางเช่น ร่าง พ.ร.บ.ปรองดองแห่งชาติ หรือ ร่าง พ.ร.บ.นิรโทษกรรม ให้ผู้ชุมนุม</p>
<p><persName>นายสาทิตย์</persName> ชี้แจงว่ารัฐบาลเห็นปัญหา จึงคิดว่าจะให้สถาบันพระปกเกล้า เป็นผู้ดำเนินการ แต่มีหลายฝ่ายไม่เห็นด้วย ต่อมาเมื่อมีเหตุการณ์ช่วงสงกรานต์ ทำให้ความขัดแย้งปะทุรุนแรงขึ้น จนสภาเรียกร้องให้ตรวจสอบข้อเท็จจริง และทุกฝ่ายหันมาพูดถึงการสมานฉันท์ ทำให้มีคณะกรรมการขึ้นมา รัฐบาลก็เห็นว่า น่าจะเป็นทางออก เพราะมีหลายฝ่ายเข้ามาร่วมกัน เมื่อคณะกรรมการศึกษาเสร็จสิ้นและเสนอมาก็มีคำถามว่า ทำไมรัฐบาลถึงโยนมาที่สภาอีกครั้ง เรื่องนี้ ต้องพิจารณาให้ชัดโดย ข้อเสนอของคณะกรรมการสมานฉันท์ มี 3 กรอบ คือ กรอบสมานฉันท์ กรอบปฏิรูปการเมือง และนำไปสู่กรอบแก้รัฐธรรมนูญ</p>
<p>อย่างไรก็ดี ข้อเสนอบางเรื่องยังมีการคัดค้าน และเตรียมเคลื่อนไหว และมองว่าไม่ใช่การปฏิรูป แต่เป็นการแก้ปัญหาเฉพาะนักการเมือง รัฐบาลเองก็ได้พูดคุยกันถึงตรงนี้ จึงมองว่าถ้ารัฐบาลเป็นเจ้าภาพเสนอแก้รัฐธรรมนูญเอง ก็จะไม่สอดคล้องกับข้อเสนอของคณะกรรมการสมานฉันท์ฯ ที่ให้ลดเงื่อนไข จึงเห็นว่า ควรเสนอให้รัฐสภาพิจารณา แต่รัฐบาลก็ติดตามผ่านพรรคการเมืองโดยตลอด แต่สถานการณ์การเมืองเปลี่ยนเร็วมาก จนจู่ๆ มีร่าง พ.ร.บ.นิรโทษกรรมผู้ชุมนุมเข้ามา ก็มีหลายฝ่ายยังไม่เห็นด้วย แต่ตอนนี้เมื่อบรรจุวาระแล้ว วิปรัฐบาลก็ต้องไปถามคนร่างว่า วัตถุประสงค์ที่แท้จริงเป็นอย่างไร และดูกันว่าจะพิจารณากันอย่างไร</p>
<p><persName>นายสาทิตย์</persName> กล่าวว่า การกำหนด ระยะเวลาที่ชัดเจนในการปฏิรูปการเมือง เมื่อสถานการณ์มาถึงตรงจุดนี้ การตัดสินใจจะยิ่งสำคัญมาก โจทย์คือ ร่าง พ.ร.บ.นิรโทษ ที่มีการเสนอ และการแก้รัฐธรรมนูญ อย่างไรก็ดี ยังมีอีกหลายประเด็นเรื่องการปฏิรูปการเมืองที่มากกว่านี้คือ การปราบทุจริต ซึ่งรัฐบาลเดินหน้าอยู่ ข้อครหาต่อรัฐบาลบางโครงการ รัฐบาลก็จะดำเนินการอยู่ เพราะไม่เช่นนั้นจะสะท้อนว่า การเมืองยังล้มเหลวอยู่ ซึ่งนายกฯ ก็ตั้งกฎเหล็กตั้งแต่แรก 9 ข้อ ฉะนั้นการกำหนดว่า ที่สุดแล้วจะกำหนดจุดสิ้นสุดอย่างไรในเรื่องปฏิรูปการเมือง ทุกคนคงเห็นว่าเป็นเรื่องยาก และขออภัยที่ไม่สามาถตอบได้ว่า จะสิ้นสุดเรื่องการปฏิรูปการเมืองเมื่อใด แต่รัฐบาลยืนยันว่าพยายามทำให้บ้านเมืองเดินไปอย่างดีที่สุด</p>
<p>จากนั้น <persName>นายคำนูณ</persName> กล่าวฝากไปยังรัฐบาลว่า เหมือนรัฐบาลจะตอบว่า ยังไม่รู้จะทำอย่างไร ตนขอเสนอว่า ภาวะแบบนี้ รัฐบาลต้องมีวิธีบริหารวิธีพิเศษ ให้มากกว่าการบริหารปกติ และอยากเห็นการตัดสินใจของรัฐบาล และรับผิดชอบต่อการตัดสินใจ รัฐบาลต้องปรับทัศนคติว่า นี่คือวิกฤต และต้องปรับเปลี่ยน วิธีการตัดสินใจ รับฟังเสียงให้มากที่สุด และตัดสินใจอย่างใดอย่างหนึ่งอย่างตกผลึก แม้บางส่วนจะไม่เห็นด้วย และอย่าโยนสภาเรื่องไม่ตัดสินใจ กับผลคณะกรรมการสมานฉันท์เสียที เพราะรัฐบาลเหลือเวลาไม่มากที่ต้องตัดสินใจเรื่องที่คั่งค้างอยู่ อย่าซื้อเวลา ประชุมรัฐสภาทีไร ต้องมาเถียงกัน 2 ชั่วโมงทุกทีว่า จะเลื่อนวาระพิจารราร่างแก้ไขเพิ่มเติมรัฐธรรมนูญ ที่มีประชาชนเสนอมาหรือไม่ คราวหน้า ถ้ายังไม่ตัดสินใจ ตนจะลงมติไม่ให้เลื่อนวาระดังกล่าวออกไป</p>
<p>ทั้งนี้ <persName>นายสาทิตย์</persName> กล่าวตอบรับว่า รัฐบาลเห็นหลายเรื่องที่ต้องสะสาง และต้องตัดสินใจว่าจะเอาอย่างไรเสียที เพราะการบริหารคือ การตัดสินใจ และตัดสินใจไป นายกฯก็ต้องรับผิดชอบ อย่างกรณีเสนอผบ.ตร.คนใหม่ ทั้งนี้ ตนจะรับข้อเสนอไปแจ้งต่อรัฐบาล และขออภัยว่า บางคำตอบอาจไม่เป็นคำตอบ</p></body>
</news>
