<teiHeader>
<fileDesc>
<titleStmt>
  <title>นายกรัฐมนตรี ยืนยัน ยังไม่จำเป็นต้องปรับคณะรัฐมนตรี  </title>
  <author>พรภัสสร ปิ่นสกุล  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208200127&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกรัฐมนตรี ยืนยัน ยังไม่จำเป็นต้องปรับคณะรัฐมนตรี</headline>
<lead></lead>
<neck></neck>
<body><p>นายกรัฐมนตรี ยืนยัน ยังไม่จำเป็นต้องปรับคณะรัฐมนตรี พร้อมระบุ หากนักการเมืองนำอิทธิพลมาสร้างปัญหาให้กับบ้านเมือง หรือเคลื่อนไหวอย่างผิดกฎหมายจะดำเนินการทันที <persName>นายอภิสิทธิ์ เวชชาชีวะ</persName> นายกรัฐมนตรี กล่าวภายหลังเป็นประธานเปิดงานธรรมศาสตร์วิชาการ 2552 โดยได้ร่วมเสวนากับนักเรียน นักศึกษาจากหลายสถาบัน ว่า ตลอด 8 เดือนที่ผ่านมา ตนเองและคณะรัฐมนตรีมุ่งทำงานอย่างหนัก เพื่อแก้ไขวิกฤติต่างๆของประเทศ โดยยอมรับว่าเป็นภาระที่หนักมาก แต่จะพยายามทำให้ประเทศพัฒนาที่สุด และยืนยันว่าขณะนี้ยังไม่จำเป็นต้องปรับคณะรัฐมนตรี ทั้งนี้เห็นว่านักการเมืองทุกคนมีอิทธิพลต่อสังคม แต่ต้องนำอิทธิพลมาใช้ในการพัฒนา มากกว่าสร้างปัญหาให้กับบ้านเมือง ส่วนผู้ที่นำอิทธิพลมาเคลื่อนไหวเพื่อผลประโยชน์อย่างใดอย่างหนึ่ง หากพบว่าผิดกฎหมายจะดำเนินการทันที โดยเฉพาะกรณีของ<persName>พันตำรวจโททักษิณ ชินวัตร</persName> อดีตนายกรัฐมนตรี รัฐบาลได้เร่งนำตัวกลับมาดำเนินคดีแล้ว แม้จะเป็นเรื่องยาก เพราะติดขัดเรื่องสนธิสัญญาส่งผู้ร้ายข้ามแดน และย้ำว่ารัฐบาลตรวจสอบการถวายฎีกาของกลุ่มคนเสื้อแดงตามมาตรฐานเดียวกับการถวายฎีกาทั่วไป ไม่มีการกลั่นแกล้ง นายกรัฐมนตรี กล่าวอีกว่า แม้ว่าคนในประเทศจะมีความเห็นต่างกัน และแบ่งเป็นหลายสี ก็ขอให้อยู่ร่วมกันในสังคมอย่างประชาธิปไตย โดยไม่มีความรุนแรง และยึดสถาบันเป็นหลัก </p></body>
</news>
