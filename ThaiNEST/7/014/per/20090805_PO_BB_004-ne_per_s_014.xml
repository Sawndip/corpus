<teiHeader>
<fileDesc>
<titleStmt>
  <title>เปิดจ.ม.คณาจารย์จุฬาฯเข้าชื่อค้าน"ถวายฎีกา"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/05/news_29232540.php?news_id=29232540  </bibl>
</sourceDesc>
</fileDesc>
</teiHeader>
<news>
<headline>เปิดจ.ม.คณาจารย์จุฬาฯเข้าชื่อค้าน"ถวายฎีกา"</headline>
<lead></lead>
<neck></neck>
<body><p>คณาจารย์จุฬาลงกรณ์มหาวิทยาลัยร่วม 100 คน ได้ทำจดหมายเปิดผนึกคัดค้านการทูลเกล้าฯ ถวายฎีกาขอพระราชทานอภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรี ของกลุ่มเสื้อแดง โดยมีเนื้อหาบางส่วนน่าสนใจดังนี้</p>
<p>ฎีกานี้ไม่ใช่ฎีกาขอพระราชทานอภัยโทษ และไม่ใช่ฎีการ้องทุกข์ที่ถูกต้อง ด้วยเหตุผล ดังนี้</p>
<p>หากเป็นฎีกาขอพระราชทานอภัยโทษต้องยื่นโดย <persName>พ.ต.ท.ทักษิณ</persName>เอง หรือ บิดา มารดา คู่สมรส บุตร หรือญาติพี่น้อง แต่ขบวนการนี้ไม่ได้มีฐานะใดฐานะหนึ่งดังกล่าว นอกจากนั้น การยื่นฎีกาขอพระราชทานอภัยโทษ ต้องมิใช่การโต้แย้งคำพิพากษาของศาลฎีกาแผนกคดีอาญาของผู้ดำรงตำแหน่งทางการเมือง แต่เนื้อความในฎีกาฉบับนี้กลับมีว่า “...ใช้กฎหมายที่ไม่ต้องด้วยหลักนิติธรรมดำเนินคดี...”</p>
<p>ส่วนที่ว่า “การยึดอำนาจการปกครองเมื่อวันที่ 19 ก.ย.2549...ยังมีผลกระทบโดยตรงต่อกฎหมายและกระบวนการยุติธรรมของประเทศ จนนักกฎหมายผู้เคารพต่อศักดิ์ศรีวิชาชีพต่างเห็นพ้องต้องกันว่าจากปี 2549 ถึงปัจจุบันนี้ ประเทศเรามีปัญหาด้านนิติรัฐและนิติธรรม เป็นที่น่าอับอายแก่นานาอารยประเทศ ข้าพระพุทธเจ้าและชาวบ้านทั่วไปต่างรู้ซาบซึ้งดีว่าการใช้กฎหมายสองมาตรฐานกับคนสองพวก การไม่ใช้กฎหมายโดยเสมอภาคเป็นวิธีการที่อนารยะ เป็นเรื่องไม่อาจยอมรับได้...” ซึ่งสอดคล้องกับคำให้สัมภาษณ์ของ <persName>พ.ต.ท.ทักษิณ</persName> ที่ว่าไม่ได้รับความยุติธรรม และตนเองไม่มีความผิดใดๆ</p>
<p>แสดงให้เห็นชัดว่าเป็นการโต้แย้งศาลฎีกาแผนกคดีอาญาของผู้ดำรงตำแหน่งทางการเมืองโดยตรง
ฎีกานี้ไม่ใช่ฎีการ้องทุกข์ปกติของราษฎรอีก เพราะการร้องทุกข์นั้น ต้องร้องตามพระราชกฤษฎีกาวางระเบียบการทูลเกล้าฯ ถวายฎีกา พ.ศ.2457ข้อ 1 (2) ที่ว่าต้อง “ขอรับพระราชทานพระราชานุเคราะห์ในกิจส่วนตัว” ของ <persName>พ.ต.ท.ทักษิณ</persName> โดย <persName>พ.ต.ท.ทักษิณ</persName> เอง ไม่ใช่ด้วยการชักชวนให้ประชาชนมาเข้าชื่อร้องทุกข์เพื่อ <persName>พ.ต.ท.ทักษิณ</persName> ทั้งที่ไม่มีเหตุขัดข้องใดๆ ที่จะยื่นถวายฎีกาเองไม่ได้ อันจะเข้าลักษณะที่ว่า เจ้าตัวยังมิได้เดือดร้อนใดๆ แต่มีผู้อื่นเดือดร้อนยิ่งกว่า</p>
<p>ดังนั้น หากจะร้องทุกข์ให้ชอบด้วยประเพณีและกฎหมายบ้านเมืองแล้ว อดีตนายกรัฐมนตรีผู้เคยบริหารราชการแผ่นดินในตำแหน่งสูงสุดมาก่อน ก็ชอบที่จะเคารพแบบแผนประเพณี และกฎหมาย ด้วยการถวายฎีการ้องทุกข์ด้วยตนเอง แม้ทางไปรษณีย์ก็ย่อมทำได้</p>
<p>ฎีกานี้จึงเป็นฎีกาการเมือง โดยกระบวนการทำ โดยเป้าหมาย เนื้อหา และผลกระทบ มีดังนี้</p>
<p>การโฆษณารวบรวมรายชื่อประชาชนผู้บริสุทธิ์ ให้ลงชื่อในฎีกาได้นับล้านคน เป็นกระบวนการสร้างกระแสกดดันพระมหากษัตริย์โดยตรง ทั้งยังหวังผลในการวัดความนิยมทางการเมืองต่อตัวอดีตนายกรัฐมนตรีและพรรคการเมืองที่สนับสนุน เพื่อประโยชน์ในการเลือกตั้งครั้งต่อไป ดุจนำเรื่องนี้มาเป็นเครื่องต่อรอง</p>
<p>อนึ่ง การรวบรวมรายชื่อคนจำนวนมากทูลเกล้าฯ ถวายฎีกาอาจมีแล้วในอดีต แต่ก็นับว่าเป็นการไม่สมควรและไม่ถูกต้อง จึงไม่ควรอ้างการกระทำดังกล่าวเป็นแบบอย่างการกระทำในครั้งนี้</p>
<p>เป้าหมายของฎีกานี้มีขึ้นเพื่อให้กระทบความเคารพศรัทธาที่ประชาชนมีต่อสถาบันพระมหากษัตริย์โดยตรง กล่าวคือ หากมีพระบรมราชวินิจฉัยยกฎีกา หรือไม่ทรงมีพระบรมราชวินิจฉัยประการใด ผู้เป็นแกนนำก็คงทราบดีว่าจะสร้างความไม่พอใจให้เกิดขึ้นกับประชาชนจำนวนมากที่เข้าชื่อ อันเป็นการดึงสถาบันพระมหากษัตริย์ลงมาในการต่อสู้ทางการเมือง เพื่อประโยชน์ส่วนตนและส่วนพรรค หากมีพระบรมราชวินิจฉัยพระราชทานอภัยโทษหรือลดโทษ <persName>พ.ต.ท.ทักษิณ</persName> กับคณะ ก็จะได้ประโยชน์ทางกฎหมายและทางการเมืองอีก</p>
<p>เนื้อความในฎีกามีความไม่เหมาะสมหลายประการ อาทิ “ระบอบเผด็จการทหารที่มีพระมหากษัตริย์เป็นประมุข” หรือ การกล่าวตู่พระบรมราชวินิจฉัยว่า “คงจะไม่ปล่อยปละละเลยพสกนิกรให้จมอยู่กับความระทมทุกข์เป็นเวลายาวนานเกินไป” อันแสดงในตัวว่า หากทรงยกฎีกาหรือไม่มีพระบรมราชวินิจฉัยก็เป็นการปล่อยให้ประชาชนระทมทุกข์ ถ้าจะให้ประชาชนพ้นทุกข์ก็มีวิถีทางเดียวคือ ต้องทรงใช้พระราชอำนาจพระราชทานอภัยโทษ อันเสมือนเป็นการเดิมพัน ไม่ปล่อยให้การเป็นไปตามพระราชอัธยาศัยอันกอปรด้วยธรรมอยู่แล้ว</p>
<p>เคยปรากฏข้อความวีดิโอลิงค์ในหลายเวทีรวมทั้งในวันที่ 26 ก.ค.2552 มาแล้วว่า “หากได้รับพระเมตตา ก็จะกลับมารับใช้ประเทศชาติ” การกระทำดังกล่าวของแกนนำหลายจึงน่าวิตกว่าจะเกิดผลกระทบทางการเมืองตามมา ดังนี้</p>
<p>ฎีกานี้สร้างแบบอย่างผิดๆ ทางการเมืองว่า ถ้าหวังผลสำเร็จ ต้องรวบรวมรายชื่อจำนวนมากทูลเกล้าฯ ถวายฎีกาให้ได้ ยิ่งมากยิ่งดี
ฎีกานี้เป็นการดึงสถาบันพระมหากษัตริย์ซึ่งต้องทรงเป็นกลางทางการเมือง และไม่อาจมีพระบรมราชวินิจฉัยทางการเมืองได้ ให้ลงมาสู่ความขัดแย้งทางการเมืองโดยตรง ทั้งยังนำประชาชนจำนวนมากให้เข้ามาสู่ความแตกแยกแบ่งฝ่าย ที่สำคัญคือการใช้จำนวนคนมาเป็นปัจจัยประกอบพระบรมราชวินิจฉัยโดยไม่บังควร
เพราะหากทรงมีพระบรมราชวินิจฉัยให้เป็นคุณแก่ <persName>พ.ต.ท.ทักษิณ</persName> และคณะ ก็อาจทำให้ผู้ต่อต้าน <persName>พ.ต.ท.ทักษิณ</persName> และคณะไม่พอใจ หากวินิจฉัยให้เป็นโทษแก่ <persName>พ.ต.ท.ทักษิณ</persName> ก็จะทำให้ผู้ร่วมลงชื่อถวายฎีกาและผู้สนับสนุนไม่พอใจ ดังนั้น ไม่ว่าจะมีพระบรมราชวินิจฉัยทางใด ผลกระทบทางการเมืองจะเกิดขึ้นต่อสถาบันพระมหากษัตริย์ทุกทาง ไม่มีทางหลีกเลี่ยงได้
</p></body>
</news>
