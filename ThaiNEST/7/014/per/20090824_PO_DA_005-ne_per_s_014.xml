<teiHeader>
<fileDesc>
<titleStmt>
  <title>ยัน รบ.ชอบธรรมใช้ พ.ร.บ.ความมั่นคง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-24 17:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16067  </bibl>
</sourceDesc>
</fileDesc>
</teiHeader>
<news>
<headline>ยัน รบ.ชอบธรรมใช้ พ.ร.บ.ความมั่นคง</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 11.45 น. วันนี้ (24 ส.ค.) <persName>นายอภิสิทธิ์ เวชชาชีวะ</persName> นายกรัฐมนตรี และหัวหน้าพรรคประชาธิปัตย์ ให้สัมภาษณ์ระหว่างการพบกับคณะผู้เข้ารับการอบรม หลักสูตรพัฒนาการเมืองและการเลือกตั้งระดับสูง ของคณะกรรมการการเลือกตั้ง (กกต.) ถึงข้อเสนอของ <persName>นายพร้อมพงศ์ นพฤทธิ์</persName> โฆษกพรรคเพื่อไทย ที่ต้องการให้รัฐบาลทบทวนการประกาศใช้ พ.ร.บ.ความมั่นคงภายในราชอาณาจักร ต่อกรณีที่กลุ่มคนเสื้อแดงจะชุมนุมปิดล้อมทำเนียบรัฐบาล ในวันที่ 30 ส.ค.นี้ ว่า พ.ร.บ.ความมั่นคงเป็นเพียงการเข้าไปบริหารจัดการ เพื่อให้เกิดการบูรณาการของเจ้าหน้าที่ที่เข้าไปปฏิบัติงาน เหมือนครั้งที่มีการประชุมรัฐมนตรีต่างประเทศอาเซียนและคู่เจรจา ที่ จ.ภูเก็ต </p>
<p>ทั้งนี้ ถ้าประเมินว่า การชุมนุมในวันที่ 30 ส.ค.นี้ จะมีปัญหา ก็เป็นความชอบธรรมของรัฐบาลที่จะประกาศใช้ พ.ร.บ.ดังกล่าว อย่างไรก็ตาม อยากถามกลับไปว่า วันนี้ที่มีการเคลื่อนไหวกันอยู่ และบางฝ่ายบอกว่า ต้องการให้วุ่นวายนั้น เพื่ออะไร เพื่อใคร เพราะการทำงานของรัฐบาลในตอนนี้ เราต้องการความเชื่อมั่นกลับคืนสู่ประเทศ แต่เมื่อเกิดเหตุวุ่นวาย อาจคิดเพียงว่า เป็นการดิสเครดิตรัฐบาล ทั้งที่ไม่ใช่ เพราะมันเป็นการดิสเครดิตประเทศ ตนอยากให้เข้าใจว่า คนที่เป็นรัฐบาลไม่อยากมีปัญหากับประชาชน ไม่ว่าจะกลุ่มไหน ชอบหรือไม่ชอบรัฐบาล แต่การรักษาความสงบเรียบร้อยและรักษากฎหมายนั้นสำคัญที่สุด ในการที่จะให้ประเทศเดินต่อไปได้ เพราะเมื่อเวลาที่คนคลางแคลงใจต่อประเทศไทย ผลจะตกกับประชาชน โดยเฉพาะคนยากจน เนื่องจากจะทำให้เศรษฐกิจไม่ฟื้นจากการเมืองที่ไม่นิ่ง.
</p></body>
</news>
