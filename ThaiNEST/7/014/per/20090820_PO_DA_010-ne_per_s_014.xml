<teiHeader>
<fileDesc>
<titleStmt>
  <title>'สุเทพ'ลงพื้นที่สุราษฎร์ ตรวจงานด้านยธ.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-20 13:34:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=15327  </bibl>
</sourceDesc>
</fileDesc>
</teiHeader>
<news>
<headline>'<persName>สุเทพ</persName>'ลงพื้นที่สุราษฎร์ ตรวจงานด้านยธ.</headline>
<lead></lead>
<neck></neck>
<body><p>เมื่อเวลา 05.40 น. วันนี้(20 ส.ค.) ผู้สื่อข่าวรายงานว่า ที่ท่าอากาศยานดอนเมือง <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ให้สัมภาษณ์ก่อนเดินทางไป จ.สุราษฎร์ธานี เพื่อเปิดงานสัมมนาการแปลงแผนแม่บทและการบริหารกระบวนการยุติธรรม ของกระทรวงยุติธรรม ว่า กระทรวงยุติธรรมได้รับมอบหมายให้ปรับปรุงเรื่องการอำนวยความยุติธรรมให้กับประชาชน ซึ่งมีการปรับยุทธศาสตร์การทำงานในหลายด้าน อาทิ การนำเทคโนโลยีสมัยใหม่มาปรับใช้ในกระบวนการยุติธรรม เพื่ออำนวยความยุติธรรมให้ประชาชนมากขึ้น ด้วยการใช้หลักนิติวิทยาศาสตร์ การปรับปรุงอุปกรณ์และเครื่องมือที่บันทึกทำสำนวนของตำรวจ อัยการ และศาล ให้เกิดความเชื่อมโยงกัน ที่สำคัญคือเน้นให้ประชาชนมีส่วนร่วมกับการดำเนินงานด้านความยุติธรรมในระดับชุมชน อย่างไรก็ตาม ตนเห็นว่าการปรับปรุงระบบงานยุติธรรมควรดำเนินการให้เป็นไปด้วยความรวดเร็วและทันสมัยมากขึ้น</p>
<p>ชี้เลือกตั้งซ่อมสุราษฎร์ ปชช.เป็นผู้ตัดสิน </p>
<p><persName>นายสุเทพ</persName> ให้สัมภาษณ์ถึงการลงพื้นที่ จ.สุราษฎร์ธานี เพื่อช่วย<persName>นายธานี เทือกสุบรรณ</persName> น้องชาย ลงสมัครรับเลือกตั้งซ่อม ส.ส.สุราษฎร์ธานี เขต 1  ในนามพรรคประชาธิปัตย์ ว่า ตนเชื่อว่า ชาวสุราษฎร์ธานี พยายามที่จะยกระดับการเลือกตั้งของประเทศไทย เพราะที่ผ่านมาชาวต่างประเทศมองว่าคนไทยไม่เข้าใจระบอบประชาธิปไตย เนื่องจากมีภาพคนเสื้อเหลือง เสื้อแดง เสื้อน้ำเงิน ออกมาเคลื่อนไหวเป็นระยะ ทั้งที่ความจริงแล้วคนไทยเข้าใจระบอบประชาธิปไตย ดังนั้นการเลือกตั้งที่ จ.สุราษฎร์ธานี จะเป็นภาพสะท้อนถึงความพยายามแสดงออกถึงในทางที่ดีว่าคนไทยเข้ามามีส่วนในทางการเมืองไม่ได้ตกอยู่ภายใต้อาณัติหรืออิทธิพล </p>
<p>เมื่อถามว่ามั่นใจหรือไม่ว่าจะรักษาพื้นที่ไว้ได้ <persName>นายสุเทพ</persName> กล่าวว่า เรื่องนี้ขึ้นอยู่กับประชาชน ซึ่งตนจะพยายามทำให้ดีที่สุด และยืนยันว่าประชาชนในภาคใต้ไม่มีการซื้อเสียง และหากใครซื้อเสียงในพื้นที่ภาคใต้นั้นก็จะมีการดูถูก เพราะประชาชนไม่ยอมรับ. </p>
<p>กำชับ ตร. คุมเข้ม ม็อบตลาดคลองเตย </p>
<p>รองนายกรัฐมนตรีฝ่ายความมั่นคง ให้สัมภาษณ์ถึงเหตุปะทะระหว่างผู้ค้าตลาดคลองเตยกับพนักงาน บริษัทลีเกิ้ล โปรเฟสชั่ลแนล จำกัด ว่า ตนได้สั่งการเรื่องนี้ไปหลายครั้งแล้ว โดยให้เจ้าหน้าที่ตำรวจดูแลในเรื่องตลาดคลองเตย หากตำรวจไม่สามารถดูแลได้ ก็จะหาคนไปดูแลแทน ในส่วนการเจรจาก็ดำเนินการควบคู่กันไป ตนได้กำชับให้เจ้าหน้าที่ดำเนินการตามกรอบของกฎหมาย เพราะมีหน้าที่ในการปกป้องรักษาความปลอดภัย เพื่อไม่ให้มีการใช้อาวุธทำร้ายกัน แต่หากพบว่ามีตำรวจเข้าไปเกี่ยวข้องกับเหตุการณ์ที่เกิดขึ้นก็จะดำเนินการกับเจ้าหน้าที่ด้วย.</p></body>
</news>
