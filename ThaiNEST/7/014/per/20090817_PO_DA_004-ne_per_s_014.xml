<teiHeader>
<fileDesc>
<titleStmt>
  <title>มาร์คสั่งล้างสุวรรณภูมิ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 08:11:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14550  </bibl>
</sourceDesc>
</fileDesc>
</teiHeader>
<news>
<headline><persName>มาร์ค</persName>สั่งล้างสุวรรณภูมิ</headline>
<lead>กวาดเรียบแท็กซี่ผีฟื้นภาพท่องเที่ยว สหรัฐสนใจลงทุน</lead>
<neck></neck>
<body><p>"<persName>มาร์ค</persName>" สั่งปัดกวาดสุวรรณภูมิกระตุ้นท่องเที่ยว ชี้ให้ ททท.ในต่างประเทศโฆษณา ดึงนักท่องเที่ยวเข้าไทย ด้าน "<persName>ปิยะพันธ์</persName>" โวไม่ถึงเดือนปราบแท็กซี่เถื่อน-ไกด์ผีอยู่หมัด หลังระดมกำลังปราบ 24 ชั่วโมง ขณะที่ประชุมรัฐมนตรีอาเซียนวันสุดท้ายชื่นมื่น นักธุรกิจมะกันแย้มสนใจ ลงทุนบรอดแบนด์-ขนส่งด่วน ในประเทศไทย ด้านไทยอ้อนช่วยเจรจารัฐบาลสหรัฐ ปลดออกจากประเทศต้องจับตามองเป็นพิเศษ หลังเข้มงวดทรัพย์สินทางปัญญาเต็มที่ </p>
<p>เมื่อเวลา 09.00 น. วันที่ 16 ส.ค. <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯ อภิสิทธิ์</persName>” ซึ่งออกอากาศทางสถานีวิทยุโทรทัศน์แห่งประเทศไทย และสถานีวิทยุกระจายเสียงแห่งประเทศไทย ตอนหนึ่งว่าที่ผ่านมาพบว่าตัวเลขของนักท่องเที่ยว  ที่เดินทางเข้ามาประเทศไทยยังคงต่ำแต่ยังเชื่อว่าจะสามารถอยู่ที่ระดับ 14 ล้านคน ทั้งนี้สิ่งที่ได้ข้อสรุปเบื้องต้นจากการประชุมผู้ที่เกี่ยวข้องก็คือการตลาด โดยเราจะใช้วิธีที่จะให้สำนักงานของทางททท.ใน 20 กว่าประเทศเสนอแผนการใช้สื่อท้องถิ่นนั้น ๆ เพื่อเจาะตลาด แต่อุปสรรคก็คือปัญหาที่เกิดขึ้นจากคนของเราเอง โดยช่วงที่ผ่านมามีข่าวไม่ดีเกิดขึ้นเกี่ยวกับเรื่องของสนามบินสุวรรณภูมิ ไม่ว่าจะเป็นปัญหาการไปกลั่นแกล้งนักท่องเที่ยวว่าไปขโมยของในร้านค้าปลอดภาษี รวมไปถึงปัญหาเรื่องของไกด์เถื่อน แท็กซี่ที่ไม่ถูกกฎหมาย ซึ่งตนได้สั่งการให้ผู้รับผิดชอบเข้าไปดูแลโดยด่วนแล้ว</p>
<p>ที่สนามบินสุวรรณภูมิ วันเดียวกัน <persName>นายปิยะพันธ์ จัมปาสุต</persName>  ประธานคณะกรรมการบริษัท ท่าอากาศยานไทย จำกัด (มหาชน) หรือทอท. เปิดเผยถึงผลการดำเนินงานปราบปรามแท็กซี่ผิดกฎหมาย และปราบปรามไกด์ผีว่า การปฏิบัติงานของชุดเฉพาะกิจ ซึ่งมีการจัดกำลังจากหน่วยงานต่าง ๆ คือ ตำรวจกองกำกับการปฏิบัติการพิเศษ ศูนย์สืบสวนสอบสวน ตำรวจภูธร ภาค  1 ตำรวจ สภ.ราชาเทวะ ตำรวจท่องเที่ยว เจ้าหน้าที่ฝ่ายรักษาความปลอดภัย สนามบินสุวรรณภูมิ เจ้าหน้าที่กรมการขนส่งทางบก ปฏิบัติงานวันละ 111 คน แบ่งเป็น 3 ผลัด ผลัดละ 37 คน ตลอด 24 ชั่วโมงพบว่า ผลงานเป็นที่น่าพอใจมาก สามารถจับกุมผู้กระทำผิดในส่วนของแท็กซี่ผิดกฎหมาย ตั้งแต่วันที่ 31 ก.ค.-16 ส.ค. ทั้งสิ้น 205 รายโดยขณะนี้ไม่มีไกด์ผี และแท็กซี่เถื่อนในสนามบินสุวรรณภูมิมาสร้างความเดือดร้อนให้กับผู้โดยสาร ในสนามบินสุวรรณภูมิอีกแล้ว  </p>
<p>อีกด้านหนึ่งที่โรงแรมมิลเลนเนียม ฮิลตัน วันเดียวกัน ผู้สื่อข่าวรายงานความคืบหน้าการประชุมรัฐมนตรีเศรษฐกิจอาเซียนครั้งที่ 41 ในวันสุดท้ายของการประชุมว่า รัฐมนตรีอาเซียน ได้ประชุมหารือกับภาคเอกชนของสหรัฐอเมริกา โดย<persName>นางพรทิวา นาคาศัย</persName> รมว.พาณิชย์ เปิดเผยว่าไทยและภาคเอกชนของสหรัฐ ได้ประชุมทวิภาคีกัน ซึ่งภาคเอกชนสหรัฐ ระบุว่า สนใจจะเข้ามาลงทุนธุรกิจอินเทอร์เน็ตความเร็วสูง (บรอดแบนด์) และธุรกิจจัดส่งด่วน (เอ็กซ์เพรส เดลิเวอรี่ เซอร์วิส) เพราะเป็นสาขาบริการที่สหรัฐเชี่ยวชาญและเป็นผู้นำอยู่ ขณะที่ฝ่ายไทยขอให้ภาคเอกชน ช่วยสร้างความเข้าใจกับรัฐบาลสหรัฐ ว่าไทยให้ความสำคัญด้านการปราบปรามการละเมิดทรัพย์สินทางปัญญาอย่างจริงจัง เพื่อให้ปลดไทยพ้นจากสถานะประเทศที่ต้องถูกจับตามองเป็นพิเศษ และขอให้ช่วยคงสิทธิพิเศษทางภาษีศุลกากร (จีพีเอส) กับไทยต่อไป.</p></body>
</news>
