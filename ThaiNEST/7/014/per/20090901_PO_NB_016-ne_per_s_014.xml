<teiHeader>
<fileDesc>
<titleStmt>
  <title>นายกฯ เผย ครม.ประชุมนัดพิเศษได้ หากมีความเคลื่อนไหวที่กระทบกับความมั่นคง  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209010154&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เผย ครม.ประชุมนัดพิเศษได้ หากมีความเคลื่อนไหวที่กระทบกับความมั่นคง</headline>
<lead></lead>
<neck></neck>
<body><p>นายกรัฐมนตรี เผย พระราชบัญญัติการรักษาความมั่นคงภายในราชอาณาจักร จะสิ้นสุดภายในวันนี้ และคณะรัฐมนตรีสามารถประชุมนัดพิเศษได้ หากมีความเคลื่อนไหวที่กระทบกับความมั่นคง <persName>นายอภิสิทธิ์ เวชชาชีวะ</persName> นายกรัฐมนตรี แถลงผลการประชุมคณะรัฐมนตรีว่า ได้มีการหารือถึงการประกาศใช้พระราชบัญญัติการรักษาความมั่นคงภายในราชอาณาจักร ที่ประกาศไว้ว่าจะสิ้นสุดวันนี้ (1 ก.ย.52) โดยศูนย์อำนวยการรักษาความสงบเรียบร้อย หรือ ศอ.รส.รายงานว่า จะยังมีการติดตามสถานการณ์ต่อไปในช่วง 2-3 สัปดาห์ หากมีความเคลื่อนไหวที่จะกระทบต่อความมั่นคง สามารถนัดประชุมคณะรัฐมนตรีนัดพิเศษ เพื่อประกาศ พ.ร.บ.ความมั่นคง ได้ ส่วนวันที่ 19 กันยายน ที่จะมีการประชุมสหประชาชาติและจี 20 นั้นถือเป็นภารกิจสำคัญ ซึ่งการดูแลความเรียบร้อยเป็นหน้าที่ของ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ทั้งนี้ นายกรัฐมนตรี ย้ำว่า ไม่ควรเกิดเหตุการณ์ซ้ำรอยเหมือนเช่นอดีตนายกรัฐมนตรีทั้ง 2 คนที่ผ่านมา เพราะเงื่อนไขต่างกันมาก พร้อมระบุว่า หากมีแนวโน้มการทำผิดกฎหมาย ก็จะดำเนินการอย่างนิ่มนวลที่สุด โดยมั่นใจในตัวของ <persName>นายสุเทพ</persName> ที่ดูแลงานมาโดยตลอด มีความเข้าใจแนวทางที่ใช้เป็นอย่างดี จึงเชื่อว่าจะไม่มีปัญหา นายกรัฐมนตรี ระบุด้วยว่า จากการหารือกับกระทรวงที่เกี่ยวข้องด้านเศรษฐกิจและกระทรวงการท่องเที่ยวและกีฬา พบว่านักลงทุนมีความเข้าใจพระราชบัญญัติการรักษาความมั่นคงภายในราชอาณาจักรเป็นอย่างดี </p></body>
</news>
