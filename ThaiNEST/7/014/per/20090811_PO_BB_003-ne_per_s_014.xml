<teiHeader>
<fileDesc>
<titleStmt>
  <title>ส.ว.ผ่านความเห็นชอบพ.ร.ก.กู้4แสนล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/11/news_29268151.php?news_id=29268151  </bibl>
</sourceDesc>
</fileDesc>
</teiHeader>
<news>
<headline>ส.ว.ผ่านความเห็นชอบพ.ร.ก.กู้4แสนล้าน</headline>
<lead>สมาชิกวุฒิสภาผ่านร่าง พ.ร.บ.ให้อำนาจกระทรวงการคลัง กู้เงิน 4 แสนล้านบาท นายกฯ พร้อมให้วุฒิสภาแก้ไขในชั้นแปรญัตติ ยอมรับบางส่วนมีความบกพร่อง ขณะที่ “<persName>นฤมล</persName>” ตั้งฉายาโครงการ “4 ย.” ส่วน ส.ว.จอมแฉ เล็งยื่นศาลรัฐธรรมนูญ ยับยั้งร่าง พ.ร.บ.กู้เงิน หากวุฒิฯ โหวตผ่าน ชี้สุด “ชุ่ย-มั่ว”</lead>
<neck></neck>
<body><p>การประชุมวุฒิสภาพิจารณาร่างพระราชบัญญัติให้อำนาจกระทรวงการคลังกู้เงินเพื่อฟื้นฟูเศรษฐกิจ 4 แสนล้านบาท วานนี้ (10 ส.ค.) มี<persName>นายประสพสุข บุญเดช</persName> ประธานวุฒิสภา เป็นประธาน โดยมี <persName>นายอภิสิทธิ์ เวชชาชีวะ</persName> นายกรัฐมนตรี <persName>นายกรณ์ จาติกวณิช</persName> รมว.คลัง และรัฐมนตรีที่เกี่ยวข้องเข้าร่วมประชุม</p>
<p>ผู้สื่อข่าวรายงานว่า สมาชิกวุฒิสภาใช้เวลา 11 ชั่วโมง ในการอภิปรายก่อนที่จะลงมติให้ความเห็นชอบร่าง พ.ร.บ.ดังกล่าว ด้วยคะแนนเสียง 110 ไม่เห็นชอบ 21 งดออกเสียง 9 และไม่ลงคะแนน 1 ก่อนหน้านี้ นายกรัฐมนตรี กล่าวชี้แจงว่า ไม่ได้คาดหวังว่าจะให้กฎหมายนี้ผ่านความเห็นชอบจากวุฒิสภา เพราะรัฐบาลไม่ได้มีความจำเป็นที่จะต้องใช้เงิน 8 แสนล้านบาท ในคราวเดียวกัน และความจริงต้องการให้กฎหมายได้รับการตรวจสอบจากวุฒิสภา ดังนั้น หากสมาชิกวุฒิสภาเห็นว่ามีส่วนใดที่มีความบกพร่องก็สามารถแก้ไขในชั้นแปรญัตติได้ จึงอยากให้รับหลักการในวาระแรก และไปแก้ไขในชั้นกรรมาธิการ</p>
<p>ผู้สื่อข่าวรายงานว่า ตลอดการพิจารณาทั้งวัน สมาชิกต่างอภิปรายในทางที่ไม่เห็นด้วยกับกฎหมายนี้ เช่น <persName>นายมณเฑียร บุญตัน</persName> ส.ว.สรรหา อภิปรายว่า รัฐบาลเสนอร่าง พ.ร.บ.ฉบับนี้ในช่วงเวลาที่ไม่เหมาะสม เพราะขณะนี้เศรษฐกิจโลกกำลังฟื้นตัว แต่รัฐบาลกลับทำงานคล้ายๆ กับประเทศกำลังอยู่ในภาวะที่ไม่ปกติ แล้วยังมาเสนอร่าง พ.ร.บ.กู้เงินอีก ทั้งๆ ที่การใช้เงินตามร่าง พ.ร.บ.ดังกล่าว จะใช้ใน 2-3 ปีข้างหน้า ซึ่งเห็นว่ารัฐบาลควรจะเสนอไปตามร่าง พ.ร.บ.วิธีการงบประมาณมากกว่า</p>
<p><persName>นายเกชา ศักดิ์สมบูรณ์</persName> ส.ว.ราชบุรี กล่าวว่า งบประมาณรายจ่ายปี พ.ศ. 2552 กำลังมีการปิดงบประมาณแล้ว ปรากฏว่ายังไม่มีการเร่งรัดการเบิกจ่ายเท่าไร ทั้งนี้ การกระจายงบประมาณที่ผ่านมามีการเรียกเร่ขายกันมาก โดยมีการเรียกรับผลประโยชน์ 10-20% โดยเฉพาะจากกรมส่งเสริมการปกครองท้องถิ่นมีการเฉลี่ยงบประมาณให้ ส.ส.400 คน ได้คนละ 25 ล้านบาท รวมเป็นประมาณ 1.2 หมื่นล้านบาท โดยเอาไปฝากไว้ที่กรม และให้หน่วยงานทำเรื่องเบิกจ่ายตามสายงานให้แก่ ส.ส. ซึ่งเชื่อว่ารัฐบาลคงไม่รู้ ไม่น่าจะเป็นไปได้ จึงเรียกร้องให้สำนักงานการตรวจเงินแผ่นดิน (สตง.) เข้ามาตรวจสอบด้วย ดังนั้นไม่เห็นด้วยกับรัฐบาลที่จะมีการกู้เงินเพิ่มเติม</p>
<p><persName>นายไพบูลย์ นิติตะวัน</persName> ส.ว.สรรหา แกนนำ 40 ส.ว. กล่าวว่า พ.ร.บ.ฉบับนี้ขาดรายละเอียดที่จำเป็นในการตรวจสอบเพื่อป้องกันการทุจริต โดยเฉพาะมาตรา 3 เป็นการจำกัดหน้าที่รัฐสภาเพียงแค่ให้รับทราบเท่านั้น ถ้าทำแบบนี้จะเป็นประเพณีที่ไม่ถูกต้อง จากเดิมที่ฝ่ายนิติบัญญัติเป็นกลไกสำคัญในการตรวจสอบ ต้องตกไปเป็นอำนาจของฝ่ายบริหารเท่านั้น จึงเป็นเรื่องที่น่ากังวล</p>
<p><persName>นายไพบูลย์ นิติตะวัน</persName> ส.ว.สรรหา แกนนำ 40 ส.ว. กล่าวว่า พ.ร.บ.ฉบับนี้ขาดรายละเอียดที่จำเป็นในการตรวจสอบเพื่อป้องกันการทุจริต โดยเฉพาะมาตรา 3 เป็นการจำกัดหน้าที่รัฐสภาเพียงแค่ให้รับทราบเท่านั้น ถ้าทำแบบนี้จะเป็นประเพณีที่ไม่ถูกต้อง จากเดิมที่ฝ่ายนิติบัญญัติเป็นกลไกสำคัญในการตรวจสอบ ต้องตกไปเป็นอำนาจของฝ่ายบริหารเท่านั้น จึงเป็นเรื่องที่น่ากังวล</p>
<p><persName>นายกฤช อาทิตย์แก้ว</persName> ส.ว.กำแพงเพชร กล่าวว่า รัฐบาลกู้เงินไปก่อนหน้านี้ก็ยังไม่ได้ใช้และงบประมาณประจำปี 2553 จำนวน 1.7 ล้านล้านบาท ก็กำลังจะผ่านสภา และยังมีเสนอพ.ร.บ.กู้เงินอีก 4 แสนล้านบาท ทำให้เงินมะรุมมะตุ้มเปรียบเสมือนสามล้อถูกหวย มีเงินมากองอยู่ตรงหน้าไม่รู้จะใช้อย่างไร</p>
<p>“<persName>กรณ์</persName>”เชื่อเงินกู้จะกระตุ้นศก.ได้</p>
<p>ขณะที่ <persName>นายกรณ์</persName>ชี้แจงว่า อิทธิพลของ ส.ว.มีมากต่อการทำงานของรัฐบาล ก่อนหน้านี้ที่ส.ว.ติงเรื่องเงินกู้ รัฐบาลก็ไปทำรายละเอียดให้ชัดเจนขึ้นแล้ว 2 รอบ ในช่วง 2 เดือนที่ผ่านมา ได้แก่ เร่งการกลั่นกรองโครงการ เร่งออกระเบียบการใช้เงิน โดยจะเอาไปใช้ในโครงการอื่นๆ หรือโยกงบข้ามกระทรวง ข้ามหน่วยงานไม่ได้ และการประเมินโครงการว่ามีผลต่อการกระตุ้นเศรษฐกิจระดับมหภาค และช่วยเหลือประชาชนได้จริง</p>
<p>ส่วนสัญญาณเศรษฐกิจที่เริ่มที่จะดีขึ้น เป็นเพียงสัญญาณ โดยส่วนหนึ่งเป็นเพราะเอกชนเริ่มมั่นใจบทบาทรัฐบาลที่จะทำในครึ่งปีหลัง ซึ่งก็มาจากแผนไทยเข้มแข็ง มีนักวิชาการหลายคนมองเป็นบวก เช่น <persName>ม.ร.ว.ปรีดิยาธร เทวกุล</persName> อดีต รมว.คลัง ให้สัมภาษณ์ว่า ครึ่งปีหลังแผนไทยเข้มแข็งจะช่วยกระตุ้นเศรษฐกิจได้ เป็นต้น
“เรื่องการตรวจสอบโครงการ ตั้งแต่ขั้นประมูล ราคากลางที่จะใช้ในการประมูลนั้น สำนักงบฯ เป็นผู้คำนวณ ฉะนั้นไม่แตกต่างจากระบบปกติ จึงสบายใจได้ แม้ ส.ว.บางคนจะมองว่า เปลี่ยนรัฐบาลแล้วจะทำอย่างไร แต่เรื่องนี้ไม่มีปัญหา เพราะโครงการที่อนุมัติไปแล้วไม่สามารถเปลี่ยนแปลงได้อีก และไม่ต้องกังวลเรื่องล็อกสเปค ส่วนถ้าเงินเหลือก็ต้องคืนคลัง ฉะนั้นขอให้มั่นใจในเจตนาของรัฐบาล และพิจารณาให้ผ่านร่าง พ.ร.บ.ฉบับนี้”</p>
<p>ส.ว.ข้องใจชอบด้วยรธน.หรือไม่</p>
<p>จากนั้น <persName>นายจำนงค์ สวมประคำ</persName> ส.ว.สรรหา อภิปรายว่า การตั้งงบประมาณเพื่อบริหารราชการแผ่นดินจะต้องใช้ระบบรัฐสภา โดยรัฐบาลขอใช้แล้วรัฐสภาอนุมัติให้ใช้ แต่ร่าง พ.ร.บ.ฉบับนี้เป็นการใช้เงินที่ไม่ผ่านระบบรัฐสภา ซึ่งสงสัยว่าการดำเนินการเช่นนี้ชอบด้วยรัฐธรรมนูญหรือไม่ และวิธีการตั้งและใช้งบประมาณจะใช้ระบบรัฐสภาแต่ครั้งนี้รัฐบาลเสนอร่าง พ.ร.บ.กู้เงินฯ เพื่อใช้เงินเองโดยไม่ผ่านรัฐสภา รัฐบาลภายใต้การนำของพรรคประชาธิปัตย์ที่พูดเสมอว่า เลื่อมใสระบบรัฐสภา แต่วันนี้ไม่ทราบว่ารัฐบาลใช้ระบบอะไร</p>
<p><persName>นายธวัช บวรวนิชยกูร</persName> ส.ว.สรรหา กล่าวว่า ดูรายชื่อคณะกรรมการกลั่นกรองฯ แล้ว ล้วนเป็นผู้ใหญ่ที่มีความรู้ความสามารถ แต่ไม่เชื่อว่า คณะกรรมการกลั่นกรองฯ จะรู้รายละเอียดดีเท่ากับรัฐมนตรีเจ้ากระทรวงที่เป็นผู้เสนอโครงการ ซึ่งร่าง พ.ร.บ.ฉบับนี้ให้อำนาจกู้เงินถึงปี 2554 ดังนั้นควรจะนำไปจัดทำไปในงบประมาณรายจ่ายประจำปี และการออก พ.ร.บ.เงินกู้ฉบับนี้เกรงว่าจะขัดรัฐธรรมนูญ เพราะไม่เป็นไปตามวิธีการงบประมาณ อาจทำให้ข้าราชการต้องคดีเหตุเพราะสมรู้ร่วมคิดกับรัฐบาล</P>
<p>“<persName>นฤมล</persName>”ตั้งฉายาโครงการ“4 ย.”</p>
<p><persName>นางนฤมล ศิริวัฒน์</persName> ส.ว.อุตรดิตถ์ อภิปรายว่า มีหลายโครงการที่เสนอมาแล้วไม่มีเหตุผลเพียงพอแต่คณะกรรมการยังให้มีโครงการดังกล่าวอยู่ทั้งที่ขาดวัตถุประสงค์ ระยะเวลาการดำเนินการ การประเมินผลที่คาดว่าจะได้รับ จึงขอตั้งฉายา 4 ย. คือ 1.เยอะ หมายถึง กู้จำนวนเยอะ 2.ยาว คือ ไม่รู้จะใช้หนี้หมดเมื่อใด 3.ยุ่ง เพราะตรวจสอบยาก และ 4.แย่ ซึ่งจะเกิดกับรัฐบาลที่จะเข้ามาบริหารประเทศชุดต่อไป</p>
<p><persName>พล.อ.เลิศรัตน์ รัตนวานิช</persName> ส.ว.สรรหา กล่าวว่า หากดูบทเรียนจากงบเพิ่มเติมกลางปีที่รัฐบาลชุดนี้ได้ขออนุมัติจากสภา จะพบว่า มีหลายส่วนที่ไม่ก่อให้เกิดประโยชน์ และหลายโครงการไม่สัมฤทธิผล เช่น เช็คช่วยชาติ ต้นกล้าอาชีพที่ล้มลุกคลุกคลาน เกาไม่ถูกที่คัน จึงเป็นห่วงถึงการกู้เงินรวม 8 แสนล้านบาท ทั้งนี้ ส.ว.รู้สึกเป็นห่วงการใช้งบประมาณแบบนี้ เป็นการให้เช็คเปล่า ไม่ผ่านวิธีการงบประมาณ แม้จะเชื่อในตัวนายกรัฐมนตรี แต่เป็นห่วงว่าจะไม่สามารถปกป้องหรือป้องกันการทุจริตตั้งแต่ระดับบนถึงระดับล่างได้สำเร็จ</p>
<p>ปชช.หรือผู้รับเหมา“เข้มแข็ง”</p>
<p><persName>น.ส.รสนา โตสิตระกูล</persName> ส.ว.กรุงเทพฯ กล่าวว่า การออกร่าง พ.ร.บ.เช่นนี้ถือเป็นการสร้างบรรทัดฐานทางการคลังที่ไม่ถูกต้อง เพราะดึงอำนาจตรวจสอบออกไปจากรัฐสภา นอกจากนี้ยังมีแผนการใช้งบประมาณที่ไม่ชัดเจน โดยเฉพาะโครงการไทยเข้มแข็ง เมื่อดูแล้วคนที่จะเข้มแข็งไม่ใช่ประชาชน แต่น่าจะเป็นผู้รับเหมาและรัฐมนตรีบางคน จึงอยากให้รัฐบาลตอบให้ชัดเจนว่า หากวุฒิสภายอมให้กฎหมายผ่านในวาระแรก รัฐบาลจะแก้ไขอย่างไรในชั้นคณะกรรมาธิการ เพื่อให้เกิดความชัดเจนในการใช้งบประมาณและเกิดประโยชน์อย่างแท้จริง</p>
<p>ส่วน <persName>นายสุรชัย เลี้ยงบุญเลิศชัย</persName> ส.ว.สรรหา กล่าวว่า ร่างกฎหมายฉบับนี้มีบางมาตราให้อำนาจกู้เงินอย่างไร้ขอบเขต เช่น มาตรา 4 การกู้เงินที่ไม่ต้องนำส่งคลัง ซึ่งหมายความว่า รัฐบาลมีเจตนาตั้งแต่ต้นที่จะไม่นำเงินกู้เข้าสู่คลัง ทำให้เงินที่กู้มาไม่ใช่เงินของแผ่นดิน การเบิกจ่ายจึงไม่จำเป็นต้องผ่านระเบียบวิธีทางการคลัง นอกจากนี้ยังเขียนกฎหมายให้อำนาจรัฐบาลกู้เงินและปรับโครงสร้างหนี้ โดยกำหนดสกุลเงินได้เอง แม้หลักการในการกู้เงินถูกต้อง แต่ต้องกู้เงินเพื่อกระตุ้นเศรษฐกิจอย่างแท้จริงและมีความโปร่งใสด้วย</p>
<p>“<persName>เรืองไกร</persName>”เล็งยื่นศาลรธน.</P>
<p>ด้าน <persName>นายเรืองไกร ลีกิจวัฒนะ</persName> ส.ว.สรรหา เปิดเผยว่า หากไม่สามารถโน้มน้าว ส.ว.ให้โหวตคว่ำร่างดังกล่าวได้ ก่อนที่นายกรัฐมนตรีจะนำขึ้นทูลเกล้าฯ ถวาย จะใช้สิทธิตามรัฐธรรมนูญ มาตรา 154 โดยใช้เสียง ส.ส. และ ส.ว.ทั้งสองสภารวมกันไม่น้อยกว่า 1 ใน 10 เสนอต่อประธานวุฒิสภาไปยังศาลรัฐธรรมนูญวินิจฉัยร่างดังกล่าวไม่ถูกต้องตามบทบัญญัติรัฐธรรมนูญ</p>
“ร่างดังกล่าวขัดกับรัฐธรรมนูญ มาตรา 167 เพราะแผนงานของโครงการในแต่ละรายการของการใช้งบประมาณใช้จ่ายงบประมาณไม่ชัดเจน เป็นการทำงบประมาณที่ไม่มีที่มาที่ไปของการใช้งบ เปรียบเหมือนการตีเช็คเปล่า เป็นการทำงบประมาณ ชุ่ย และ มั่ว และไม่ผ่านการตรวจสอบในวิธีการทางงบประมาณ”</body>
</news>
