<teiHeader>
<fileDesc>
<titleStmt>
  <title>ปชป.ชี้พิรุธกระทู้ 'เฉลิม' แจกต้นฉบับคลิป  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/05/news_29415046.php?news_id=29415046  </bibl>
</sourceDesc>
</fileDesc>
</teiHeader>
<news>
<headline>ปชป.ชี้พิรุธกระทู้ '<persName>เฉลิม</persName>' แจกต้นฉบับคลิป</headline>
<lead>ปชป.จับพิรุธกระทู้คลิป "<persName>เฉลิม</persName>" ชี้มีจุดเท็จและจับโกหกได้ 5 เรื่อง หวังใช้ปลุกระดมสร้างความแตกแยก เรียกร้องสังคมปฏิเสธพฤติกรรมฝ่ายค้าน เปิดต้นฉบับรายการนายกฯ ก่อนตัดต่อคลิปเปรียบเทียบ "<persName>วรวัจน์</persName>" งัดข้อมูลกองพิสูจน์หลักฐานโต้ ชี้คลิปนายกฯ 3 จุดยันสาระสำคัญสั่งสลายม็อบชัด ไม่ได้ถูกตัดทิ้ง</lead>
<neck></neck>
<body><p><persName>นพ.บุรณัชย์ สมุทรักษ์</persName> โฆษกพรรคประชาธิปัตย์ (ปชป.) แถลงผลการประชุมคณะกรรมการบริหารพรรค เมื่อเวลา 09.30 น. วานนี้ (4 ก.ย.)ว่า ที่ประชุมได้รับทราบถึงสถานการณ์ทางการเมืองที่เกิดขึ้นโดยเฉพาะกรณีที่ <persName>ร.ต.อ.เฉลิม อยู่บำรุง</persName> ประธาน ส.ส.พรรคเพื่อไทย พยายามนำคลิปเสียงของ<persName>นายอภิสิทธิ์ เวชชาชีวะ</persName> นายกรัฐมนตรี มาเปิด ในระหว่างการถามกระทู้สดในสภา เมื่อวันที่ 3 ก.ย. ที่ผ่านมา ซึ่งเป็นการบ่งบอกถึงความจงใจนำข้อมูลที่ปรากฏแล้วว่าเป็นเท็จมาใช้เป็นเครื่องมือเพื่อสร้างความแตกแยกในบ้านเมือง โดยมีวัตถุประสงค์ เพื่อใส่ร้ายนายกฯ และกระทำการเพื่อหวังผลทางการเมือง
พรรค ปชป. ถือว่าเป็นเรื่องน่าอนาถและน่าเศร้าใจมากที่บรรทัดฐานทางการเมืองของนักการเมืองหลายสมัยอย่าง <persName>ร.ต.อ. เฉลิม</persName> จะตกต่ำถึงจุดที่จะแสดงจิตสำนึก สร้างความขัดแย้งในบ้านเมือง โดยไม่คำนึงถึงข้อเท็จจริงอย่างปราศจากความละอาย ทำให้สังคม สงสัยพฤติกรรมของพรรคเพื่อไทย และ<persName>ร.ต.อ.เฉลิม</persName> ที่ปกป้องที่มาของคลิปเสียงดังกล่าวว่ามีส่วนรู้เห็นกับผู้กระทำผิด ในฐานะผู้สมคบการทำคลิปนี้หรือไม่</p>
<p><persName>นพ.บุรณัชย์</persName> กล่าวอีกว่า ที่ประชุมเห็นว่าการนำเรื่องคลิปเสียงมาเล่นการเมืองมากเท่าไร และไม่รู้จบ ยิ่งแสดงถึงความมีพิรุธมากขึ้นเท่านั้น และจากการถามกระทู้สด พรรคเห็นจุดเท็จและจับโกหกได้ 5 เรื่อง คือ
1. พรรคเพื่อไทย แสดงให้เห็นว่าไม่รู้เห็น หรือเกี่ยวข้องกับการผลิตและเผยแพร่คลิปแต่อย่างใด จึงอยากถามกลับว่า อีเมลในคืนวันที่ 24 ส.ค. 2552 ที่ผ่านมา เหตุใดจึงเป็นการส่งต่อโดยบุคคลที่ทำงานอยู่ในพรรคเพื่อไทย เช่น เดียวกันกับการส่งข้อความการแถลงข่าวของพรรคเพื่อไทยทุกครั้งที่มีการประชุม
2. มีการอ้างว่าคลิปดังกล่าวมาจากการประชุมหน่วยงานด้านความมั่นคง และมีความยาว 4 นาที ถ้าเป็นจริงข้อท้าให้ <persName>ร.ต.อ.เฉลิม</persName> เปิดคลิปที่เป็นฉบับเต็มตามที่อ้าง เพื่อให้สาธารณชนตรวจสอบว่าจริงหรือไม่
3. มีการอ้างว่า คลิปดังกล่าวทำขึ้นหลังจากประกาศ พ.ร.ก.ฉุกเฉิน เมื่อเดือนเม.ย. 2552 ที่ผ่านมา แต่ข้อความในคลิประบุชัดว่าจะสร้างเงื่อนไขเพื่อสร้างความชอบธรรมในการประกาศ พ.ร.ก.ฉุกเฉิน ซึ่งถือเป็นข้อความที่ขัดแย้งกัน 4. ที่ระบุว่าระดับเสียงในคลิปเปลี่ยนระดับเสียงเป็นเพราะผู้อัดเสียงเดินไปเดินมา ในขณะที่ทุกฝ่ายที่พิสูจน์ พบว่าระดับเสียงที่เปลี่ยน ไม่ได้เปลี่ยนในลักษณะขึ้นลงตามธรรมชาติ หรือตามระยะใกล้ไกลของแหล่งเสียง แต่เปลี่ยนในลักษณะมีการตัดต่อ คือระดับเสียงเปลี่ยนทันทีในช่วงระยะเวลาสั้นๆ
5. <persName>ร.ต.อ. เฉลิม</persName> โกหกว่าคลิปดังกล่าวจริง เพราะหลังจากที่ได้มีการบันทึกเสียงก็มีเหตุการณ์เกิดขึ้นหลายจุด ตามคลิป ทั้งที่ที่มาของคลิปชัดเจนว่ามาจากรายการ “เชื่อมั่นประเทศไทยกัน<persName>นายกฯ อภิสิทธิ์</persName>” ในวันที่ 19 เม.ย. และ 26 เม.ย. ซึ่งเกิดขึ้นหลังเหตุการณ์เผาบ้านเผาเมือง
“เรื่องโกหกทั้ง 5 เรื่องนี้ พรรคอยากให้สังคมร่วมกันปฏิเสธ และติดตามพฤติกรรมแนวทางทางการเมืองของพรรคฝ่ายค้านที่ไม่ยอมให้บ้านเมืองสงบ หรือสมานฉันท์ โดยการนำเสนอข้อมูลที่เป็นเท็จ เพื่อใช้ปลุกระดม สร้างความแตกแยกให้เกิดขึ้นในบ้านเมืองอีกครั้ง” โฆษกปชป.ระบุ
ด้าน <persName>นายสุเทพ เทือกสุบรรณ</persName> รองนายกฯ ฝ่ายความมั่นคง เห็นว่านายกฯ ตอบกระทู้ถามสดได้อย่างชัดเจน</p>
<p>ปชป.เผยต้นฉบับจริงก่อนถูกตัดต่อ</p>
<p>พร้อมกันนี้ ทีมโฆษกพรรค ปชป.ได้ส่งรายละเอียดที่มาของคลิปตัดต่อเสียงนายกฯ ให้ผู้สื่อข่าว โดยเป็นต้นฉบับเสียงนายกฯ ก่อนถูกตัดต่อ ชุดที่ 1 จาก รายการเชื่อมั่นประเทศไทยกับ<persName>นายกฯ อภิสิทธิ์</persName> วันที่ 19 เม.ย. 2552 โดยอ้างอิงตำแหน่งเริ่มต้นของเสียงพูดในคลิปรายการที่ถูกนำมาตัดต่อ ซึ่งตรวจสอบพบรวม 22 ตำแหน่ง และต้นฉบับเสียงนายกฯ ก่อนถูกตัดต่อ ส่วนที่ 2 จากรายการเชื่อมั่นประเทศไทยฯ วันที่ 26 เม.ย. 2552 โดยอ้างอิงตำแหน่งเริ่มต้นของเสียงพูดในคลิปรายการที่ถูกนำมาตัดต่อ ซึ่งตรวจสอบพบรวม 34 ตำแหน่ง
รวมทั้ง ได้คำถอดคำพูดในคลิปที่มีการตัดต่อเสียงนายกฯ เพื่อให้เปรียบเทียบกับต้นฉบับจากรายการเชื่อมั่นประเทศไทย วันที่ 19 เม.ย.และ 26 เม.ย. 2552 โดยแสดงประโยคต่างๆ ที่เกิดจากการประกอบชิ้นส่วนคำต่างๆ สอดแทรกจนเป็นประโยคใหม่</p>
<p>แหล่งข่าวจากพรรค ปชป. เปิดเผยว่าที่ประชุมคณะกรรมการบริหารพรรค ได้วิเคราะห์กรณีที่ <persName>ร.ต.อ.เฉลิม</persName> ได้ตั้งกระทู้ถามนายกฯ โดยเป็นห่วงว่าพรรคเพื่อไทยจะนำคลิปตัดต่อเสียงนายกฯ ที่เป็นของปลอมไปใช้ประโยชน์ปลุกระดมในการชุมนุมของกลุ่มคนเสื้อแดงเพื่อล้มรัฐบาล ถึงแม้จะเป็นคลิปตัดต่อ</p>
<p>"<persName>วรวัจน์</persName>" งัดหลักฐาน "พฐ." โต้</p>
<p>วันเดียวกันนี้ เมื่อเวลา 15.00 น. ที่รัฐสภา <persName>นายวรวัจน์ เอื้ออภิญญกุล</persName> ส.ส.แพร่ พรรคเพื่อไทย ในฐานะอนุกรรมาธิการตรวจสอบการสลายการชุมนุมบริเวณดินแดง แถลงภายหลังประชุมพิจารณาเกี่ยวกับคลิปเสียงนายกฯ ว่า ที่ประชุมได้เชิญ <persName>พ.ต.ท.วิวัฒน์ สิทธิสรเดช</persName> จากกองพิสูจน์หลักฐาน สำนักงานตำรวจแห่งชาติ(ตร.) และ<persName>แพทย์หญิงคุณหญิงพรทิพย์ โรจนสุนนท์</persName> ผู้อำนวยการสถาบันนิติวิทยาศาสตร์ มาให้ข้อมูล</P>
<p>ที่ประชุมได้รับทราบในส่วนของ <persName>พญ.คุณหญิงพรทิพย์</persName> ว่า ได้สรุปการตรวจสอบด้วยระบบเครื่องออร่าซิตี้ พบว่ามีการตัดต่อ 62 จุดกลุ่มเสียง ขณะที่ในส่วนเอกสารของ กองพิสูจน์หลักฐานได้นำข้อมูลการตรวจสอบเพิ่มเติมในรายละเอียด จากรายงานการตรวจพิสูจน์ เมื่อวันที่ 27 ส.ค..ซึ่งที่ได้ส่งให้ นายกฯ และในสภารับทราบ โดยให้ความเห็นว่ามีร่องรอยของการตัดต่อเสียงเท่านั้น ยังไม่มีรายละเอียด ทั้งนี้ โดยเอกสารนี้กองพิสูจน์หลักฐาน เพิ่งตรวจสอบเสร็จสิ้น ได้จัดพิมพ์เป็นเอกสาร พร้อมเซ็นชื่อกำกับถูกต้อง สรุปว่ามีร่องรอยการตัดต่อไม่เกิน 10 จุด โดยมีตัดต่อชัดเจน 3 จุดและอาจมีตัดต่ออีก 7 จุด โดยสิ่งสำคัญประโยคถ้อยคำยาว และสาระสำคัญไม่ถูกตัดหายไป
“ทางเจ้าหน้าที่กองพิสูจน์หลักฐานที่ได้เอกสารลำดับเหตุการณ์ ระบุว่าในลำดับที่ 2 ,10 และ 22 ที่เป็นเนื้อหาสาระที่ถ้อยคำพูดของนายกฯ ที่พูดต่อเนื่องเกี่ยวกับการสร้างเงื่อนไขเพื่อให้ประกาศภาวะฉุกเฉินรวมไปถึงกรณีพาดพิงอดีตนายกฯที่มีพฤติกรรมจาบจ้วง หรือกล่าวหาสถาบันพระมหากษัตริย์ซึ่งเป็นประเด็นที่นายกฯ ไม่ได้ชี้แจงในสภา เพราะหลักฐานที่กองพิสูจน์หลักฐานให้อนุกรรมการฯนั้นเพิ่งเสร็จวันนี้และให้อนุกรรมการฯดูเป็นที่แรก ดังนั้น เรื่องนี้เป็นประเด็นที่นายกฯ จะต้องชี้แจงมากกว่านี้” <persName>นายวรวัจน์</persName> กล่าว</p>
<p><persName>นายวรวัจน์</persName> กล่าวอีกว่า ในวันที่ 10 ก.ย.นี้ คณะกรรมการตรวจสอบการข้อเท็จจริงเกี่ยวกับเหตุการณ์การชุมนุมทางการเมืองที่มี<persName>นายสมศักดิ์ บุญทอง</persName> เป็นประธานฯ เพื่อขอความเห็นว่าจะเชิญ<persName>นายอภิสิทธิ์</persName> มาชี้แจงเรื่องนี้หรือไม่ เพราะเป็นเรื่องข้อเท็จจริงที่ต้องมีการชี้แจง</p>
<p>ส่วนความคืบหน้าของคดีเผยแพร่คลิปตัดต่อเสียงนายกฯ วานนี้ที่สถานีวิทยุชมรมคนรักอุดร 97.5 เมกะเฮิรตซ์ หนองเหล็ก ซ.9 เทศบาลนครอุดรธานี <persName>พล.ต.ต.อุดมเดช กปิตถา ณ อยุธยา</persName> รอง ผบช.ตร.ภ.4 ในฐานะหัวหน้าพนักงานสืบสวนสอบสวน ที่ทาง ตร.แต่งตั้ง ให้ตรวจสอบการเผยแพร่คลิปเสียงของนายกฯ ได้ส่งพนักงานสอบสวน 5 นายไปสอบปากคำ<persName>นายขวัญชัย สาระคำ</persName> หรือ <persName>ไพรพนา</persName> ประธานชมรมคนรักอุดร ที่ได้เผยแพร่คลิปตัดต่อเสียงนายกฯออกอากาศทางสถานี เมื่อวันที่ 26-27 ส.ค.ที่ผ่านมา
<persName>นายขวัญชัย</persName> ให้การว่า การออกอากาศที่มีการนำคลิปออกอากาศในช่วงเวลา 18.00 น. วันที่ 26 ส.ค.เป็นการเกาะสัญญาณจากทางสถานี P Channel ของรายการ "คุยกับ<persName>อดิศร</persName>" ที่มี<persName>นายอดิศร เพียงเกษ</persName> เป็นผู้ดำเนินรายการ และได้นำคลิปเสียงดังกล่าวมาออกอากาศ ทำให้คลิปเสียงนั้น ต้องออกอากาศทางสถานีวิทยุตนเองไปด้วย หลังจบรายการสมาชิกชมรมคนรักอุดร ต้องการฟังอีกตนจึงให้ทางเว็บมาสเตอร์ ของ www.weloveudon.net ที่อยู่ใน กทม.นำเทปรายการวันดังกล่าวส่งมาทางเว็บไซต์ของตน และได้เปิดเสียงผ่านทางเว็บไซต์อีกครั้ง ในช่วงเช้าวันที่ 27 ส.ค.แต่ไม่ได้บอกว่าเป็นเสียงของใคร บอกเพียงให้ประชาชนฟังดูกันเองเท่านั้น และตนไม่ได้เป็นคนทำคลิปนี้ขึ้นมา
ทั้งนี้ในการสอบปากคำ<persName>นายขวัญชัย</persName> ยังไม่มีการแจ้งข้อกล่าวหาใด แต่ได้ส่งให้ทางประธานคณะสอบสวนเท่านั้น ซึ่ง<persName>นายขวัญชัย</persName> กล่าวว่า หากมีการแจ้งข้อกล่าวหา ก็ต้องสู้กันไป เพราะทำไปด้วยความบริสุทธิ์ใจ ชมรมคนรักอุดร มีมวลชนกว่า 3 แสนคนใช้ความสงบสันติมาตลอด อย่าบังคับให้ต้องใช้กฎหมู่ ถ้าถูกกดดันมาก หากเป่านกหวีดทีเดียว คน 2-3 หมื่น จะมารวมตัวกันทันที</p></body>
</news>
