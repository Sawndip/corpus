<teiHeader>
<fileDesc>
<titleStmt>
  <title>ส.ส.ส่วนใหญ่เห็นด้วยกับ ร่างพระราชบัญญัติสภาเกษตรกรแห่งชาติ  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209090322&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ส.ส.ส่วนใหญ่เห็นด้วยกับ ร่างพระราชบัญญัติสภาเกษตรกรแห่งชาติ</headline>
<lead></lead>
<neck></neck>
<body><p>สมาชิกสภาผู้แทนราษฎรส่วนใหญ่เห็นด้วยกับ ร่างพระราชบัญญัติสภาเกษตรกรแห่งชาติ แต่แสดงความเป็นกังวลเกี่ยวกับกระบวนการได้มาซึ่งคณะกรรมการของสภาเกษตรกรแห่งชาติ การประชุมสภาผู้แทนราษฎร สมัยสามัญนิติบัญญัติ วันนี้(9 ก.ย.52) มีการพิจารณาร่างพระราชบัญญัติสภาเกษตรกรแห่งชาติ พ.ศ. ... พร้อมกันทั้ง 7 ฉบับ โดยพระราชบัญญัตินี้มีเนื้อหาเพื่อให้เกษตรกรได้มีส่วนร่วมในการกำหนดนโยบายและวางแผนการพัฒนาการเกษตรอย่างเป็นระบบทั้งระดับชาติและระดับท้องถิ่น ซึ่งสมาชิกสภาผู้แทนราษฎรมีการอภิปรายอย่างกว้างขวางโดยส่วนใหญ่เห็นด้วยกับร่างพระราชบัญญัติสภาเกษตรกรแห่งชาติ เพราะเห็นว่ามีความสำคัญและจำเป็นต่อประชาชนที่เป็นเกษตรกรอย่างยิ่ง และหากมีการบังคับใช้กฎหมายดังกล่าวได้เร็วเท่าไหร่ก็จะเกิดประโยชน์ได้มากในการยกระดับคุณภาพของเกษตรกร อย่างไรก็ตาม สมาชิกสภาผู้แทนราษฎร ได้แสดงความคิดเห็นและข้อกังวลเกี่ยวกับความเป็นอิสระและผลกระทบจากการใช้อำนาจของหน่วยงานภาครัฐต่อสภาเกษตรกรในอนาคต รวมถึงประเด็นของกระบวนการการได้มาซึ่งคณะกรรมการของสภาเกษตรกรแห่งชาติ ที่ต้องให้ตัวแทนของเกษตรกรมีส่วนร่วมจริงจึงจะทำให้เกิดประโยชน์อย่างแท้จริง ทั้งนี้ ล่าสุดยังคงมีสมาชิกอภิปรายอย่างต่อเนื่อง โดยยังไม่มีการลงมติ</p></body>
</news>
