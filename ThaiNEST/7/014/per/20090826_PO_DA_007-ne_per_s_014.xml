<teiHeader>
<fileDesc>
<titleStmt>
  <title>'ป๋าเปรม'ไม่สนแดงแต่งดำวันเกิด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-26 09:31:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16371  </bibl>
</sourceDesc>
</fileDesc>
</teiHeader>
<news>
<headline>'<persName>ป๋าเปรม</persName>'ไม่สนแดงแต่งดำวันเกิด</headline>
<lead></lead>
<neck></neck>
<body><p>วันนี้ (26 ส.ค.) <persName>พล.ร.ท.พะจุณณ์ ตามประทีป</persName> หัวหน้าสำนักงานประธานองคมนตรี ปฏิเสธที่จะเปิดเผยว่าในวันนี้ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ ปฏิบัติภารกิจอยู่ที่ใด หลังจากกลุ่มคนเสื้อแดงนัดแต่งชุดดำรวมตัวกันที่หน้าบ้านสี่เสาเทเวศร์ ในเวลา 10.00 น. เพื่อไว้อาลัยในวันเกิดครบ 89 ปี พร้อมยืนยัน <persName>พล.อ.เปรม</persName> ยังปฏิบัติภารกิจตามปกติ ไม่ได้รู้สึกหวั่นไหว เพราะเคยผ่านสนามรบมาตั้งแต่ติดยศร้อยตรี ซึ่งหนักหนากว่านี้ 'การที่คนเสื้อแดงแต่งดำในวันเกิดของ <persName>พล.อ.เปรม</persName> นั้น ถือว่าผลัดกัน เพราะในวันเกิดของ <persName>พ.ต.ท.ทักษิณ ชินวัตร</persName> อดีตนายกรัฐมนตรี ยังมีคนแต่งดำไว้อาลัยเช่นกัน ส่วนภายในบริเวณบ้านสี่เสาเทเวศร์ ได้มีการวางกำลังอย่างไรบ้างนั้น ตนไม่ทราบ ซึ่งก็ขึ้นอยู่กับหน่วยงานด้านความมั่นคง'</p>
<p>ผู้สื่อข่าวรายงาน บรรยากาศที่หน้าบ้านพักสี่เสาเทเวศร์ของ <persName>พล.อ.เปรม</persName> ว่า  เจ้าหน้าที่ตำรวจจากกองบังคับการตำรวจนครบาล1 หรือ บก.น.1 จำนวน 150 นาย และสารวัตรทหารจำนวนหนึ่ง เริ่มทยอยมาตรึงกำลังบริเวณหน้าบ้านสี่เสาเทเวศร์แล้ว โดยเจ้าหน้าที่ได้นำแผงเหล็กมาวางกั้นตลอดแนวกำแพงบ้านพัก เพื่อป้องกันไม่ให้กลุ่มผู้ชุมนุมเข้าประชิดแนวรั้วกำแพง.</p></body>
</news>
