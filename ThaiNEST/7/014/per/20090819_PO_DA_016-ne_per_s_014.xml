<teiHeader>
<fileDesc>
<titleStmt>
  <title>40ส.ว. ออกโรงค้านร่างพ.ร.บ.นิรโทษกรรม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-19 18:46:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=15174  </bibl>
</sourceDesc>
</fileDesc>
</teiHeader>
<news>
<headline>40ส.ว. ออกโรงค้านร่างพ.ร.บ.นิรโทษกรรม</headline>
<lead></lead>
<neck></neck>
<body><p>ที่รัฐสภา วันนี้ (19 ส.ค.) <persName>นายไพบูลย์ นิติตะวัน</persName> ส.ว.สรรหา แกนนำกลุ่ม 40 ส.ว. เปิดเผยว่า กลุ่ม 40 ส.ว. ได้หารือกรณี ส.ส.พรรคภูมิใจไทย เข้าชื่อกันเสนอร่าง พ.ร.บ.นิรโทษกรรมให้ผู้ชุมนุมทางการเมืองทั้ง 2 กลุ่ม ซึ่งที่ประชุมเห็นว่าเจตนาของผู้ยื่น น่าจะอยู่ที่มาตรา 6 ซึ่งให้นิรโทษกรรมเจ้าหน้าที่รัฐ ที่สั่งการหรือรับคำสั่งให้ปฏิบัติการในการชุมนุม 2 ช่วงเวลาดังกล่าว ซึ่งไม่เกี่ยวข้องกับหลักการที่ผู้เสนอระบุมาในร่างกฎหมาย ทั้งนี้ มาตรา 6 กำหนดให้นิรโทษกรรมคดีแพ่ง อาญา วินัย ให้เจ้าหน้าที่ ซึ่งจะตอบคำถามกับญาติ พี่น้องของผู้เสียชีวิต และบาดเจ็บ พิการจากการสลายการชุมนุมอย่างรุนแรงของเจ้าหน้าที่ในการชุมนุมของกลุ่มพันธมิตรประชาชนเพื่อประชาธิปไตยเมื่อวันที่ 7 ตุลาคม 51 บริเวณหน้ารัฐสภาไม่ได้เลย ดังนั้น การดำเนินการกับเจ้าหน้าที่รัฐที่ใช้กำลัง ทั้งผู้สั่งการและรับคำสั่ง ต้องเป็นไปตามกระบวนการยุติธรรม </p>
<p>'ทางกลุ่มจึงไม่เห็นด้วยอย่างยิ่งกับการที่มีมาตรา 6 และจะค้านอย่างเต็มกำลัง เป็นการตัดตอนคดีของเจ้าหน้าที่ที่กำลังอยู่ในกระบวนการยุติธรรม เจ้าหน้าที่ที่ได้รับประโยชน์ก็เป็นคนใกล้ชิดกับผู้เสนอกฎหมายฉบับนี้ แต่เหตุการณ์วันนั้นมันรุนแรงมาก ต้องมีผู้รับผิดชอบ จะได้ไม่เป็นเยี่ยงอย่าง ทำแบบนี้ถามว่าจะส่งเสริมให้มีการใช้กำลังรุนแรงกับประชาชนหรือ ซึ่งเป็นเรื่องที่ไม่สมควรอย่างยิ่ง เชื่อว่าถ้ากฎหมายผ่านมาถึงวุฒิสภา ส.ว.อื่น ๆ จะร่วมคัดค้านด้วย' <persName>นายไพบูลย์</persName> กล่าว.</p></body>
</news>
