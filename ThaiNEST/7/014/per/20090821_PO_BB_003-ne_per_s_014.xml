<teiHeader>
<fileDesc>
<titleStmt>
  <title>กมธ.สรุปผลสอบส.ก.ผลาญงบ51-ชงป.ป.ช.-สตง.ฟัน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/21/news_29327028.php?news_id=29327028  </bibl>
</sourceDesc>
</fileDesc>
</teiHeader>
<news>
<headline>กมธ.สรุปผลสอบส.ก.ผลาญงบ51-ชงป.ป.ช.-สตง.ฟัน</headline>
<lead>กมธ.ป.ป.ช. เชิญ “<persName>สุขุมพันธุ์</persName>” แจงการใช้งบประมาณปี 2551 ของ กทม. หลังจากสรุปผลตรวจสอบพบว่าปล่อยให้ ส.ก. ถลุงงบ 5 โครงการไม่โปร่งใส ส่อไปในทางทุจริตจนถูกร้องเรียน โดยเฉพาะโครงการจัดซื้อจัดจ้าง ทัวร์นอกดูงาน “<persName>วิลาศ</persName>” เผยชงเรื่องเข้า สตง.-ป.ป.ช. ภายในเดือนก.ย.นี้ ด้านผู้ว่าฯกทม.ขอข้อมูลตรวจสอบภายใน แต่ยังไม่ตั้งกรรมการสอบ</lead>
<neck></neck>
<body><p>คณะกรรมาธิการป้องกันและปราบปรามการทุจริตและประพฤติมิชอบ (กมธ.ป.ป.ช.) สภาผู้แทนราษฎร ซึ่งมี <persName>นายวิลาศ จันทร์พิทักษ์</persName> ส.ส.กทม.พรรคประชาธิปัตย์ เป็นประธานการประชุมพิจารณาเรื่องร้องเรียนการใช้จ่ายงบประมาณของกรุงเทพมหานคร (กทม.) เมื่อปี 2551 เป็นนัดสุดท้าย โดยมีประเด็นร้องเรียนว่า สมาชิกสภากรุงเทพมหานคร (ส.ก.) ใช้งบอย่างไม่โปร่งใสใน 5 โครงการ ประกอบด้วย1.การจัดซื้อถังดับเพลิงแพงเกินจริง 2.การจัดซื้อของขวัญวันเด็กแพงและไม่มีคุณภาพ 3.การจัดซื้อแว่นตาที่ไม่ได้มาตรฐานและแพงเกินจริง 4.การจัดซื้อสื่อการเรียนการสอนเพื่อแจกจ่ายแก่สถานศึกษาของสำนักงานเขต และ 5.การเดินทางไปสัมมนาศึกษาดูงานภายในประเทศและต่างประเทศของ ส.ก.</p>
<p>ทั้งนี้ กมธ.ป.ป.ช.ได้เชิญ <persName>ม.ร.ว.สุขุมพันธุ์ บริพัตร</persName> ผู้ว่าฯ กทม. <persName>นายพงศ์ศักติฐ์ เสมสันต์</persName> ปลัด กทม. <persName>นางนินนาท ชลิตานนท์</persName> <persName>นางเพียงใจ วิศรุตรัตน์</persName> รองปลัด กทม. และ <persName>น.ส.สุทิพย์ ทิพย์สุวรรณ์</persName> รองผู้อำนวยการ (ผอ.) สำนักงบประมาณ กทม. รักษาการ ผอ.สำนักงบประมาณฯ มารับทราบผลการสอบข้อเท็จจริงของ กมธ.ป.ป.ช.เบื้องต้นด้วย
พร้อมกันนี้ <persName>นายวิลาศ</persName> ได้เรียกร้องให้คณะผู้บริหารกทม.ตรวจสอบการใช้งบประมาณ และทำข้อบัญญัติกรุงเทพมหานครเรื่องงบประมาณปี 2553 ให้มีความรัดกุมอย่าหละหลวมจนทำให้เกิดช่องว่างในการแสวงหาผลประโยชน์ รวมไปถึงการอนุมัติงบ ต้องเป็นไปอย่างสมเหตุสมผล และควรปรับปรุงการทำงานของสำนักงบประมาณด้วย เพราะหากยังคงปล่อยให้มีการผลาญงบอย่างที่ผ่านมา จะทำให้สูญเสียผลประโยชน์จำนวนมาก</p>
<p>สรุปเรื่องส่งให้ป.ป.ช.-สตง.ชี้มูล</p>
<p><persName>นายวิลาศ</persName> ระบุว่า จากการตรวจสอบของ กมธ.ป.ป.ช. ที่ผ่านมา แม้จะสกัดการโกงได้ ก็ยังคงพบว่ามีความพยายาม และขบวนการโกงยังคงมีอยู่ ซึ่ง กมธ.ป.ป.ช.เตรียมจะสรุปเรื่องร้องเรียนที่ได้ตรวจสอบแล้ว ส่งไปให้คณะกรรมการป้องกันและปราบปรามการทุจริตแห่งชาติ (ป.ป.ช.) และ สำนักงานการตรวจเงินแผ่นดิน (สตง.) พิจารณาชี้มูลความผิดข้าราชการที่เกี่ยวข้องต่อไป คาดว่า กมธ.จะดำเนินการแล้วเสร็จในเดือนก.ย.นี้</p>
<p>ขอข้อมูลกมธ.-ยังกั๊กตั้งกรรมการสอบ</p>
<p>ด้าน <persName>ม.ร.ว.สุขุมพันธุ์</persName> กล่าวต่อที่ประชุม กมธ.ป.ป.ช. โดยยืนยันว่า การจัดทำงบประมาณปี 2553 จะไม่มีการอนุมัติงบประมาณเพื่อดำเนินการโครงการอย่างที่มีเรื่องร้องเรียนอีก ซึ่งในหลักการใช้งบประมาณจะต้องเป็นไปตามนโยบายของผู้ว่าฯ กทม. ทั้งนี้ข้อมูลที่ทาง กมธ.ป.ป.ช.ได้สอบสวนนั้น ตนจะนำไปดำเนินการตรวจสอบข้อเท็จจริงต่อไป พร้อมทั้งยืนยันว่าการใช้งบประมาณปี 2553 กทม.จะไม่ทำให้ กมธ.ป.ป.ช.กังวล และเสียเวลาตามตรวจสอบ กทม.อีกต่อไป</p>
<p>ผู้ว่าฯ กทม.ยังกล่าวภายหลังเข้าพบกมธ.ป.ป.ช.ว่า เบื้องต้น ตนจะประสานเป็นการส่วนตัวกับทางประธานกมธ.ป.ป.ช.เพื่อขอข้อมูลรายละเอียดเชิงลึก ในเรื่องที่ถูกร้องเรียน เพื่อนำมาดำเนินการตรวจสอบ ซึ่งอาจจะเป็นเอกสารชุดเดียวที่กมธ.ป.ป.ช.ส่งไปยัง สตง. และป.ป.ช.หากไม่มีข้อมูลที่ปกปิด
ส่วนจะถึงขั้นตั้งกรรมการสอบสวนข้าราชการ ที่มีส่วนเกี่ยวข้องด้วยหรือไม่ คงต้องหารือกับทางปลัดกทม.อีกครั้ง ทั้งนี้ ในส่วนมาตรการการจัดซื้อจัดจ้าง ที่ กมธ.ป.ป.ช.ระบุว่าพบการทุจริตในส่วนของการแบ่งการจัดซื้อจัดจ้างมาที่สำนักงานเขตนั้น เบื้องต้นคงไม่มีการแก้ไข เนื่องจากเป็นไปตามกฎหมายกระจายอำนาจ</p>
<p>กมธ.ชำแหละผลาญงบดูงานตปท.</p>
<p>ผู้สื่อข่าวรายงานว่า ก่อนที่จะสรุปผลการพิจารณาและแจ้งให้ผู้บริหาร กทม.ทราบนั้น ในการประชุมของ กมธ.ป.ป.ช. เมื่อวันที่ 13 ส.ค. ที่ผ่านมา กมธ.ป.ป.ช.ได้เชิญ<persName>นางจินตนา สุรินทร์ศิริรัฐ</persName> เลขานุการสภา กทม.พร้อมทั้งผู้ช่วย และเจ้าหน้าที่วิเคราะห์นโยบายและแผน เจ้าหน้าที่วิเทศสัมพันธ์ เจ้าหน้าที่พัสดุ มาชี้แจงโครงการสัมมนาดูงานต่างประเทศ
โดยประธาน กมธ.ได้สอบถามถึงการเดินทางไปศึกษาดูงานด้านการจัดการจราจรที่ประเทศสหรัฐอเมริกาและประเทศญี่ปุ่น ซึ่ง กมธ.มีหลักฐานที่เป็นข้อสงสัยว่า เหตุใดจึงมีบุคคลภายนอกที่ไม่ได้สังกัด กทม.ร่วมเดินทางไปด้วย คือ รองผู้ว่าการการเคหะแห่งชาติ อุตสาหกรรมจังหวัดกระบี่ ซึ่ง กมธ.ได้ตั้งข้อสังเกตเพิ่มเติมว่า เป็นที่มาของความไม่โปร่งใสในการอนุมัติการใช้งบในการเดินทางครั้งนี้</p>
<p>เลขาฯแจงอำนาจผู้ว่าฯอนุมัติดูงานตปท.</p>
<p>นอกจากนี้ กมธ.ยังพบว่าการอนุมัติโครงการเดินทางไปศึกษาดูงานยังต่างประเทศ มีการเรียกรับผลประโยชน์สูงถึงร้อยละ 25 จึงขอให้เลขาฯสภากทม.ชี้แจงข้อเท็จจริงเกี่ยวกับกระบวนการและขั้นตอนอนุมัติ ซึ่ง<persName>นางจินตนา</persName>อธิบายว่า เรื่องดังกล่าวเป็นความประสงค์ของคณะกรรมการสภากทม.ให้ทางฝ่ายเลขาฯ สภากทม.ดำเนินการตามระเบียบกทม.เพื่อเสนอความเป็นชอบต่อประธานสภากทม.ในเบื้องต้น จากนั้นก็ดำเนินการตามลำดับชั้น เพื่อเสนอความเป็นไปยังผู้ว่าฯ กทม.เพื่อพิจารณา
กมธ.จึงได้ขอให้จัดส่งเอกสารหลักฐานเกี่ยวกับการเดินทางไปศึกษาดูงานต่างประเทศทั้งหมดมาให้ดูการวางกรอบ กฎเกณฑ์ เงื่อนไข การดำเนินงานอย่างไร และหลังจากศึกษาดูงานแล้วได้ทำรายงานสรุปหรือไม่ หากมีให้ส่งให้กมธ.ด้วย</p>
<p>ซัดซี 9 ผลาญงบ “ตั๋วชั้นธุรกิจ-ที่พัก”</p>
<p>นอกจากนี้ ประธาน กมธ.ยังตั้งข้อสังเกตถึงความไม่โปร่งใสเพิ่มเติม คือ ในการเดินทางไปศึกษาดูงานต่างประเทศ พบว่ามีข้าราชการระดับผู้อำนวยการสำนักต่างๆ หรือระดับ 9 ขึ้นไป ร่วมเดินทางไปกับคณะด้วยทุกครั้ง ซึ่งจะมีการใช้จ่ายงบประมาณ มีการเบิกจ่ายเงินที่สูงขึ้น ทั้งค่าตั๋วโดยสารก็ใช้อัตราชั้นธุรกิจ รวมทั้งค่าที่พักที่ราคาค่อนข้างสูง ทำให้การใช้จ่ายงบประมาณสูงมาก</p>
<p>ประธาน กมธ.ได้สอบถามเลขาฯ สภากทม.ถึงการตรวจสอบใบเสร็จค่าที่พักในการไปศึกษาดูงานที่ประเทศจีนด้วยว่า มีการอนุมัติเบิกจ่ายเงินที่เกินราคาที่เป็นจริง และก่อนไปจะต้องทำหนังสือขออนุญาตไปศึกษาดูงานในประเทศนั้นๆ หรือไม่ ซึ่ง กมธ.ขอเอกสารเพิ่มเติมคือ ระเบียบการเดินทางไปศึกษาดูงานต่างประเทศของกทม. และขอทราบหลักเกณฑ์การคัดสรรบุคลากร</p>
<p>กังขาปลอมใบเสร็จที่พัก-แพงเกินจริง</p>
<p>ขณะที่ กมธ.หลายคน ได้สอบถามข้อเท็จจริงและตั้งข้อสังเกตในการเดินทางไปศึกษาดูงานต่างประเทศของสภากทม.ที่ผ่านมา พบว่าเกิดปัญหาการทุจริตในการปลอมแปลงเอกสารหลักฐานการเข้าพักในโรงแรมไม่ตรงกับความเป็นจริง เป็นการเบิกค่าที่พักมากกว่าที่มีการพักจริง และ<persName>นายวิลาศ</persName> ได้สอบถามข้อเท็จจริงผู้ชี้แจงด้วยว่า เคยมีเอกสารการห้ามเดินทางไปศึกษาดูงานยังประเทศใดบ้าง เพราะเคยมีข่าวว่าทาง ส.ก.มีส่วนร่วมในการปลอมแปลงเอกสารด้านที่พักและหนังสือรับรองการเดินทาง</p>
<p>ขอให้แจงกรณีคนนอกร่วมคณะ</p>
<p>นอกจากนี้ กมธ.ได้ตั้งข้อสังเกตเพิ่มเติมถึงความไม่เหมาะสมของบุคคลที่ร่วมคณะกับภารกิจในการดูงาน เช่น การไปดูงานด้านการแก้ไขปัญหายาเสพติด ณ ประเทศไอร์แลนด์ และอิตาลี ที่นำบุคคลนอกสังกัดกทม.คือ ตำรวจจราจร และทันตแพทย์ไปด้วย และการศึกษาดูงานด้านการท่องเที่ยวและกีฬาที่แอฟริกาใต้ เชิญบุคคลภายนอกคือ อัยการ และทันตแพทย์ ร่วมคณะไปด้วยเช่นกัน ขณะที่เลขาฯสภากทม.ชี้แจงว่า การนำบุคคลภายนอกหน่วยงานไปดูงานด้านต่างๆ จะมีหนังสืออนุญาตจากต้นสังกัด</p>
<p>เทียบงบส.ก.รายคนมากกว่ากมธ.</p>
<p>ทั้งนี้ในตอนท้าย ประธาน กมธ.ได้ตั้งข้อสังเกตเกี่ยวกับการปฏิบัติงานของสภากทม.ที่ส่อไปในทางทุจริตเพิ่มเติมคือ 1.จากเอกสารหลักฐานที่ส่งมายังคณะกมธ.เป็นการส่งเสริม สนับสนุน การปลอมแปลงเอกสาร 2.กรณีที่ส.ก.มีงบประมาณในการไปศึกษาดูงานต่างประเทศ ซึ่งทางส.ก.แต่ละคนจะได้รับเงินงบประมาณ 3 ล้านบาท และยังมีงบในการสนับสนุนบุคลากรในด้านต่างๆ เป็นคณะติดตามประจำตัว ส.ก.อีกคนละ 3 ล้านบาท ซึ่งถ้าเปรียบเทียบกับงบประมาณการศึกษาดูงานต่างประเทศของคณะกมธ.ในสภา จำนวน 35 คณะ แต่ละคณะจะมีงบเพียง 3 ล้านบาทเท่านั้น และได้ตั้งคำถามทิ้งท้ายว่าการใช้งบศึกษาดูงานต่างประเทศของกทม.แต่ละครั้ง คุ้มค่าหรือไม่</p></body>
</news>
