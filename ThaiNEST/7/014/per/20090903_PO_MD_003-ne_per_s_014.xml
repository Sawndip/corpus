<teiHeader>
<fileDesc>
<titleStmt>
  <title>สอบปธ.วุฒิฯยื้อคดีหุ้นส.ว.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-03 19:48:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000101007  </bibl>
</sourceDesc>
</fileDesc>
</teiHeader>
<news>
<headline>สอบปธ.วุฒิฯยื้อคดีหุ้นส.ว.</headline>
<lead></lead>
<neck></neck>
<body><p><persName>นายสุทธิพล ทวีชัยการ</persName> เลขาธิการคณะกรรมการการเลือกตั้ง (กกต.) เปิดเผยว่า กกต.มอบหมายให้สำนักงานกฎหมายและคดีทำความเห็น  กรณีที่ <persName>นายเรืองไกร ลีกิจวัฒนะ</persName> ส.ว.สรรหา ร้องขอให้ตรวจสอบการกระทำของ <persName>นายประสพสุข บุญเดช</persName> ประธานวุฒิสภา ที่ไม่ยอมส่งเรื่องให้ศาลรัฐธรรมนูญวินิจฉัย กรณี 16 ส.ว. ถือหุ้นสัมปทานรัฐและสื่อสารมวลชน ขัดรัฐธรรมนูญ ซึ่งเห็นว่าประธานวุฒิสภากระทำผิดเข้าข่ายขัดรัฐธรรมนูญ มาตรา 266 (1) ที่ ส.ส.และ ส.ว. จะต้องไม่ใช้สถานะตัวเอง ก้าวก่ายแทรกแซงการดำเนินงานในหน้าที่ประจำของข้าราชการ ไม่ว่าทางตรงหรือทางอ้อม </p>
<p><persName>นายสุทธิพล</persName> กล่าวว่า นอกจากนี้ ยังมีมติให้แต่งตั้งคณะอนุกรรมการตรวจสอบ ข้อกฎหมายข้อเท็จจริงพิจารณาให้แล้วเสร็จภายใน 30 วัน ส่วนจะต้องเชิญ<persName>นายประสพสุข</persName> มาชี้แจงหรือไม่ ขึ้นอยู่กับกรอบการทำงานของอนุกรรมการฯ แต่โดยระเบียบจะต้องให้ผู้ที่เกี่ยวข้องได้มาชี้แจง และขอยืนยันว่า กกต.ไม่ได้ต้องการจะเล่นงานใคร  แต่เรื่องนี้มีผู้ร้องเข้ามา จึงเป็นหน้าที่ของ กกต.ที่ต้องพิจารณาไปตามกระบวนการ</p>
<p>การตั้งประเด็นสอบสวน คงไม่เกี่ยวข้องกับกรณีการละเว้นการปฏิบัติหน้าที่ มาตรา 157 เนื่องจากผู้ร้องได้ร้องให้สอบสวนเพียง มาตรา266 (1) เท่านั้น   ซึ่งหากพบว่ามีความผิดจริง กกต.จะดำเนินการตาม มาตรา 91 ของรัฐธรรมนูญ เพื่อส่งเรื่องไปยังประธานแห่งสภา ที่ผู้นั้นเป็นสมาชิกอยู่ และให้ประธานแห่งสภานั้น ส่งเรื่องต่อไปยังศาลรัฐธรรมนูญเพื่อชี้ว่า ขาดคุณสมบัติหรือไม่ <persName>นายสุทธิพล</persName> กล่าว</p>
<p>ผู้สื่อข่าวถามว่าหาก<persName>นายประสพสุข</persName>ส่งเรื่องไปยังศาลรัฐธรรมนูญ ในระหว่างที่มีการไต่สวน กกต.จะต้องสั่งยุติเรื่องหรือไม่ <persName>นายสุทธิพล</persName> กล่าวว่า ยังตอบไม่ได้ เพราะเพิ่งเป็นข้อเท็จจริงที่เพิ่มขึ้นมา ต้องรอให้คณะอนุกรรมการฯ ตรวจสอบดูก่อน</p>
<p>สำหรับความความคืบหน้า 13 ส.ส.ของพรรคประชาธิปัตย์ ที่ กกต. เสนอให้ศาลรัฐธรรมนูญวินิจฉัยสมาชิกภาพ เนื่องจากการถือหุ้นขัดรัฐธรรมนูญนั้น <persName>นายสุทธิพล</persName> กล่าวว่า ได้ส่งเรื่องไปให้<persName>นายชัย ชิดชอบ</persName> ประธานสภาผู้แทนราษฎร แล้ว  ตามขั้นตอนกฎหมาย คาดว่าเรื่องจะถึงมือประธานสภาเร็ว ๆ นี้  และไม่น่าจะมีปัญหาอะไรในการประสานงาน</p>
<p>ดาน <persName>นายประสพสุข บุญเดช</persName> กล่าวว่าเรื่องนี้คดียังอยู่ที่ศาลปกครองเนื่องจาก 16 ส.ว.ได้ไปยื่นเรื่องต่อศาลปกครองแล้ว โดยศาลฯนัดพิจารณาคดีในเดือนตุลาคม อีกทั้ง 16 ส.ว.ยังได้รับความคุ้มครองจากศาลปกครองให้ชะลอมติกกต.ในการชี้มูลนี้ ตนได้พิจารณาว่าไม่ควรส่งเรื่องไปชนกันทั้ง 2 ศาลในเวลาเดียวกัน เพราะหาก 2 ศาลมีคำวินิจฉัยออกมาไม่ตรงกันจะทำให้เกิดปัญหา ดังนั้นควรรอให้มีการพิจารณาจบ ไปทีละศาล</p>
<p>อย่างไรก็ตาม ยืนยันว่าไม่ได้ละเว้นการปฏิบัติหน้าที่หรือเพิกเฉย เพราะทุกคนล้วนต่างทราบข้อเท็จจริงอยู่แล้ว และไม่ติดใจที่กกต.ตั้งกรรมการตรวจสอบตนเรื่องนี้ เนื่องจากมีส.ว.ส่งเรื่องไปให้กกต.ตรวจสอบเช่นกัน ซึ่งส.ว.คนดังกล่าวน่าจะเข้าใจกระบวนการและขั้นตอนการทำงาน หากไม่เข้าใจก็สามารถมาถามตนได้ว่าเหตุใดจึงยังไม่ส่งเรื่อง 16 ส.ว.ไปให้กับศาลรัฐธรรมนูญ</p></body>
</news>
