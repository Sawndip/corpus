<teiHeader>
<fileDesc>
<titleStmt>
  <title>นายกฯชี้อาเซียนเผชิญความเสี่ยง  วอนร่วมสร้างประชาคมฯให้สำเร็จ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/05/news_29232541.php?news_id=29232541  </bibl>
</sourceDesc>
</fileDesc>
</teiHeader>
<news>
<headline>นายกฯชี้อาเซียนเผชิญความเสี่ยง  วอนร่วมสร้างประชาคมฯให้สำเร็จ</headline>
<lead>นายกรัฐมนตรี ระบุ อาเซียนเผชิญความท้าทายทุกด้าน ชาติสมาชิกต้องร่วมรับมือให้ผ่านพ้นเพื่อเดินไปสู่ประชาคมอาเซียนให้ได้ “<persName>ชัย ชิดชอบ</persName>” ชี้ที่ประชุมจะต้องหาทางร่วมกันเพื่อลดช่องว่างในการทำให้ประชาชนกินดีอยู่ดี ส่วนสมาชิกรัฐสภาสตรีในสมัชชารัฐสภาอาเซียน หนุนผู้หญิงเข้ามามีส่วนร่วมและตัดสินใจทางการเมือง เลขาธิการอาเซียน ระบุพม่าเป็นชาติสมาชิก จึงไม่มีเหตุผลใดที่จะไปคัดค้านการเข้าร่วม สมาชิกรัฐสภาฯ ด้านผู้แทนพม่า เผยบันได 7 ขั้นพัฒนาประชาธิปไตยในประเทศปูทางเข้าร่วมในอนาคต</lead>
<neck></neck>
<body><p>การประชุมใหญ่ สมัชชารัฐสภาอาเซียน ครั้งที่ 30 ซึ่งจัดขึ้น ณ โรงแรมรอยัลคลิฟบีช รีสอร์ท พัทยา โดยรัฐสภาไทย เป็นเจ้าภาพ มี<persName>นายอภิสิทธิ์ เวชชาชีวะ</persName> นายกรัฐมนตรี กล่าวต้อนรับผู้เข้าร่วมประชุมตอนหนึ่ง ว่า การประชุมครั้งนี้เป็นการตอกย้ำเป้าหมายร่วมกันในการสร้าง ประชาคมที่มีประชาชนเป็นศูนย์กลาง โดยอยู่บนพื้นฐานของกฎระเบียบ และมีประสิทธิภาพในการเผชิญหน้ากับความท้าทายในทุกๆ เวลา และเป็นประชาคมที่ก่อร่างสร้างขึ้นโดยประชาชนอาเซียน และเพื่อประชาชน
อาเซียน</p>
<p>ทั้งนี้ ในฐานะสมาชิกรัฐสภาอาเซียน ซึ่งมีบทบาทและหน้าที่เพื่อเป็นแรงกระตุ้น และสร้างคุณค่าต่ออาเซียน และทำให้ประชาชนมีความภาคภูมิใจที่ได้เป็นพลเมืองอาเซียน การเป็นสมาชิกรัฐสภาอาเซียนไม่ได้หมายความเพียงแค่การนำประชาชนมาสู่อาเซียน แต่ต้องหมายถึงการนำอาเซียนไปสู่ประชาชนด้วย
“ประเทศไทยต้องการเห็นอาเซียนเป็นประชาคมแห่งการปฏิบัติได้อย่างเด็ดขาด และทันท่วงทีในการรับมือกับภัยคุกคาม และความท้าทายที่มีต่อความมั่นคงทั้งภายในและภายนอก และความเป็นอยู่ที่ดีของประชาชน และเป็นประชาคมแห่งความเชื่อมโยงระหว่างกัน รวมทั้งเป็นประชาคมของประชาชนโดยให้ประชาชนมีช่องทางเท่าเทียมกันในการเข้าถึงโอกาสในการพัฒนาบุคคล การสนับสนุนสิทธิมนุษยชน และความเป็นอิสรภาพ”</p>
<p>นายกฯ กล่าวว่า มั่นใจว่าการร่วมมือภายใต้กรอบความร่วมมือไอป้า (AIPA) จะทำให้รัฐสภาของอาเซียนสามารถออกกฎหมายที่สอดคล้องประสานกันเป็นอย่างดี รวมทั้งเห็นพ้องกันใน common law ที่จะช่วยให้ความตกลงทั้งหลายที่เรามีร่วมกันและได้รับการลงนามโดยสมาชิกประเทศ นำไปสู่การเป็นประชาคมอาเซียน</p>
<p>“<persName>ชัย</persName>”เผยไอป้าลดช่องว่างทำให้ปชช.อยู่ดีกินดี</p>
<p>จากนั้น <persName>นายชัย ชิดชอบ</persName> ประธานรัฐสภาไทย ในฐานะประธานรัฐสภาอาเซียน กล่าวต้อนรับว่า ประเทศอาเซียนกำลังเผชิญความท้าทายทั้งเศรษฐกิจ และปัญหาสังคม และประเด็นข้ามชาติ เช่น การค้ายาเสพติด การค้ามนุษย์และปัญหาการละเมิดสิทธิมนุษยชน จึงจำเป็นต้องปรับยุทธศาสตร์และบทบาทขององค์กรที่เปลี่ยนแปลงไปตามสภาพปัญหา
ทั้งนี้ เขาได้วางแนวทางที่เป็นรูปธรรมระหว่างการประชุมไอป้า และการประชุมอาเซียน และถือเป็นครั้งแรกที่ตัวแทนประเทศไอป้าได้มีโอกาสเข้าไปร่วมรับฟังการประชุมอาเซียนที่อำเภอหัวหิน จังหวัดประจวบคีรีขันธ์ ที่ผ่านมาด้วย ผลของการประชุมทำให้บรรทัดฐานระหว่าง ไอป้าและอาเซียนมีความชัดเจนขึ้นอีกระดับหนึ่ง ทำให้อาเซียนมีการหารือในเรื่องสิทธิมนุษยชน การหารือครั้งนี้จะเน้นบทบาทของไอป้าในการสนับสนุนการทำงานของอาเซียน และไอป้า มีความกังวลต่อปัญหาเศรษฐกิจที่กระทบถึงความกินดีอยู่ดีของประชาชน จึงรวมตัวกันเร่งรัดการลงนามข้อตกลงต่างๆ ของอาเซียนให้บรรลุผล และพยายามลดช่องว่างระหว่างสมาชิกด้วยการช่วยเหลือทางด้านเทคโนโลยีระหว่างกันด้วย รวมทั้งไอป้า ยังจะพิจารณาร่วมกันถึงการควบคุมยาเสพติด ทั้งการควบคุมเคมีภัณฑ์ สารตั้งต้นและการอายัดทรัพย์ หวังว่าจะประสบความสำเร็จด้านการออกกฎหมายให้สอดคล้องกันทั้งด้านยาเสพติดและการค้ามนุษย์</p>
<p>สภาสตรีฯหนุนผู้หญิงมีส่วนตัดสินใจการเมือง</p>
<p>ขณะที่การประชุมสมาชิกรัฐสภาสตรีในสมัชชารัฐสภาอาเซียน (WAIPA) ครั้งที่ 30 ณ โรงแรมรอยัลคลิฟบีช รีสอร์ท เมืองพัทยา จังหวัดชลบุรี มี<persName>นางสาวทัศนา บุญทอง</persName> รองประธานวุฒิสภา ในฐานะประธานการประชุม พร้อมแจ้งให้ที่ประชุมทราบว่า ประเทศบรูไน และประเทศพม่า ซึ่งเป็นประเทศผู้สังเกตการณ์พิเศษของการประชุมใหญ่ สมัชชารัฐสภาอาเซียน (AIPA) ไม่ได้ส่งผู้แทนเข้าร่วมประชุม WAIPA เนื่องจากไม่มีสมาชิกสภาที่เป็นสุภาพสตรี และแจ้งต่อที่ประชุมถึงการเสียชีวิตของ<persName>นางคอราซอน อาคิโน</persName> อดีตประธานาธิบดีฟิลิปปินส์? ซึ่งถึงแก่อสัญกรรมด้วยโรคมะเร็ง โดยที่ประชุมได้ยืนไว้อาลัยเป็นเวลา 1 นาที</p>
<p>จากนั้น ที่ประชุมได้ร่วมพิจารณาโดยมีข้อสรุปร่วมกันเกี่ยวกับบทบาทของสตรีในการร่วมก่อตั้งประชาคมอาเซียน (ASEAN COMMUNITY) ใน 4 ประเด็น คือ 1.ส่งเสริมบทบาทสตรีในการพัฒนาเศรษฐกิจและขจัดความยากจน 2.บทบาทสตรีในการเสริมสร้างประชาคมอาเซียน 3.การพิจารณาและส่งเสริมความเสมอภาคทางเพศ และการคุ้มครองสิทธิสตรีและเด็ก และ 4.การมีบทบาทและส่วนร่วมทางการเมืองของสตรี
</p>
<p>ที่ประชุมได้พิจารณาเนื้อหาของร่างข้อมติ 4 ประเด็นหลัก ให้มีความสอดคล้องกับธรรมนูญอาเซียน และความร่วมมือระหว่างอาเซียนกับไอป้า ในส่วนของ WAIPA ได้มุ่งเน้นให้สมาชิกรัฐสภาผ่านร่างกฎหมายที่เกี่ยวกับการสร้างความเสมอภาคทางเพศ การมีส่วนร่วมของสตรี การทํางานร่วมกันอย่างใกล้ชิดระหว่างองค์กรของรัฐสภา กับองค์กรที่เกี่ยวเนื่องกับสตรี และเด็ก การสนับสนุนให้สตรีเข้ามามีบทบาททางการเมืองตั้งแต่ระดับชาติไปถึงระดับภูมิภาค และสนับสนุนให้สตรีมีบทบาทในประชาคมอาเซียนบนพื้นฐานของเสาหลัก 3 ด้าน คือการเมือง เศรษฐกิจ และสังคม โดยเพิ่มสัดส่วนของสตรีในการร่วมตัดสินใจในเรื่องสําคัญๆ</p>
<p>“<persName>สุรินทร์</persName>”ไม่ขัดพม่าเป็นสมาชิกรัฐสภาฯ</p>
<p>ด้าน <persName>นายสุรินทร์ พิศสุวรรณ</persName> เลขาธิการอาเซียน กล่าวถึงความเหมาะสมของการที่พม่า จะเข้ามาเป็นชาติสมาชิกรัฐสภาอาเซียน ว่า ในฐานะพม่าที่เป็นชาติสมาชิกอาเซียนจึงไม่มีเหตุผลใดที่จะไปคัดค้าน
ผู้สื่อข่าวถามว่าในการประชุมใหญ่สมัชชารัฐสภาอาเซียน ครั้งที่ 30 ในวันนี้ จะมีสมาชิกรัฐสภาอาเซียนจากฟิลิปปินส์ หยิบยกประเด็นนี้ขึ้นมาหารือ เลขาธิการ
อาเซียน กล่าวว่า เชื่อว่าคงไม่มีสมาชิกคนใดใช้เวทีการประชุมนี้หยิบยกเรื่องนี้ขึ้นมาพิจารณา เพราะการประชุมครั้งนี้เพื่อความร่วมมือของชาติสมาชิกในการพัฒนาประชาธิปไตยในภูมิภาค</p>
<p>ด้าน <persName>Mr.U Aung Thein</persName> ผู้สังเกตการณ์จากพม่า ได้กล่าวต่อที่ประชุมสมาชิกรัฐสภาอาเซียน ถึงกระบวนการพัฒนาประชาธิปไตยในพม่าใน 7 ขั้นตอน นับตั้งแต่การร่างรัฐธรรมนูญไปจนถึงการเลือกตั้งที่กำลังจะมีขึ้น</p>
<p>“<persName>จงรัก</persName>”บัญชาการรักษาความปลอดภัยเข้ม</p>
<p>สำหรับมาตรการรักษาความปลอดภัย ระหว่างที่<persName>นายอภิสิทธิ์</persName> เดินทางไปร่วมในพิธีเปิดพร้อมกล่าวต้อนรับประเทศสมาชิกสมัชชารัฐสภาอาเซียน นั้น <persName>พล.ต.อ.จงรัก จุฑานนท์</persName> รอง ผบ.ตร. ได้เดินทางไปสั่งการด้วยตนเอง โดยได้จัดวางกำลังเจ้าหน้าที่ตำรวจตามเส้นทางไว้อย่างหนาแน่น รวมทั้งภายในโรงแรมและที่ประชุมด้วย ทั้งนี้ก็เพื่อไม่ต้องการให้เกิดเหตุซ้ำรอยเมื่อเดือนเม.ย. อีก</p>
<p>ผู้สื่อข่าวรายงานว่า ภายหลังที่<persName>นายอภิสิทธิ์</persName> กล่าวต้อนรับคณะสมาชิกสมัชชาสภาอาเซียน ได้ออกมาให้สัมภาษณ์ กับรายการกรองสถานการณ์ ทางสถานีวิทยุโทรทัศน์แห่งประเทศไทย ก่อนเดินทางกลับ โดยไม่ได้ให้สัมภาษณ์ใดๆ ซึ่งการเดินทางมาร่วมประชุมสมัชชาสภาอาเซียนในครั้งนี้ ปราศจากการชุมนุมต่อต้านจากกลุ่มคนเสื้อแดงโดยสิ้นเชิง</p>
<p>ส่วนผลการประชุมนั้น สมัชชาสภาอาเซียน มีมติเห็นชอบให้รับประเทศบรูไนดารุสซาลาม เข้าเป็นสมาชิกสมัชชาสภาอาเซียนเรียบร้อยแล้ว
</p></body>
</news>
