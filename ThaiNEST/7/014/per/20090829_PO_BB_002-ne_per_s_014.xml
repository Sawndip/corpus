<teiHeader>
<fileDesc>
<titleStmt>
  <title>ชทพ.เตือนพรรคร่วมหยุดป่วน นายกฯสวน "ชัย" ไม่ยุบสภา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/29/news_29375597.php?news_id=29375597  </bibl>
</sourceDesc>
</fileDesc>
</teiHeader>
<news>
<headline>ชทพ.เตือนพรรคร่วมหยุดป่วน นายกฯสวน "<persName>ชัย</persName>" ไม่ยุบสภา</headline>
<lead>ฆษก ชทพ. เตือนพรรคร่วมรัฐบาลหยุดเล่นเกมการเมือง แนะนายกฯ ปรับปรุงภาวะผู้นำ ใช้จุดแข็ง-ฟังรอบด้าน-งดเดินสายปาฐกถา ติงอย่าล้วงโยกย้ายขรก.ปล่อยเป็นหน้าที่รมต.-พรรคต้นสังกัด “<persName>ชัย</persName>” ประเมินโอกาสยุบสภาหลังงบ 2553 ผ่าน "นายกฯ" ลั่นไม่ยุบสภาแน่ ชี้เหตุ "<persName>ชัย</persName>" พูด เพราะเครียดควบคุมการประชุม ระบุ 3 เหตุผล แก้กติกา ต้องหาเสียงได้อย่างปกติ ฟื้นเศรษฐกิจ ยังไม่ได้ทำ</lead>
<neck></neck>
<body><p><persName>นายวัชระ กรรณิการ์</persName> โฆษกพรรคชาติไทยพัฒนา (ชทพ.) แถลงถึงสถานการณ์ทางการเมืองขณะนี้ว่า เห็นใจ<persName>นายอภิสิทธิ์ เวชชาชีวะ</persName> นายกรัฐมนตรี หัวหน้าพรรคประชาธิปัตย์ (ปชป.) ที่มีการเล่นเกมจากพรรคร่วมรัฐบาล และเห็นใจที่<persName>นายสุเทพ เทือกสุบรรณ</persName> รองนายกรัฐมนตรี และ เลขาธิการพรรคปชป.พยายามที่จะรักษาและสร้างภาพลักษณ์ใหม่ให้แก่พรรคปชป.ที่ร่ำลือว่าเป็นพรรคที่อ่านยาก ดูยาก โดยพยายามที่จะล้างภาพเก่าออกไปถือว่าเป็นสิ่งที่ดี แต่อยากเรียกร้องให้พรรคร่วมรัฐบาลอย่าเล่นเกมมากไป และร่วมกันสร้างเอกภาพภายในพรรคร่วมรัฐบาลให้มากยิ่งขึ้น</p>
<p>นอกจากนี้ ขณะนี้มีหลายฝ่ายพูดถึงภาวะผู้นำของ<persName>นายอภิสิทธิ์</persName> ตนจึงอยากแนะนำคาถาอภิมหานายกฯ โดยจะต้องเร่งปรับปรุงภาพลักษณ์ของนายกฯ และรัฐบาล คือ
1. ใช้ต้นทุนของนายกฯ ที่มีจุดแข็ง คือความซื่อสัตย์ ขยันและยึดมั่นในหลักการ แพร่ขยายให้กับคนในรัฐบาลให้เด่นชัดขึ้น โดยเฉพาะเรื่องการซื่อสัตย์ ที่ต้องให้ทุกฝ่ายยอมรับการตรวจสอบไม่ว่าจะเป็นคนในพรรคประชาธิปัตย์หรือคนในพรรคร่วมรัฐบาล
2. ภาวะผู้นำของนายกฯ แม้จะต้องเด็ดขาดหรือดื้อรั้น ไม่สนใจใคร แต่ในความเด็ดขาดนั้นก็ต้องรับฟังให้รอบทิศรอบด้านด้วย เพื่อให้นายกฯ ได้ข้อมูลที่รอบด้านและตัดสินใจคลาดเคลื่อนและผิดพลาดน้อยที่สุด
3. ขอเสนอให้นายกฯ พักผ่อนให้เพียงพอมากกว่านี้ โดยขอให้นายกฯ งดหรือระงับ หรือเลือกเดินสายปาฐกถาตามสถานที่ต่างๆ ให้น้อยลง โดยดูถึงความสำคัญและผลลัพธ์ที่จะได้ และนายกฯ ควรนำเวลาที่ไปเดินสายปาฐกถาไปพักผ่อนมากกว่า เพราะจะเห็นว่านายกฯ หน้าตาซีดเซียวและตาแดงมาทุกเช้า</p>
<p><persName>นายวัชระ</persName> ยังกล่าวถึงการโยกย้ายข้าราชการประจำ ที่ยังมีข่าวว่านายกฯ ยังเข้าไปยุ่งเกี่ยวนั้น อยากเรียนนายกฯว่าอย่าเป็นห่วง เพราะเป็นหน้าที่ของรัฐมนตรีเจ้ากระทรวงหรือพรรคต้อนสังกัดที่ต้องรับผิดชอบในการคัดสรรคนเข้ามารับตำแหน่ง หากการคัดสรรไม่เป็นไปตามระบบคุณธรรมหรือระบบอาวุโส คนที่ต้องรับผิดชอบก็คือรัฐมนตรีเจ้ากระทรวงและพรรคต้นสังกัดนั้นๆ ดังนั้นนายกฯอย่าไปห่วง เพราะอย่างไรนายกฯคือผู้บริหารหมายเลขหนึ่ง ของประเทศอยู่แล้ว</p>
<p>"<persName>ชัย</persName>"ประเมินอาจยุบสภาหลังงบ 2553 ผ่าน</p>
<p>ขณะที่ <persName>นายชัย ชิดชอบ</persName> ประธานสภาผู้แทนราษฎร จากพรรคภูมิใจไทย ให้สัมภาษณ์เมื่อเวลา 08.40 น. ที่รัฐสภา โดยกล่าวถึงสถานการณ์การเมืองว่า เหตุการณ์ในวันข้างหน้าจะเป็นอย่างไรไม่รู้ แต่ขณะนี้มีคนพยายามท้าทายให้ยุบสภา ซึ่งตนคิดว่าอาจจะมีการยุบสภาในเร็วๆ นี้ เพราะส่วนมากหลังการพิจารณางบประมาณรายจ่ายผ่านความเห็นชอบจากสภา ก็จะมีงบประมาณให้ กกต.ดำเนินการจัดการเลือกตั้งในปี 2553 แต่ก็ยังเป็นเรื่องที่ไม่แน่นอน ซึ่งจะมีการยุบสภาเมื่อไหร่นั้น ตนไม่ทราบ แต่ขณะนี้ส.ส.ฝ่ายค้านต้องการให้ยุบสภา</p>
<p>เมื่อถามต่อว่า ที่บอกว่าจะยุบสภาเร็วๆ นี้ เป็นเพราะ<persName>นายเนวิน ชิดชอบ</persName> บุตรชาย และแกนนำพรรคภูมิใจไทยส่งสัญญาณให้ทราบหรือไม่ <persName>นายชัย</persName> กล่าวว่า ขณะนี้ยังไม่ได้พบและพูดคุยกับ<persName>นายเนวิน</persName> เนื่องจากช่วงนี้งานยุ่งๆ อยู่
ขณะที่ <persName>นายชวรัตน์ ชาญวีรกูล</persName> รมว.มหาดไทย และหัวหน้าพรรคภูมิใจไทย เห็นว่า <persName>นายชัย</persName>คงพูดเล่น ซึ่งตนไม่รู้เหตุผลว่าเพราะอะไร ไม่อยากตอบแทน เพราะกลัวตอบผิด</p>
<p>"นายกฯ"ลั่นไม่ยุบสภาแน่ ชี้ "<persName>ชัย</persName>" เครียด</p>
<p>ต่อมาเมื่อเวลา 14.20 น. <persName>นายอภิสิทธิ์ เวชชาชีวะ</persName> นายกรัฐมนตรี ชี้แจงกรณีที่<persName>นายชัย</persName>ประเมินถึงการยุบสภาว่า "เข้าใจว่าท่านคงเครียดครับ เมื่อวานคุมการประชุมยาก ส่วนจะมีนัยอะไรหรือไม่คงต้องถามท่าน แต่ผมดูว่า 2-3 วันนี้ท่านเครียดจัง” ทั้งนี้ นายกฯ ยืนยันว่า ไม่มีแนวคิดยุบสภาหลังร่าง พ.ร.บ.งบผ่าน เมื่อผู้สื่อข่าวถามว่า คิดว่าจะถูกกดดันจากพรรคร่วมรัฐบาลขอให้ยุบสภาหรือไม่ เพราะงบประมาณก็ลงไปหมดแล้ว นายกฯ หัวเราะก่อนจะกล่าวว่า " โห อะไรมันจะเร็วขนาดนั้น"</p>
<p>ต่อข้อถามถึงเหตุผลในการยุบสภา นายกฯ กล่าวว่า สิ่งที่ตนเคยพูดถึงการยุบสภาคงจะทำได้ว่า 1.ถ้ากติกามีการปรับปรุงให้ทุกฝ่ายยอมรับก็น่าจะดีกว่า เพราะไม่เช่นนั้นเลือกตั้งเสร็จก็จะมาพูดกันอีกว่ากติกาไม่ดี ไม่ยอมรับก็จะเป็นปัญหาขึ้นมาอีก 2.เรื่องของการหาเสียงก็ควรจะเป็นไปในบรรยากาศที่เราจะไปหาเสียงได้ปกติ ไม่ใช่ว่าการเลือกตั้งจะเป็นเวทีที่ต่อสู้แล้วเกิดความรุนแรง ซึ่งจะเป็นผลเสียต่อภาพลักษณ์ของประชาธิปไตยของประเทศ 3.เรายังมีภาระเรื่องการฟื้นเศรษฐกิจแม้จะมีสัญญาณที่ดีขึ้นแต่ถ้าทำแล้วมันกระทบ และงานของเราในฐานะประธานอาเซียนสะดุดเราก็ต้องคิด
"การยุบสภาไม่ได้เป็นเรื่องที่น่ากลัวมาก ซึ่งถือว่าเป็นกลไกหนึ่งตามระบอบประชาธิปไตย ถ้ามันมีความจำเป็น ผมก็ไม่อยากให้เราไปบอกว่ามันเป็นสิ่งไม่ดี ถ้ามีความจำเป็นช่วยแก้ปัญหาให้บ้านเมืองได้ก็ทำได้ ส่วนตัวของผมวันนี้ก็ยังเดินหน้าทำงาน เพราะเห็นว่าตอนนี้เศรษฐกิจกำลังมีโอกาสที่จะฟื้นชัดเจนมากในช่วง 2-3 เดือนข้างหน้า และมีนโยบายสำคัญหลายอย่างซึ่งกำลังเริ่มต้น”</p>
<p>ต่อข้อถามว่ายืนยันได้หรือไม่ว่าในปีนี้จะไม่มีการยุบสภา <persName>นายอภิสิทธิ์</persName> กล่าวว่า "ผมไม่อยากพูดอะไร เพราะเรื่องการยุบสภาในอดีตเราก็ต้องดูประวัติศาสตร์ ไม่มีใครไปทำนายล่วงหน้า เดี๋ยวก็จะหาว่าไปยุบแล้วไปผิดคำพูด"</p>
<p><persName>ทักษิณ</persName>วอนให้เห็นแก่ชาติบ้านเมือง</p>
<p>วันเดียวกันนี้ (28ส.ค.) เมื่อ 14.10 น. <persName>พ.ต.ท.ทักษิณ ชินวัตร</persName> อดีตนายกรัฐมนตรี เขียนข้อความในเว็บไซต์ทวิตเตอร์ วันที่ 28 ส.ค. ว่า "ตั้งแต่ผมเกิดมาผมไม่เคยรังแกใคร มีแต่ถูกรังแก เห็นแก่ชาติบ้านเมืองดีกว่าครับ"</p></body>
</news>
