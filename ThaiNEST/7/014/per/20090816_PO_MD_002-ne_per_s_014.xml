<teiHeader>
<fileDesc>
<titleStmt>
  <title>"มาตุภูมิ"รุกพื้นที่ภาคใต้ ยึดแนวสันติสมานฉันท์  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-16 20:13:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000093162  </bibl>
</sourceDesc>
</fileDesc>
</teiHeader>
<news>
<headline>"มาตุภูมิ"รุกพื้นที่ภาคใต้ ยึดแนวสันติสมานฉันท์</headline>
<lead></lead>
<neck></neck>
<body><p> ที่โรงแรมเซาท์เทิร์น จ.ปัตตานี เวลา 09.00 น. วานนี้ (16ส.ค.) พรรคมาตุภูมิ ได้จัดให้มีการสัมมนาพรรคโดย <persName>ดร.มั่น พัธโนทัย</persName> อดีตรองนายกรัฐมนตรี และอดีตรมว.เทคโนโลยีสารสนเทศและการสื่อสาร เป็นประธาน</p>
<p> <persName>ดร.มั่น</persName> ได้กล่าวเปิดสัมมนา และเจตนารมณ์ของพรรคมาตุภูมิว่า ในสถาวะปัจจุบันสถานการณ์ความขัดแย้งทางการเมืองได้ก่อให้เกิดความร้าวฉานรุนแรงภายในสังคมไทยอย่างไม่เคยมีมาก่อน ทำให้ประชาชนเบื่อหน่าย และไม่ศรัทธาในนักการเมือง คนที่มีความรู้ความสามารถ และซื่อสัตย์ สุจริต จึงไม่อยากเข้ามาทำงานการเมืองเพื่อช่วยชาติ และพัฒนาประเทศชาติให้เจริญรุ่งเรืองอย่างเช่น ในประเทศที่พัฒนาแล้ว ทั้งๆที่ประเทศชาติของเรามีศักยภาพและความพร้อมที่จะเดินหน้าไปสู่ความเป็นประเทศที่พัฒนาแล้วมากกว่าประเทศอื่นในภูมิภาคเอเซียตะวันออกเฉียงใต้</p>
<p><persName>ดร.มั่น</persName> กล่าวว่า พรรคมาตุภูมิ ตระหนักดีกว่าหนทางที่จะแก้ไขปัญหาดังกล่าว พรรคการเมือง จะต้องรวบรวมคนดีมีฝีมือ และซื่อสัตย์ต่อบ้านเมืองเข้ามาช่วยกันสร้าง และทำให้พรรคการเมืองเป็นที่พึ่งของประชาชนได้อย่างแท้จริง พรรคการเมืองและนักการเมืองจะต้องมีคุณธรรม จริยธรรม เพื่อเรียกความศรัทธาของประชาชนกลับคืนมา พรรคการเมืองและนักการเมืองต้องสร้างให้เกิดความรัก และความสามัคคีของคนในชาติ เพื่อให้รอยร้าวที่เกิดขึ้นในสังคมขณะนี้หมดสิ้นไป และคนไทยกลับมารักกันเช่นเดิม</p>
<p>ในการนี้ พรรคมาตุภูมิ มีเจตนารมณ์อันแน่วแน่ ที่จะดำเนินการตามนโยบายพื้นฐานแห่งรัฐ ยึดหลักสันติวิธีเป็นวิถีชีวิตหนึ่งของคนไทยในการแก้ไขความขัดแย้งทั้งหลาย ต้องทำให้สังคมไทยรับรู้ และเข้าใจความจริงเกี่ยวกับความรุนแรงที่เกิดขึ้น ทำให้เกิดความชอบธรรมและลดความขัดแย้งที่เป็นอยู่ในสังคม พร้อมๆ กับส่งเสริมสันติวิธีให้คนไทยตระหนักในวัฒนธรรมที่หลากหลายและอยู่ร่วมกันได้อย่างสงบสุข</p>
<p>พร้อมกันนี้พรรคมาตุภูมิ ได้มีการจัดปาฐกถาในหัวข้อ "เราจะสร้างความสมานฉันท์ในบ้านเมืองอย่างไร" โดย <persName>พล.อ.สนธิ บุณยรัตกลิน</persName> อดีตประธานคณะมนตรีความมั่นคงแห่งชาติ (คมช.) อดีตผู้บัญชาการทหารบก กล่าวปาฐกถาว่า ประเทศไทยในสภาพปัจจุบัน มีปัญหาทางเศรษฐกิจ สังคม การเมือง ปัญหาความยากจน ยาเสพติด ไข้หวัดสายพันธุ์ใหม่ 2009 และความขัดแย้งทางการเมือง รวมทั้งปัญหาความไม่สงบใน 3 จังหวัดชายแดนภาคใต้ ที่มีอยู่ตลอดในระยะเวลาที่ผ่านมา</p>
<p>ปัญหา 3 จังหวัดชายแดนภาคใต้ มีความรุนแรงและเรื้อรัง ยังแก้ปัญหาไม่ได้ ก่อให้เกิดความสูญเสีย ทั้งชีวิตและทรัพ์สิน เป็นบาดแผลเจ็บปวดของคนทั้งชาติ และมีผู้พยายามแก้ปัญหาเรื่อยมา แต่ยังไม่สามารถแก้ไขได้</p>
<p>ดังนั้นความร้าวฉาน ความแตกแยก กลายเป็นทุกข์ของคนทั้งแผ่นดิน จึงเป็นหน้าที่ของคนไทยทุกคนทุกภาคส่วน จะต้องร่วมมือร่วมใจที่จะแก้ปัญหาวิกฤตนี้ให้ภาคใต้ของเราเกิดสันติสุข รวมทั้งให้ประชาชนมีเศรษฐกิจที่ดีเกิดความมั่นคั่งไพบูลย์ต่อไป ในสังคมที่หลากหลายทางวัฒนธรรม ซึ่งแต่ละกลุ่มสามารถมีวัฒนธรรมเป็นของตัวเองได้ ประเทศไทยเราก็เช่นกันประกอบด้วยชนชาติหลากหลายเชื้อชาติ หลากหลายวัฒนธรรมรวมกันยาวนาน เป็นสิ่งสวยงามแล้วควรให้คงมีอยู่ตลอดไป สำหรับเรื่องเศรษฐกิจ ที่จะส่งเสริมให้มีการแก้ปัญหาความยากจนรัฐบาลควรสนับสนุนให้มีการจัดตั้งศูนย์อาหารฮาลาล เพื่อออกไปจำหน่ายทั่วโลก</p>
<p><persName>พล.อ.สนธิ</persName> กล่าวต่อว่านอกจากนี้ รัฐบาลควรจะกระจายการปกครองส่วนท้องถิ่นมากขึ้น เพื่อให้ชุมชนท้องถิ่นสามารถดูแลตนเองได้ และพัฒนาตัวเองให้สอดคล้องกับวัฒนธรรมของเขา ซึ่งจะให้เห็นว่า หากประชาชนไม่มีส่วนร่วมจะไม่มีวันสำเร็จ ดังกล่าวมาแล้วปัญหาความไม่สงบใน 3 จังหวัดชายแดนภาคใต้มีเหตุการณ์ความไม่สงบมายาวนาน เกิดผลกระทบแก่ประชาชนโดยเฉพาะพี่น้องในเขต 3 จังหวัดชายแดน พี่น้องอยู่ด้วยความยากลำบาก ความหวาดผวา ทั้งในชีวิตและทรัพย์สิน พระราชดำรัสพระบาทสมเด็จพระเจ้าอยู่หัว ที่ให้แนวทางแก้ไขปัญหาไว้ คือ เข้าใจ เข้าถึง พัฒนา ซึ่งทุกคนที่มีหน้าที่รับผิดชอบ ควรนำกระแสพระราชดำรัส ดังกล่าวมาแก้ไขปัญหา 3 จังหวัดชายแดนภาคใต้ของเราให้มีแต่สันติสุขและความมั่นคงไพบูลย์</p></body>
</news>
