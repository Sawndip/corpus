<teiHeader>
<fileDesc>
<titleStmt>
  <title>'ศิริโชค'ยัน'นิพนธ์'ไม่ไขก๊อก  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-31 15:15:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17415  </bibl>
</sourceDesc>
</fileDesc>
</teiHeader>
<news>
<headline>'<persName>ศิริโชค</persName>'ยัน'<persName>นิพนธ์</persName>'ไม่ไขก๊อก</headline>
<lead></lead>
<neck></neck>
<body><p>ที่ทำเนียบรัฐบาล วันนี้ (31 ส.ค.)  ผู้สื่อข่าวรายงานว่า <persName>นายศิริโชค โสภา</persName> ส.ส.สงขลา พรรคประชาธิปัตย์ ให้สัมภาษณ์ถึง กรณีที่มีกระแสข่าวว่า <persName>นายนิพนธ์ พร้อมพันธุ์</persName> เลขาธิการนายกรัฐมนตรี จะลาออกจากตำแหน่ง เนื่องจากรู้สึกอึดอัดใจที่นายกฯ ไม่ฟังข้อมูลเรื่องการแต่งตั้ง ผบ.ตร.คนใหม่ ว่า ไม่มีข่าวนี้เป็นการปล่อยข่าว และลือกันไป เพื่อสร้างสถานการณ์ให้ดูวุ่นวาย รัฐบาลไม่มีเสถียรภาพ แต่ความจริงไม่มีอะไร ยืนยันว่า <persName>นายนิพนธ์</persName> เป็นผู้ใต้บังคับบัญชาของนายกฯ และยังทำงานอยู่ ไม่ได้มีความท้อแท้แต่อย่างใด อย่างไรก็ตาม ความขัดแย้งทางความคิดมันเกิดขึ้นได้เสมอในระบอบประชาธิปไตย</p>
<p>เมื่อถามว่า หากนายกฯ ยืนยันเสนอชื่อ <persName>พล.ต.อ.ปทีป ตันประเสริฐ</persName> เป็น ผบ.ตร.คนใหม่ ยังจะทำงานร่วมกันได้หรือไม่ <persName>นายศิริโชค</persName> กล่าวว่า เชื่อว่า ไม่มีปัญหาใด ๆ เพราะเป็นแค่ตำแหน่งหนึ่งเท่านั้น ซึ่งตนไม่แน่ใจว่า <persName>นายนิพนธ์</persName> เลือกใคร แต่เชื่อว่า <persName>นายนิพนธ์</persName> ทำตามที่นายกฯ สั่งอยู่แล้ว</p>
<p>ต่อข้อถามว่า หากนายกฯ เสนอชื่อ <persName>พล.ต.อ.ปทีป</persName> อีกครั้ง แต่ <persName>พล.ต.อ.ปทีป</persName> ไม่ได้เป็น ผบ.ตร. นายกฯ จะทำอย่างไรต่อไป <persName>นายศิริโชค</persName> กล่าวว่า ถ้านายกฯ เสนอ นายกฯ ก็ต้องมั่นใจว่า ต้องได้ นายกฯ มีอำนาจในการคัดเลือก และก.ต.ช.มีหน้าที่แค่เห็นชอบ หรือไม่เห็นชอบ เพราะฉะนั้น ก.ต.ช.จะบอกว่า ชอบคนนั้นมากกว่าคนนี้ไม่ได้ ชื่อที่นายกฯ เสนอ ก.ต.ช.ก็ต้องลงมติเห็นชอบ หรือไม่เห็นชอบเท่านั้น ทั้งนี้ ตนไม่ทราบเหมือนกันว่า นายกฯ จะเสนอชื่อใคร แต่นายกฯ ยืนยันว่า จะเสนอชื่อเดียวตามกฎหมาย.</p></body>
</news>
