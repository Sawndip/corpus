<teiHeader>
<fileDesc>
<titleStmt>
  <title>พันธมิตร-สสร.50รุมต้าน ขู่ถอดนักการเมืองแก้รธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/07/news_29421060.php?news_id=29421060  </bibl>
</sourceDesc>
</fileDesc>
</teiHeader>
<news>
<headline>พันธมิตร-สสร.50รุมต้าน ขู่ถอดนักการเมืองแก้รธน.</headline>
<lead>“<persName>สุริยะใส</persName>”ลั่นจุดยืนพันธมิตร ค้านแก้รธน.ชี้ทำเพื่อนักการเมือง ไม่ใช่เพื่อสมานฉันท์ ขู่ถอดถอนคนเดินเกมแก้ไข ชี้ควรถามประชาชน “<persName>เสรี</persName>” เตือนส.ส.-ส.ว.ระวัง อาจเป็นการแก้เพื่อให้ตนเอง ซึ่งขัด รธน. “<persName>อภิสิทธิ์</persName>” ยันชง ครม. 8 ก.ย. ขอมติเปิดประชุมร่วมรัฐสภา ขณะที่ ลูกพรรค ปชป.ส่อไม่เห็นด้วย อ้างต้องฟังเสียงประชาชนเป็นหลัก เตรียมใช้แผนประชามติ “เพื่อไทย” แถลงจุดยืนหนุนเร่งแก้ รธน.เต็มที่</lead>
<neck></neck>
<body><p>วานนี้ (6 ก.ย.) เมื่อเวลา 09.00 น. <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯ อภิสิทธิ์</persName>” ครั้งที่ 34 ออกอากาศทางสถานีวิทยุโทรทัศน์แห่งประเทศไทย และสถานีวิทยุกระจายเสียงแห่งประเทศไทย ถึงประเด็นการแก้ไขรัฐธรรมนูญ ว่า ในเรื่องของการเมือง หลังจากที่คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ของสภา ซึ่งเป็นคณะกรรมการที่เข้ามาดูในเรื่องของการสร้างความปรองดองสมานฉันท์ ได้ทำรายงานเสนอต่อ<persName>นายชัย ชิดชอบ</persName> ประธานรัฐสภา ท่านก็ปรารภไว้ว่า สมาชิกรัฐสภายังไม่มีโอกาสได้แสดงความคิดเห็นในเรื่องนี้ คือ ตัวรายงานของคณะกรรมการสมานฉันท์เลย ซึ่งมีข้อเสนอในเรื่องของการแก้ไขเพิ่มเติมรัฐธรรมนูญ และการแก้ไขกฎหมายต่างๆ ที่เกี่ยวข้อง
“ดังนั้น ผมจะขอปรึกษาคณะรัฐมนตรี (ครม.) ในวันอังคาร (8 ก.ย.) ที่จะถึงนี้ เพื่อที่จะมีมติขอให้มีการเปิดอภิปรายทั่วไป ในเรื่องที่เกี่ยวข้องกับรายงานของคณะกรรมการสมานฉันท์ และในเรื่องของการแก้ไขเพิ่มเติมรัฐธรรมนูญ ซึ่งจะเป็นเวทีที่เพื่อนสมาชิกรัฐสภา ไม่ว่าจะเป็น ส.ส.ฝ่ายรัฐบาล ส.ส.ฝ่ายค้าน ไม่ว่าจะเป็นสมาชิกวุฒิสภา จะได้สามารถแสดงความคิดเห็นในเรื่องนี้ได้อย่างเต็มที่ และหลังจากนั้น คงจะมีแนวทางที่ชัดเจนยิ่งขึ้น ว่า เราจะเดินหน้าในเรื่องนี้ต่อไปได้อย่างไร ซึ่งผมคิดว่าจะทำให้มีความชัดเจนมากยิ่งขึ้น ในความพยายามที่จะให้สภาวะทางการเมืองกลับเข้าสู่ความเป็นปกติให้มากที่สุดเท่าที่จะทำได้”</p>
<p>ต่อมาเมื่อเวลา 09.40 น. นายกฯ ให้สัมภาษณ์เพิ่มเติมถึงการจะขอหารือในที่ประชุม ครม.วันที่ 8 ก.ย. เพื่อขอเปิดประชุมร่วมรัฐสภาให้มีการอภิปรายทั่วไปเรื่องการแก้ไขรัฐธรรมนูญ ว่า ไม่เช่นนั้น ก็จะลำบาก เพราะเป็นสมัยประชุมนิติบัญญัติ และไม่ใช่คณะกรรมาธิการด้วย จะไปแจ้งเพื่อทราบเฉยๆ ก็คงไม่ได้ ก็เลยคิดว่าให้เปิดอภิปรายทั่วไป และรวบรวมความคิดเห็น เพื่อจะได้ข้อยุติว่าจะเดินหน้ากันต่อไปอย่างไร</p>
<p>เมื่อถามถึงประเด็นเรื่องการนิรโทษกรรม นายกฯ กล่าวว่า ยังไม่ได้ไปถึงตรงนั้น เพราะว่าเราจะดูจากรายงานของคณะกรรมการสมานฉันท์ เป็นหลักก่อน ซึ่งรายงานที่เสนอมาในระยะเร่งด่วนนั้น เป็นเรื่องการแก้ไขรัฐธรรมนูญ 6 ประเด็น</p>
<p>เมื่อถามถึงข้อสังเกตเกี่ยวกับประเด็นการแก้ไขรัฐธรรมนูญที่ออกมาขณะนี้ ถูกมองว่าเป็นการแก้ไขเพื่อประโยชน์ของนักการเมืองเอง <persName>นายอภิสิทธิ์</persName> กล่าวว่า ขอยังไม่ไปวิจารณ์ในทุกประเด็น แต่บางประเด็นถ้าเป็นเรื่องของการทำให้มีประสิทธิภาพในการบริหารมากขึ้น อาทิเช่น มาตรา 190 ซึ่งอาจจะเข้มงวดกวดขันเกินไปในแง่ที่ว่าทุกเรื่องอาจจะเข้าข่ายได้ ก็จะมีการปรับเพื่อให้มีความเหมาะสมเท่านั้น</p>
<p>นอกนั้นก็จะเป็นเรื่องระบบเลือกตั้ง ซึ่งก็เป็นความเห็นว่าตามระบบของสากลส่วนใหญ่ ก็เป็นเขตละคน ก็ว่าไปตามนั้น แต่พรรค ปชป.เองค่อนข้างเห็นว่าเขตใหญ่ดีกว่า แต่ว่าตนก็บอกว่าเรื่องนี้จะมาเป็นอุปสรรคว่าต่างฝ่ายต่างไม่ยอมกันเลย ตนก็คิดว่าประเด็นอย่างนี้ก็ไม่เป็นปัญหา</p>
<p>ปัดลดกระแส-แต่เหตุมีการทวงถาม</p>
<p>เมื่อถามต่อว่า การขอเปิดประชุมร่วมรัฐสภาตอนนี้ เพื่อต้องการลดกระแสความเคลื่อนไหวทางการเมืองของกลุ่มต่างๆ ใช่หรือไม่ <persName>นายอภิสิทธิ์</persName> กล่าวว่า ไม่ใช่ แต่เรื่องนี้มีการทวงถามกัน และในสภาก็มีการอภิปรายกันในทำนองว่ารัฐบาลไม่ทำอะไร ซึ่งความจริงตนได้ประสานกับประธานรัฐสภามาก่อนแล้ว แต่ประธานอยากจะรอรายงานของคณะกรรมการอีกคณะหนึ่งก่อน แต่บังเอิญยังไม่เสร็จ เมื่อฝ่ายค้านคิดว่าอยากจะเร่งเรื่องนี้ เราก็บอกว่าให้นำเข้ามาหารือกันในสภา</p>
<p>พันธมิตรขู่ถอดถอนนักการเมืองเสนอแก้</p>
<p><persName>นายสุริยะใส กตะศิลา</persName> ผู้ประสานงานพันธมิตรประชาชนเพื่อประชาธิปไตย แถลงจุดยืนพันธมิตร ว่า ไม่เห็นด้วยกับการแก้ไขรัฐธรรมนูญ เพราะการแก้ไขเพิ่มเติมรัฐธรรมนูญครั้งนี้ นอกจากประชาชนจะไม่ได้อะไรแล้ว ยังจะเป็นเงื่อนไขให้เกิดความแตกแยกมากขึ้น ไม่ใช่แนวทางสมานฉันท์อย่างที่คิด โดยเฉพาะข้อเสนอ 6 ประเด็นของคณะกรรมการสมานฉันท์ เจตจำนงทั้งหมด ล้วนแล้วแต่เป็นไปเพื่อแก้ปัญหาของนักการเมือง ไม่ได้อยู่บนฐานของประโยชน์ส่วนรวมอย่างแท้จริง
“ผมอยากเตือนไปยัง ส.ส.และ ส.ว. ที่ร่วมลงชื่อเสนอญัตติแก้รัฐธรรมนูญ 6 ประเด็นนี้ จะเข้าข่ายความผิดตามรัฐธรรมนูญ มาตรา 122 ซึ่งห้ามไว้ชัดเจน ว่า ส.ส.และ ส.ว.ต้องไม่ทำหน้าที่ขัดกันทางผลประโยชน์ ซึ่งผู้ร่วมลงชื่อจะถูกถอดถอนออกจากตำแหน่งได้ตามรัฐธรรมนูญ ซึ่งเรื่องนี้พันธมิตร จะจับตาอย่างใกล้ชิด”</p>
<p>ประธาน สสร.50 เตือน ส.ส.-ส.ว.ระวัง</p>
<p><persName>นายเสรี สุวรรณภานนท์</persName> ประธานชมรมสมาชิกสภาร่างรัฐธรรมนูญ 50 หรือ ส.ส.ร. 50 กล่าวถึง การเคลื่อนไหวของฝ่ายการเมืองที่ต้องการแก้ไขรัฐธรรมนูญ ว่า เป็นอำนาจหน้าที่ของ ส.ส. และ ส.ว.ตามรัฐธรรมนูญมาตรา 291 แต่ไม่ได้หมายความว่ามีอำนาจแล้วอยากจะทำอะไรก็ทำได้ ดังนั้น การที่ ส.ส.และส.ว. ไปลงชื่อเสนอญัตติเพื่อแก้ไขเพิ่มเติมรัฐธรรมนูญนั้น เนื้อหาสาระจะต้องไม่มีผลประโยชน์ทับซ้อน หรือไม่แก้ไขเพื่อตัวเอง เพราะจะกลายเป็นการกระทำที่ขัดรัฐธรรมนูญมาตรา 122 อาจถูกถอดถอนได้ตามมาตรา 270
จากเนื้อหาสาระที่ขอเสนอแก้ไขมี 2-3 เรื่องที่ต้องระมัดระวัง เพราะอาจเป็นการแก้เพื่อให้ตนเองซึ่งเป็น ส.ส. และ ส.ว. ที่ดำรงตำแหน่งในปัจจุบันได้ประโยชน์ อันเป็นการขัดต่อรัฐธรรมนูญ</p>
<p>ปชป.ส่อยื้อ-อ้างต้องฟังประชามติ</p>
<p><persName>นพ.วรงค์ เดชกิจวิกรม</persName> รองโฆษกพรรค ปชป. แถลงถึงจุดยืนของพรรค ปชป.ว่า พรรคเห็นด้วยในการเปิดประชุมร่วมรัฐสภา เพื่ออภิปรายแสดงความคิดเห็นและเร่งหาข้อสรุปในการแก้รัฐธรรมนูญ หัวใจสำคัญไม่ใช่ต้องการให้ ส.ส.- ส.ว.เห็นด้วยเท่านั้น แต่ต้องได้รับการเห็นชอบจากประชาชนด้วย เพราะมติส่วนใหญ่ในรัฐสภาไม่ใช่ทางออก แต่พรรคเล็งเห็นว่าการแก้รัฐธรรมนูญกระแสสังคมเสียงส่วนใหญ่เป็นหลักว่าควรแก้มาตราใดบ้าง
“เบื้องต้นพรรคเห็นด้วยกับการแก้ใน 2 มาตรา คือ มาตรา 190 ว่าการทำหนังสือสัญญาระหว่างประเทศต้องขอความเห็นชอบจากรัฐสภา และการเปลี่ยนเขตเลือกตั้งเขตใหญ่มาเป็นเขตเดียวเบอร์เดียว ส่วนจะออกมารูปแบบไหนขึ้นอยู่กับการหารือในรัฐสภา เพราะวันนี้ เห็นพ้องตรงกันว่า ต้องแก้ 2 มาตรานี้ เพราะกระแสสังคมยอมรับ ไม่ต่อต้าน ซึ่งแตกต่างกับบางมาตราที่เหลือ ที่จะเป็นประโยชน์โดยตรงต่อนักการเมืองมากกว่า”</p>
<p>พท.ประกาศจุดยืนหนุนเร่งแก้ รธน.</p>
<p>ทางด้านท่าทีพรรคเพื่อไทย วันเดียวกันนี้ (6 ก.ย.) <persName>นายปลอดประสพ สุรัสวดี</persName> รองหัวหน้าพรรคเพื่อไทย กล่าวสนับสนุนการเสนอแก้ไขรัฐธรรมนูญ พร้อมกับเรียกร้องให้รัฐบาลเร่งรัดให้กระบวนการแก้ไขรัฐธรรมนูญเดินหน้าได้ในทันที
“ความขัดแย้งที่ร้าวลึกในสังคมไทย ส่วนหนึ่งเกิดจากรัฐธรรมนูญ หากปล่อยไว้จะยากต่อการเยียวยา จึงเห็นว่าถึงเวลาแล้วที่จะยุติความขัดแย้ง ซึ่งพรรคมั่นใจว่า รัฐธรรมนูญเป็นต้นเหตุหนึ่งของปัญหา เพราะรัฐธรรมนูญไม่เป็นประชาธิปไตย จนเป็นต้นเหตุความแตกแยกสร้างความเสียหายให้ประเทศ”
<persName>นายปลอดประสพ</persName> กล่าวว่า การลงชื่อของ ส.ส. และ ส.ว. เพื่อขอแก้ไขรัฐธรรมนูญขณะนี้ มีอยู่แล้ว 170 คน ขณะที่พรรคเพื่อไทยมี ส.ส. สนับสนุน 188 คน เมื่อรวมกันจะได้ 355 คน ซึ่งเกินจากเสียง ส.ส. 2 ใน 3 จำนวน 324 คน ดังนั้น เชื่อว่าการแก้รัฐธรรมนูญจะเกิดขึ้นได้ หลังจากนี้พรรคจะดำเนินกิจกรรมอย่างต่อเนื่อง เพื่อรณรงค์การแก้รัฐธรรมนูญ</p>
<p>ทั้งนี้พรรคเพื่อไทยขอแสดงจุดยืนที่จะร่วมมือกับ ส.ส.และ ส.ว.ที่ร่วมกันลงชื่อ และทุกภาคส่วนในสังคมที่จะผลักดันสร้างความปรองดองของคนในชาติ โดยยืนยันว่าไม่มีเจตนาแอบแฝง</p></body>
</news>
