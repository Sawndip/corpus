<teiHeader>
<fileDesc>
<titleStmt>
  <title>เซียนไก่ชนเฮ-ขยายเวลาเปิดบ่อน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-02 07:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17768  </bibl>
</sourceDesc>
</fileDesc>
</teiHeader>
<news>
<headline>เซียนไก่ชนเฮ-ขยายเวลาเปิดบ่อน</headline>
<lead></lead>
<neck></neck>
<body><p>เมื่อวันที่ 1 ก.ย. มีรายงานจากกระทรวงมหาดไทยแจ้งว่า<persName>นายชวรัตน์ ชาญวีรกูล</persName> รมว.มหาดไทยได้ลงนามในระเบียบกระทรวงมหาดไทยว่าด้วยการพนันชนไก่และกัดปลา พ.ศ. 2552 และมีการประกาศใช้ในราชกิจจานุเบกษาเมื่อ 31 ส.ค.ที่ผ่านมา โดยพบว่าสาระสำคัญของระเบียบดังกล่าวคือการให้เพิ่มวันชนไก่และวันเปิดบ่อนไก่เพิ่มจากเดิมที่กำหนดให้เปิดได้ทุกวันอาทิตย์ของเดือน มาเป็นสามารถเปิดได้ทุกวันเสาร์และอาทิตย์ แต่จะอนุญาตให้มีการเล่นการพนันชนไก่หรือกัดปลาในแต่ละบ่อนได้ไม่เกินห้าวันต่อเดือน และต้องไม่ตรงกับวันเฉลิมพระชนมพรรษาหรือวันสำคัญทางศาสนา นอกจากนี้ระเบียบดังกล่าวยังเขียนกำหนดเวลาในการชนไก่แต่ละยกว่าต้องไม่เกินยี่สิบนาทีต่อหนึ่งยก รวมแล้วไม่เกินแปดยก และให้พักระหว่างยกไม่น้อยกว่ายี่สิบนาที อันเป็นการเขียนเพิ่มเติมจากเดิมซึ่งไม่มีการกำหนดเวลาในการชนไก่เอาไว้ และปล่อยให้มีการชนไก่กันจนกระทั่งไก่ได้รับบาดเจ็บหรือตัวใดตัวหนึ่งชนะ จนทำให้องค์กรเอ็นจีโอที่เคลื่อนไหวเรื่องการไม่เห็นด้วยกับการชนไก่ออกมาเคลื่อนไหวให้ยกเลิกการพนันชนไก่เพราะเห็นว่าเป็นการทรมานสัตว์</p>
<p>ทั้งนี้ ในข้อ 16 ของระเบียบดังกล่าวยังมีการเปิดกว้างในเรื่องการออกใบอนุญาตให้มีการเล่นพนันชนไก่โดยระบุว่าการออกใบอนุญาตให้จัดให้มี การ เล่นการพนันชนไก่ให้ออกใบอนุญาตหนึ่งใบต่อหนึ่งสังเวียน ส่วนบ่อนหนึ่งจะอนุญาตให้เล่นได้กี่สังเวียนนั้น ให้ผู้มีอํานาจใช้ดุลพินิจพิจารณาด้วยความเหมาะสม ซึ่งเป็นการมอบอำนาจในเรื่องนี้ให้กับผู้ว่าราชการจังหวัดทั่วประเทศสำหรับในพื้นที่ต่างจังหวัด แต่ถ้าเป็นกรุงเทพมหานครเป็นอำนาจของอธิบดีกรมการปกครอง ขณะเดียวกันในส่วนของหนังสืออนุญาตให้ใช้สถานที่เล่นการพนันชนไก่หรือกัดปลาให้มีอายุไม่เกินหนึ่งปี นับตั้งแต่วันออกหนังสืออนุญาต แต่หากจะขอต่ออายุการใช้สถานที่เล่นการพนันดังกล่าวให้ยื่นคําร้องต่อเจ้าพนักงานผู้ออกใบอนุญาตคือนายอำเภอ หรือปลัดอำเภอในต่างจังหวัด ส่วนในกรุงเทพมหานครมอบให้เป็นอำนาจของ ผอ.สำนักสอบสวนและนิติการ กรม การปกครอง จากเดิมที่เป็นอำนาจของผู้บัญชาการตำรวจนครบาล ก่อนครบกําหนดการอนุญาตเดิมไม่น้อยกว่าสามสิบวันเพื่อเสนอให้ผู้มีอํานาจสั่งอนุมัติพิจารณาให้เปิดสถานที่เล่นพนันชนไก่กัดปลาต่อไป.
</p></body>
</news>
