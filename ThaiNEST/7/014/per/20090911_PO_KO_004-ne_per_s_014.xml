<teiHeader>
<fileDesc>
<titleStmt>
  <title>แก้โทษคุก"สนธิ"หมิ่น"ภูมิธรรม"เหลือ6ด.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090911/28053  </bibl>
</sourceDesc>
</fileDesc>
</teiHeader>
<news>
<headline>แก้โทษคุก"<persName>สนธิ</persName>"หมิ่น"<persName>ภูมิธรรม</persName>"เหลือ6ด.</headline>
<lead>ศาลอุทธรณ์ แก้โทษจำคุก"<persName>สนธิ ลิ้มทองกุล</persName>" หมิ่น"<persName>ภูมิธรรม เวชยชัย</persName>" จาก 2 ปี เหลือ 6 เดือน</lead>
<neck></neck>
<body><p>(11ก.ย.) เวลา 10.00 น. ที่ห้องพิจารณา 913 ศาลอาญา ถ.รัชดาภิเษก ศาลอ่านคำพิพากษาศาลอุทธรณ์ คดีที่<persName>นายภูมิธรรม เวชยชัย</persName> อดีตรมช.คมนาคม และ รองเลขาธิการพรรคไทยรักไทย เป็นโจทก์ยื่นฟ้อง บริษัทไทยเดย์ ด็อท คอม จำกัด, <persName>นายจิตตนาถ ลิ้มทองกุล</persName>,<persName>นายพชร สมุทวณิช</persName>,<persName>นายขุนทอง ลอเสรีวณิช</persName>,<persName>นายสนธิ ลิ้มทองกุล</persName> แกนนำพันธมิตรฯ,บริษัทแมแนเจอร์ มีเดียร์ กรุ๊ป จำกัด (มหาชน),<persName>นายสุวัฒน์ ทองธนากุล</persName>,<persName>นายมรุชัช รัตนปรารมย์</persName>, <persName>นายตุลย์ ศิริกุลพิพัฒน์</persName>, <persName>นายวิรัตน์ แสงทองคำ</persName> เป็นจำเลยที่ 1-10 ตามลำดับในความผิดฐานหมิ่นประ มาทโดยการโฆษณา </p>
<p>กรณีเมื่อที่ 25 พ.ย. 48 เวลากลางคืน <persName>นายสนธิ</persName> จำเลยที่ 5 และ<persName>น.ส. สโรชา พรอุดมศักดิ์</persName>  ร่วมจัดรายการเมืองไทยรายสัปดาห์สัญจร ครั้งที่ 10 ที่วัดป่าบ้านตาด อ.เมือง จ.อุดรธานี มีเนื้อหาหมิ่นประมาทโจทก์ทำนองว่าเป็นอดีตสมาชิกพรรคคอมมิวนิสต์ ไม่เคารพสถาบันกษัตริย์และระบอบประชาธิปไตย รวมทั้งเกี่ยวข้องกับการจัดทำเว็บไซด์ที่มีเนื้อหาจาบจ้วงสถาบันเบื้องสูง โดยถ่ายทอดสดผ่านทางสถานีโทรทัศน์ผ่านดาวเทียมเอเอสทีวี ของจำเลยที่ 1 และยังบันทึกเป็นวีซีดีและดีวีดี ออกเผยแพร่ รวมทั้งตีพิมพ์ในหนังสือพิมพ์ผู้จัดการรายวัน ฉบับเสาร์-อาทิตย์ 26-27 และ 28 พ.ย.2548 ใน เว็บไซด์ www.manager.co.th</p>
<p> โดยคดีนี้ศาลชั้นต้นมีคำพิพากษาให้จำคุก <persName>นายสนธิ</persName> จำเลยที่ 5 เป็นเวลา 2 ปี ลั่งปรับบริษัท ไทยเดย์ ฯ จำเลยที่ 1 จำนวน 200,000 บาท ส่วนจำเลยอื่นพิพากษายกฟ้อง</p>
<p> ต่อมา<persName>นายภูมิธรรม</persName> โจทก์ และบริษัทไทยเดย์ จำเลยที่ 1 และ<persName>นายสนธิ</persName> จำเลยที่ 5 ยื่นอุทธรณ์โดยจำเลยอุทธรณ์ขอให้ศาลลดโทษและค่าปรับด้วย</p>
<p> ศาลอุทธรณ์ ตรวจสำนวนประชุมปรึกษาหารือแล้วเห็นว่า จำเลยที่ 1 และ 5 มีความผิดตามฟ้องที่ศาลชั้นต้น พิพากษาว่ามีความผิดนั้นชอบแล้ว แต่ศาลอุทธรณ์เห็นว่า ที่ศาลชั้นต้นพิพากษาลงโทษ <persName>นายสนธิ</persName> จำเลยที่ 5 ทั้งความผิดตามประมวลกฎหมายอาญา มาตรา 326 ฐานหมิ่นประมาท และ 328 ฐานหมิ่นผู้อื่นโดยการโฆษณาด้วยสิ่งบันทึกเสียง และภาพ และสื่อสิ่งพิมพ์นั้น รุนแรงเกินไป ไม่เหมาะสมกับพฤติการณ์ เพราะเมื่อลงโทษจำเลยที่ 5 ตามมาตรา 328 แล้ว ก็ไม่จำต้องพิจารณาโทษ ตาม มาตรา 326 อีก จึงพิพากษาแก้โทษจำเลยที่ 5 เป็นจำคุก 6 เดือน ส่วนจำเลยอื่นให้เป็นไปตามที่ศาลชั้นต้น พิพากษา </p></body>
</news>
