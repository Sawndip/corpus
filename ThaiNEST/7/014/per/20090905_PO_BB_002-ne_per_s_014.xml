<teiHeader>
<fileDesc>
<titleStmt>
  <title>ปชป.ขับ4สมาชิก พวพันพอเพียง พท.จี้สอบทั่วปท.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/05/news_29415045.php?news_id=29415045  </bibl>
</sourceDesc>
</fileDesc>
</teiHeader>
<news>
<headline>ปชป.ขับ4สมาชิก พวพันพอเพียง พท.จี้สอบทั่วปท.</headline>
<lead>กรรมการบริหารพรรคประชาธิปัตย์ มีมติขับ 4 สมาชิกพ้นพรรค ระบุเป็นการลงโทษทางวินัย ไม่เกี่ยวกับความผิดทางกฎหมาย พร้อมการันตี "<persName>กอร์ปศักดิ์</persName>"-"<persName>อัญชลี</persName>" ไม่เกี่ยว ขณะที่เพื่อไทยจี้ให้สอบทั่วประเทศ เชื่อเป็นการทุจริตเชิงนโยบาย</lead>
<neck></neck>
<body><p>ผู้สื่อข่าวรายงานว่า เมื่อวานนี้ (4 ก.ย.) <persName>นายอภิสิทธิ์ เวชชาชีวะ</persName> นายกรัฐมนตรี เรียกประชุมกรรมการบริหารพรรคประชาธิปัตย์ เพื่อพิจารณารายงานคณะกรรมการตรวจสอบการทุจริตโครงการชุมนุมพอเพียง ที่มี<persName>นายเจริญ คันธวงศ์</persName> ส.ส.สัดส่วน เป็นประธาน ซึ่งรายงานระบุว่า มีสมาชิกสภาเขต กทม. และสมาชิกพรรคจำนวนรวม 4 คน เข้าไปมีส่วนเกี่ยวข้องกับการทุจริตในโครงการดังกล่าว โดยการประชุมมี<persName>นายกอร์ปศักดิ์ สภาวสุ</persName> รองนายกรัฐมนตรี รองหัวหน้าพรรค และ<persName>นางอัญชลี วานิช เทพบุตร</persName> รองเลขาธิการพรรค เข้าร่วมประชุมด้วย</p>
<p><persName>นพ.บุรณัชย์ สุมทรักษ์</persName> โฆษกพรรคประชาธิปัตย์ แถลงผลการประชุมว่า ที่ประชุมมีมติเป็นเอกฉันท์ ให้บุคคลที่เป็นสมาชิกพรรค 4 คน ได้แก่ <persName>นายพงศ์ศักดิ์ วุฒิชัย</persName> ส.ข.เขตบางกะปิ <persName>นายศุภกิตติ สุคันธปรีย์</persName> ส.ข.บางพลัด <persName>นายปรีชา ศรีวิไล</persName> สมาชิกพรรค และ<persName>นายจเด็ด โพธิมาก</persName> สมาชิกพรรค ออกจากการเป็นสมาชิกพรรค ตามข้อบังคับพรรคข้อที่ 100 เนื่องจากตามข้อสรุปของคณะกรรมการ เห็นว่าทั้งหมดมีพฤติกรรมเกี่ยวข้องกับการทุจริตโครงการชุมชนพอเพียง ซึ่งเป็นการประพฤติที่ไม่เหมาะสม และอาจจะนำมาซึ่งความเสียหายต่อพรรคประชาธิปัตย์</p>
<p>ทั้งนี้ ในรายงานระบุว่า ทั้งหมดมีพฤติกรรมนำเสนอโครงการให้แก่ชุมชน และร่วมกันทำโครงการให้ชุมชน โดยชุมชนมีหน้าที่เพียงลงลายมือชื่อในโครงการเท่านั้น ถือเป็นการผิดระเบียบการอนุมัติโครงการ ซึ่งชุมชนต้องมีการทำประชาคม จึงส่อให้เห็นว่าเป็นพฤติกรรมทำให้พรรคเสียหาย ตามข้อบังคับพรรคหมวด 12 ว่าด้วย วินัย และจรรยาบรรณของสมาชิกพรรค ข้อ 91 ที่ระบุว่า สมาชิกพรรคต้องประพฤติตนไม่ให้เป็นที่เสียหายแก่พรรค
แค่พฤติกรรมไม่เหมาะสม</p>
<p>นอกจากนี้ ที่ประชุมยังเห็นว่า หากการประพฤติของทั้ง 4 คน เข้าข่ายการละเมิดกฎหมายฉบับใด ถือว่าเป็นหน้าที่ดำเนินการของหน่วยงานที่เกี่ยวข้อง โดยพรรคประชาธิปัตย์ทำได้เฉพาะการลงโทษทางวินัย
"คณะกรรมการบริหารพรรค ได้พิจารณาเห็นว่าพฤติกรรมที่ไม่เหมาะสมของบุคคลทั้ง 4 ไม่มีลักษณะของการได้ผลประโยชน์โดยตรงแต่อย่างใด และไม่พบว่าบุคลากรในพรรค รวมทั้งบุคคลทั้ง 4 คน จงใจในการกระทำทุจริต แต่เป็นการดำเนินการตามจรรยาบรรณของพรรค"
<persName>นพ.บุรณัชย์</persName> กล่าวต่อไปว่า ที่ประชุมยังพิจารณาความไม่ชอบมาพากล โครงการชุมชนพอเพียงในชุมชนอื่นๆ นอกเหนือจากที่ถูกร้องเรียนด้วย โดยพบว่ามีความพยายามสมคบกันระหว่างนักการเมืองท้องถิ่นหลายพรรคกับผู้นำชุมชน ผู้มีอิทธิพลในพื้นที่ และเจ้าหน้าที่สำนักงานโครงการเศรษฐกิจพอเพียงเพื่อยกระดับชุมชน (สพช.) เพื่อหาช่องทางทุจริต
"เจ้าหน้าที่สำนักงานเป็นบุคคลที่ทำงานต่อเนื่องมาจากโครงการอยู่ดีมีสุข และโครงการเอสเอ็มแอล อาทิเช่น กรณีการฮั้วขายปุ๋ยในจังหวัดอำนาจเจริญ มีบุคคลที่เกี่ยวข้องกับแกนนำพรรคเพื่อไทยเข้ามาเกี่ยวข้องด้วย ดังนั้น จึงหวังว่าทุกพรรคการเมือง จะดำเนินการกับผู้เกี่ยวข้องที่กระทำตัวไม่เหมาะสมกับทุกโครงการในมาตรฐานเดียวกัน"</p>
<p><persName>กอร์ปศักดิ์</persName>-<persName>อัญชลี</persName> ไม่เกี่ยว</p>
<p>โฆษกพรรคประชาธิปัตย์ ยังกล่าวว่า นักการเมืองและผู้มีอิทธิพลที่เข้าไปเกี่ยวข้องกับการทุจริตครั้งนี้ จะอาศัยช่องว่างของระเบียบโครงการชุมชนพอเพียง โดยการสมคบกับเจ้าหน้าที่ กระทำการเปลี่ยนแปลงในอดีตมาสวมทับโครงการชุมชนพอเพียงในปัจจุบัน โดยผู้กำกับระดับนโยบายปัจจุบันไม่ได้รับรู้ ไม่ว่าจะเป็น<persName>นายกอร์ปศักดิ์</persName> หรือ<persName>นางอัญชลี</persName> ที่ประชุมจึงเห็นว่าทั้งสองคนไม่มีส่วนเกี่ยวข้องกับการทุจริต</p>
<p><persName>นพ.บุรณัชย์</persName> กล่าวยืนยันว่า การลงทุนสมาชิกพรรคทั้ง 4 คน ไม่ได้เป็นตัดตอนความผิดไม่ให้ถึงระดับผู้บริหาร และไม่มีการจับแพะ หรือปฏิเสธความรับผิดชอบ แต่การดำเนินการทางกฎหมายนั้น ได้มีการดำเนินการไปก่อนหน้านี้แล้ว และจากการสอบสวนพบว่าบุคคลทั้ง 4 คน ทำการอยู่ในขั้นพยายาม หรือเตรียมการ ซึ่งในทางกฎหมาย ถือว่าความผิดยังไม่สำเร็จ โดยในส่วนของพรรคต้องการที่จะรักษาบรรทัดฐานและจรรยาบรรณสมาชิกพรรคประชาธิปัตย์</p>
<p>พท.จี้หาตัวเบื้องหลังคนผิด</p>
<p>ด้าน <persName>น.อ.อนุดิษฐ์ นาครทรรพ</persName> ส.ส.กทม.พรรคเพื่อไทย กล่าวถึง กรณีกรรมการบริหารพรรคประชาธิปัตย์มีมติให้สมาชิกพรรคประชาธิปัตย์ 4 คน พ้นจากความเป็นสมาชิก เนื่องจากมีส่วนเกี่ยวข้องกับการทุจริตโครงการชุมชนพอเพียงว่า ถือเป็นการจัดการเฉพาะกระบวนภายในพรรคประชาธิปัตย์ แต่ในส่วนของพรรคเพื่อไทยเห็นว่า การตรวจสอบดังกล่าวยังไม่ครบถ้วน และไม่ควรสอบเฉพาะกรณีที่พรรคเพื่อไทยชี้เป้าให้เท่านั้น แต่ควรสอบในเชิงลึกมากกว่านี้ เพราะเชื่อว่ามีผู้ที่เกี่ยวข้องที่มีตำแหน่งสูงกว่าระดับสมาชิก</p>
<p>ดังนั้น หากพรรคประชาธิปัตย์มีความจริงใจในการแก้ไขปัญหานี้ จะต้องตรวจสอบทุกพื้นที่ให้เป็นมาตรฐานเดียวกัน โดยเฉพาะพื้นที่ กทม.จะต้องตรวจสอบให้ครบทั้ง 12 เขต เนื่องจากข้อมูลของพรรคเพื่อไทยชี้ให้เห็นว่าชุมชนทั้งหมดใน กทม. มีเหตุอันควรเชื่อว่ามีการทุจริตโดยเฉพาะเขตดินแดง
"ขณะนี้ จากการตรวจสอบของคณะทำงานของพรรค ได้ข้อมูลเชื่อมโยงให้เห็นถึงการทุจริตเชิงนโยบาย เนื่องจากมีการทุจริตกระจายออกไปทั่วประเทศ และมีรูปแบบเหมือนๆ กัน"</p></body>
</news>
