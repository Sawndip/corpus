<teiHeader>
<fileDesc>
<titleStmt>
  <title>เปลี่ยนที่ถกผู้นำอาเซียนจากภูเก็ตมาชะอำ-หัวหิน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-14 19:58:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000092697  </bibl>
</sourceDesc>
</fileDesc>
</teiHeader>
<news>
<headline>เปลี่ยนที่ถกผู้นำอาเซียนจากภูเก็ตมาชะอำ-หัวหิน</headline>
<lead></lead>
<neck></neck>
<body><p><persName>นายก ษิต ภิรมย์</persName> รัฐมนตรีว่าการกระทรวงการต่างประเทศ ให้สัมภาษณ์ วานนี้ (14 ส.ค.) ในระหว่างเดินทางไปร่วมประชุมคณะกรรมาธิการร่วม ไทย - มาเลเซีย ระหว่างวันที่ 12-14 สิงหาคม ที่เมืองหลวงรัฐซาบา ประเทศมาเลเซีย ถึงการเตรียมการ จัดประชุมสุดยอดผู้นำอาเซียน ครั้งที่ 15 ว่า กระทรวงการต่างประเทศได้ประชุมร่วมกับฝ่ายความมั่นคงถึงการเตรียมจัดประชุมดังกล่าวเป็นระยะๆ ซึ่งได้สรุปจะจัดการประชุมสุดยอดผู้นำอาเซียน ครั้งที่ 15 ที่ อ.หัวหิน จ.ประจวบคีรีขันธ์ ในวันที่ 23-25 ตุลาคม 2552 โดยได้มีการเปรียบเทียบถึงความพร้อมของภาพรวมในการจัดประชุมอาเซียนที่ผ่านมา ทั้งที่ อ.ชะอำ จ.เพชรบุรี อ.หัวหิน จ.ประจวบคิรีขันธ์ กับที่ อ.พัทยา จ.ชลบุรี รวมทั้ง จ.ภูเก็ต และกรุงเทพมหานครแล้ว</p>
<p>มีความเห็นว่า อ.ชะอำ และ อ.หัวหิน เหมาะสมที่สุด โดยคำนึงถึงความปลอดภัยและความพร้อมในระบบรักษาความปลอดภัยให้กับผู้นำ 16 ประเทศเป็นสำคัญ ประกอบกับในช่วงเวลาดังกล่าว จ.ภูเก็ต จัดเทศกาลกินเจพอดี จะมีนักท่องเที่ยวจำนวนมาก อาจไม่สะดวก รมว.ต่างประเทศกล่าว</p>
<p><persName>นายกษิต</persName> กล่าวว่า อย่างไรก็ตาม กระทรวงการต่างประเทศได้แจ้งเรื่องนี้ให้เอกอัครราชทูตทั้ง 10 ประเทศของสมาชิกอาเซียน และประเทศคู่เจรจา 6 ประเทศทราบเรียบร้อยแล้ว ทั้งนี้เนื่องจากคำนึงถึงเหตุผลหลายด้าน โดยเฉพาะเรื่องของการรักษาความปลอดภัยของผู้นำแต่ละประเทศ ขณะเดียวกัน จ.ภูเก็ต จะมีเทศกาลถือศีลกินเจ จึงเกรงว่าจะทำให้ไม่ได้รับความสะดวก</p>
<p>รมว.ต่างประเทศยังกล่าวถึงผลการประชุมคณะกรรมการร่วมไทย-มาเลเซีย ที่ประเทศมาเลเซียด้วยว่า ที่ประชุมเห็นชอบเรื่องการอำนวยความสะดวกการข้ามแดน ระหว่างไทยกับมาเลเซีย โดยจะเร่งทำบัตรแรงงานข้ามแดนเพื่อให้การสัญจรระหว่างประเทศไทยกับประเทศมาเลเซียมีความสะดวกมากขึ้น พร้อมกันนี้เตรียมแลกเปลี่ยนบุคลากรและนักเรียนระหว่างไทยกับมาเลเซีย เพื่อส่งเสริมให้มีความรู้เรื่องวัฒนธรรม กีฬา และประวัติศาสตร์ ของแต่ละชาติมากขึ้นด้วย</p></body>
</news>
