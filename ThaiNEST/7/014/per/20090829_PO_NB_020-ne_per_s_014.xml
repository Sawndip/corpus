<teiHeader>
<fileDesc>
<titleStmt>
  <title>สภาผู้แทนราษฎร ลงมติผ่านความเห็นชอบร่าง พ.ร.บ.งบฯ รายจ่ายประจำปี 53  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208290048&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สภาผู้แทนราษฎร ลงมติผ่านความเห็นชอบร่าง พ.ร.บ.งบฯ รายจ่ายประจำปี 53</headline>
<lead></lead>
<neck></neck>
<body><p>สภาผู้แทนราษฎร ลงมติผ่านความเห็นชอบร่าง พ.ร.บ.งบประมาณรายจ่ายประจำปีงบประมาณ 2553 แล้ว ขณะที่นายกรัฐมนตรี ยืนยัน จะใช้เงินอย่างมีประสิทธิภาพและโปร่งใส การประชุมสภาผู้แทนราษฎร สมัยสามัญนิติบัญญัติ เป็นพิเศษ วันนี้ (29 ส.ค.) ซึ่งเป็นการพิจารณาร่างพระราชบัญญัติงบประมาณรายจ่ายประจำปีงบประมาณ 2553 วาระ 2 ซึ่งยังดำเนินการประชุมไปอย่างต่อเนื่อง โดยไม่มีการหยุดพักการประชุมจากวานนี้ โดยตั้งแต่ช่วงเช้า เริ่มที่การพิจารณา มาตรา 19 งบประมาณของกระทรวงแรงงาน โดยการอภิปรายของ ส.ส.ฝ่ายค้าน ได้อภิปรายถึงว่าโครงการต้นกล้าอาชีพ โดยพบว่ามีความผิดปกติเช่นเดียวกับโครงการชุมชนพอเพียง มีหลักฐานว่า ส.ก.ของพรรคประชาธิปัตย์ เป็นนายหน้าเรียกเก็บหัวคิวคนละ 500 บาท กับผู้ที่จะเข้ามาฝึกอบรม ซึ่งจะส่งหลักฐานนี้ให้กับพรรคประชาธิปัตย์ตรวจสอบต่อไป จากนั้นที่ประชุมได้ลงมติเห็นชอบ ส่วนมาตรา 20 งบประมาณของกระทรวงวัฒนธรรม มาตรา 21 งบประมาณของกระทรวงวิทยาศาสตร์และเทคโนโลยี ไม่มีผู้อภิปราย ที่ประชุมได้เห็นชอบตามที่กรรมาธิการเสียงข้างมากแก้ไข จากนั้นได้พิจารณา มาตรา 22 งบประมาณของกระทรวงศึกษาธิการ โดยฝ่ายค้านอภิปรายถึงนโยบายเรียนฟรี 15 ปี ของรัฐบาล โดยเห็นว่ารัฐบาลควรบอกความจริงกับประชาชนว่าไม่ใช่การเรียนฟรี แต่เป็นการอุดหนุนการเรียนบางส่วน 15 ปี นอกจากนี้ ยังมีการร้องเรียนเข้ามาว่า มีการจัดอบรมครูทั่วประเทศแบบกระทันหัน เหมือนต้องการเร่งรัดใช้งบประมาณปี 2552 ให้หมดไป จากนั้นที่ประชุมได้ลงมติเห็นชอบตามที่กรรมาธิการเสียงข้างมากแก้ไข ขณะที่การพิจารณา มาตรา 23 งบประมาณกระทรวงสาธารณสุข กรรมาธิการจากพรรคเพื่อไทย ตั้งข้อสังเกตเรื่องการดูแลการแพร่ระบาดของโรคไข้หวัดใหญ่สายพันธุ์ใหม่ 2009 ของกระทรวงสาธารณสุข เพราะขณะนี้มีคนติดเชื้อในประเทศไทยเป็นจำนวนมาก และมีคนตายเป็นอันดับ 1 ของเอเชีย นอกจากนี้ยังนี้ยังมีการตั้งข้อสังเกตเรื่องการใช้งบที่ไม่ถูกต้องของรัฐมนตรีช่วยว่าการกระทรวงสาธารณสุข ของพรรคภูมิใจไทย โดยอ้างว่ามีการนำงบไปจัดอบรมอาสามัครประจำหมู่บ้าน หรือ อสม. แต่จริงๆ เป็นการประชุมสาขาพรรคที่จังหวัดเลย ด้าน<persName>นายวิทยา แก้วภารดัย</persName> รัฐมนตรีว่าการกระทรวงสาธารณสุข ชี้แจงว่า การป้องกันไข้หวัด 2009 นั้น ประชาชนมีการตื่นตัว และกระทรวงสาธารณสุขมีการเตรียมการซื้อวัคซีน รวมถึงนักวิชาการกำลังเร่งผลิตวัคซีนป้องกันไข้หวัด 2009 โดยยืนยันว่าวัคซีนที่ซื้อมา หรือที่เตรียมผลิตต้องอยู่ภายใต้ความเชื่อมั่นก่อนที่จะนำมารักษา จากนั้นที่ประชุมได้ลงมติเห็นชอบ ส่วนมาตรา 24 งบประมาณกระทรวงอุตสาหกรรม มาตรา 25 ประมาณของส่วนราชการไม่สังกัดนายกรัฐมนตรี และมาตรา 26 งบประมาณของสำนักงานเลขาธิการสภาผู้แทนราษฎร โดยกรรมาธิการจากพรรคเพื่อไทย ตั้งข้อสังเกตเรื่องการแปรงบเพิ่มให้กับสำนักงานเลขาธิการ สภาผู้แทนราษฎร ในวันสุดท้ายของการพิจารณา นอกจากนี้ ยังเห็นว่าการตั้งเบิกและของบประมาณนั้นต่อไปอยากให้ประธานคณะกรรมาธิการสภาผู้แทนราษฎร หรือสมาชิกได้เข้าร่วมชี้แจงในเรื่องงบของสภาผู้แทนราษฎรด้วย ด้าน<persName>นายกรณ์ จาติกวณิช</persName> รัฐมนตรีว่าการกระทรวงการคลัง ชี้แจงเรื่องการแปรงบเพิ่มให้สำนักงานเลขาธิการ สภาผู้แทนราษฎรในวันสุดท้ายของวันพิจารณาว่า ได้มีงบเกี่ยวกับบทบาทหน้าที่ของสภาตกหล่น ซึ่งเป็นกิจกรรมสภาฯ ที่ทำอย่างต่อเนื่อง รวมถึงงบสัมมนากำนัน-ผู้ใหญ่บ้าน และทางสภาได้ชี้แจงว่า ทางสภาฯ จะมีการจัดสัมมนาครูเหมือนกับจัดสัมมนาผู้ใหญ่บ้าน ทางคณะกรรมาธิการงบฯ เห็นว่ามีประโยชน์จึงได้แปรงบเพิ่มให้ จากนั้นได้พิจารณา มาตรา 27 งบประมาณหน่วยงานของศาล มาตรา 28 งบประมาณคณะกรรมการการเลือกตั้ง (กกต.) มาตรา 29 งบประมาณจังหวัดและกลุ่มจังหวัด และเห็นชอบตามที่กรรมาธิการเสียงข้างมากแก้ไข มาตรา 31 งบประมาณสภากาชาดไทย มาตรา 32 งบประมาณรายจ่ายกองทุนและเงินหมุนเวียนมาตรา 33 และมาตรา 34 จนเมื่อเวลา 10.30 น.ได้ลงมติรับร่าง พ.ร.บ.งบประมาณรายจ่ายประจำปีงบประมาณ พ.ศ.2553 ในวาระ 3 ตามร่างของกรรมาธิการด้วยคะแนน เสียง 244 ต่อ 10 งดออกเสียง 56 ไม่ลงคะแนน 13 และเห็นชอบตามข้อสังเกตแนบท้ายของกรรมาธิการ ด้วยเสียง 282 งด 10 ไม่ลง 11 เสียง จากนั้น<persName>นายอภิสิทธิ์ เวชชาชีวะ</persName> นายกรัฐมนตรี ได้กล่าวขอบคุณสมาชิกที่ได้ทำงานอย่างเหน็ดเหนื่อย ซึ่งงบประมาณปีนี้เป็นปีที่ไม่ปกติ เพราะเป็นปีที่คิดว่า จะได้รับผลกระทบเยอะที่สุดจากวิกฤตเศรษฐกิจ อย่างไรก็ตามยืนยันว่า รัฐบาลจะใช้เงินของประชาชนอย่างมีประสิทธิภาพและโปร่งใส จากนั้น พ.อ.อภิวันท์ วิริยะชัย รองประธานสภาผู้แทนราษฎร ในฐานะประธานในที่ประชุมสั่งปิดประชุมเมื่อเวลา 10.30 น. สำหรับการอภิปรายร่าง พ.ร.บ.ดังกล่าว ใช้เวลาในการพิจารณาทั้งสิ้น 3 วัน รวมกว่า 40 ชั่วโมง ซึ่งหลังจากนี้ ร่าง พ.ร.บ.ฉบับนี้ จะเข้าสู่การพิจารณาของวุฒิสภาต่อไป </p></body>
</news>
