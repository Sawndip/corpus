<teiHeader>
<fileDesc>
<titleStmt>
  <title>จ่อฟัน4ปชป. เอี่ยวชุมชนพอเพียง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-03 14:47:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=18157  </bibl>
</sourceDesc>
</fileDesc>
</teiHeader>
<news>
<headline>จ่อฟัน4ปชป. เอี่ยวชุมชนพอเพียง</headline>
<lead></lead>
<neck></neck>
<body><p>วันนี้(3 ก.ย.) ที่รัฐสภา <persName>นพ.บุรณัชย์ สมุทรักษ์</persName> โฆษกพรรคประชาธิปัตย์ กล่าวถึงการประชุมกรรมการบริหารพรรคเพื่อพิจารณาบทลงโทษสมาชิกพรรค 4 คนที่เข้าไปเกี่ยวข้องกับการทุจริตโครงการชุมชนพอเพียง ในวันที่ 4 กันยายน เวลา 08.00 น. ว่า เข้าใจว่าในการประชุมดังกล่าวทุกอย่างจะมีความชัดเจน เพราะรายงานได้ทำเสร็จสิ้นแล้ว แต่ข้อเท็จจริงที่ปรากฏเป็นข่าว การทุจริตมีการใช้วิธีการหลายรูปแบบ มีนักการเมืองท้องถิ่นหลายพรรค และผู้มีอิทธิพลหลายพื้นที่เข้าไปเกี่ยวข้อง ทั้งเรื่องปุ๋ย อุปกรณ์พลังงานแสงอาทิตย์ ฯลฯ ซึ่งในการประชุมกรรมการบริหารพรรค จะต้องดูภาพรวมทั้งหมดว่า ส่วนไหนที่เกี่ยวข้องกับสมาชิกพรรค </p>
<p>เมื่อถามว่า จะให้<persName>นายกอร์ปศักดิ์ สภาวสุ</persName> รองนายกรัฐมนตรี ในฐานะรองหัวหน้าพรรค ซึ่งเคยเป็นอดีตประธานคณะกรรมการบริหารโครงการเศรษฐกิจพอเพียงเพื่อยกระดับชุมชน (สพช.) และ<persName>นางอัญชลี วาณิชเทพบุตร</persName> เลขาธิการ<persName>นายกอร์ปศักดิ์</persName> รองนายกฯ ในฐานะรองเลขาธิการพรรค ร่วมลงมติด้วยหรือไม่ <persName>นพ.บุรณัชย์</persName> กล่าวบ่ายเบี่ยงว่า ไม่ทราบ ตนยังไม่เห็นผลสรุปของคณะกรรมการฯ แต่หลักฐานเบื้องต้นที่ได้รับทราบมา ไม่มีรองนายกฯ หรือระดับนโยบายเข้าไปเกี่ยวกับการทุจริต เป็นการดำเนินการของเจ้าหน้าที่ สพช.ซึ่งเคยทำงานมาตั้งแต่สมัยโครงการเอสเอ็มแอล อยู่ดีมีสุข มาจนถึงโครงการชุมชนพอเพียง สมคบกับนักการเมืองและผู้มีอิทธิพลในแต่ละภาค ซึ่งสามารถโยงมาได้ตั้งแต่สมัยรัฐบาล <persName>พ.ต.ท.ทักษิณ ชินวัตร</persName>.</p></body>
</news>
