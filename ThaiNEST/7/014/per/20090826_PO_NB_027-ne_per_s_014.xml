<teiHeader>
<fileDesc>
<titleStmt>
  <title>วิปรัฐบาล เตรียมนำร่าง พ.ร.บ.งบ 2553 พิจารณาเป็นวาระพิเศษ  </title>
  <author>ภัทรศรี วนิชาชีวะ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208260050&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วิปรัฐบาล เตรียมนำร่าง พ.ร.บ.งบ 2553 พิจารณาเป็นวาระพิเศษ</headline>
<lead></lead>
<neck></neck>
<body><p>ประธานวิปรัฐบาล เตรียมนำร่างพระราชบัญญัติงบประมาณรายจ่ายประจำปีงบประมาณ 2553 พิจารณาเป็นวาระพิเศษ พร้อมระบุเบื้องต้นจะใช้เวลาพิจารณา 2 วัน <persName>นายชินวรณ์ บุณยเกียรติ</persName> ประธานคณะกรรมการประสานงานพรรคร่วมรัฐบาล หรือวิปรัฐบาล กล่าวว่า ในการประชุมสภาผู้แทนราษฏรวันนี้ (26 ส.ค.52) คาดว่าประธานสภาผู้แทนราษฎรจะต้องหารือเพื่อหยิบยกร่างพระราชบัญญัติงบประมาณรายจ่ายประจำปีงบประมาณ 2553 ขึ้นมาพิจารณาเป็นวาระพิเศษ โดยมี ส.ส.ขอสงวนคำแปรญัตติไว้ 184 คน เบื้องต้นคาดว่าจะใช้เวลาในการอภิปราย 2 วัน ส่วนข้อกังวลที่หลายฝ่ายมองว่าอาจเป็นการอภิปรายไม่ไว้วางใจไปในตัวนั้น ตนเองไม่รู้สึกกังวล เชื่อว่าประธานในการประชุมจะควบคุมการประชุมได้ และสมาชิกต้องอภิปรายในกรอบที่แปรญัตติไว้ และเชื่อว่าสมาชิกจะมุ่งเน้นอภิปรายในเนื้อหาสาระ ทั้งนี้ได้แจ้งไปยังพรรคร่วมรัฐบาลในเรื่องขององค์ประชุม เนื่องจากต้องมีการลงมติเป็นรายมาตราและทั้งฉบับ ดังนั้นองค์ประชุมต้องมีความพร้อมอยู่ตลอดเวลา ส่วนที่การอภิปรายจะมีการประท้วงจนทำให้ต้องเพิ่มวันประชุมนั้น เชื่อว่าหากมีการอภิปรายเนื้อหาซ้ำกัน ประธานก็สามารถยุติการอภิปรายได้ ประธานวิปรัฐบาล กล่าวอีกว่า วันนี้ เวลา 10.00 น. จะมีการหารือระหว่างวิปทั้ง 2 ฝ่าย เพื่อให้การประชุมเป็นไปด้วยความเรียบร้อย พร้อมยืนยันพรรคร่วมรัฐบาลไม่มีปัญหาจากกรณีการแต่งตั้งข้าราชการ เพราะพรรคร่วมรัฐบาลเข้าใจบทบาทของแต่ละพรรคในการดูแลกระทรวงต่าง ๆ และถือเป็นเรื่องของการบริหาร พร้อมเชื่อว่าเรื่องดังกล่าวจะไม่เกี่ยวข้องกับการพิจารณาเพื่อลงมติ พ.ร.บ.งบประมาณรายจ่ายประจำปี 2553 </p></body>
</news>
