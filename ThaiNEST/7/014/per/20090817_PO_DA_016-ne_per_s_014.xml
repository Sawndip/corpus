<teiHeader>
<fileDesc>
<titleStmt>
  <title>เริ่มแล้วตัดสินแบบสร้างรัฐสภาใหม่  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 12:16:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14634  </bibl>
</sourceDesc>
</fileDesc>
</teiHeader>
<news>
<headline>เริ่มแล้วตัดสินแบบสร้างรัฐสภาใหม่</headline>
<lead></lead>
<neck></neck>
<body><p>วันนี้(17 ส.ค.) ที่รัฐสภา <persName>พ.อ.อภิวันท์ วิริยะชัย</persName> รองประธานสภาผู้แทนราษฎร ในฐานะประธานคณะกรรมการตัดสินการประกวดแบบอาคารรัฐสภาแห่งใหม่และอาคารประกอบ พร้อมด้วย <persName>นายนิคม ไวยรัชพานิช</persName> รองประธานวุฒิสภา และคณะกรรมฯ แถลงว่า คณะกรรมการฯได้เริ่มให้คะแนนแบบก่อสร้างอาคารรัฐสภาแห่งใหม่จากจำนวนผู้เสนอแบบประกวดจำนวน 130 ราย เหลือ 69 ราย และ35 ราย เมื่อค่ำวันที่ 16 ส.ค.ที่ผ่านมา จากนั้นในวันที่ 19 ส.ค.นี้ เวลา 10.00 น. สภาผู้แทนราษฎรจะประกาศผู้ได้รับการคัดเลือกรอบแรก 10 ราย โดยในเวลา 14.00 น.วันเดียวกัน ก็จะเชิญตัวแทนผู้ชนะการประกวดรอบแรก 10 รายมาจับสลากจัดลำดับในการชี้แจง เพื่อให้ทั้งหมดกลับไปทำรายละเอียดในลักษณะทั้งพาวเวอร์พอยท์และแอนนิเมชั่นมาชี้แจงต่อคณะกรรมการตัดสิน โดยกำหนดให้แต่ละรายสามารถชี้แจงรายละเอียดได้รายละ 30 นาที จากนั้นจะเปิดให้คณะกรรมการซักถามอีก 15 นาที</p>
<p><persName>พ.อ.อภิวันท์</persName> กล่าวว่า ในวันที่ 24 ส.ค.คณะกรรมการฯจะตัดสินผู้ผ่านการคัดเลือกในรอบสุดท้ายให้เหลือ 5 ราย จากนั้นในวันที่ 26 ส.ค.จะเปิดโอกาสให้ผู้ได้รับคัดเลือกทั้ง 5 รายได้ซักถามเพิ่มความเข้าใจเพื่อกลับไปกำหนดรายละเอียดในแบบก่อสร้างซึ่งทางสภาฯจะมอบเงินเพื่อให้ผู้ผ่านการคัดเลือกนำไปพัฒนาแบบและจัดทำโมเดลรัฐสภารายละ 1 ล้านบาท และให้เวลากลับไปพัฒนาแบบในระยะเวลา 2 เดือน  จากนั้นจะตัดสินให้เหลือเพียง 1 รายเป็นผู้ชนะเลิศ และทำสัญญาให้บริษัทที่ชนะการประกวดกลับไปดำเนินการออกแบบในรายละเอียดทั้งหมดไม่ว่าจะเป็นงานโครงสร้าง วิศวกรรม ระบบไฟฟ้า เป็นเวลา 5 เดือน ฉะนั้น รูปแบบของรัฐสภาใหม่จะเสร็จสมบูรณ์โดยละเอียดประมาณต้นเดือน ธ.ค.นี้ ซึ่งคาดว่าจะมีพิธีวางศิลาฤกษ์ในเดือน ธ.ค.นี้ ด้วย</p>
<p><persName>พ.อ.อภิวันท์</persName> กล่าวอีกว่า ในวันนี้ตนได้นำคณะกรรมการฯไปถวายสัตย์ปฏิญาณต่อหน้าพระบรมราชานุสาวรีย์พระบาทสมเด็จพระปกเกล้าเจ้าอยู่หัวฯ รัชกาลที่ 7 ว่าจะปฏิบัติหน้าที่ด้วยความซื่อสัตย์สุจริต โปร่งใส เพื่อให้ได้แบบก่อสร้างรัฐสภาที่ดีที่สุดเพื่อเป็นประวัติศาสตร์ให้กับการเมืองของประเทศไทย จึงมั่นใจว่าจะประสบความสำเร็จอย่างแน่นอน </p>
<p>ด้าน<persName>นายนิคม</persName> กล่าวเสริมโดยยืนยันว่า กรรมการทุกคนตัดสินโดยอิสระและพิจารณาแบบที่จะเป็นประโยชน์ต่อรัฐสภามากที่สุด.</p></body>
</news>
