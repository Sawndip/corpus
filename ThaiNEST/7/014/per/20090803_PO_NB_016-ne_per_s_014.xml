<teiHeader>
<fileDesc>
<titleStmt>
  <title>แกนนำ นปช. คาดยื่นรายชื่อถวายฎีกา  17  ส.ค.นี้  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208030107&tb=N255208  </bibl>
</sourceDesc>
</fileDesc>
</teiHeader>
<news>
<headline>แกนนำ นปช. คาดยื่นรายชื่อถวายฎีกา  17  ส.ค.นี้</headline>
<lead></lead>
<neck></neck>
<body><p>กลุ่มแนวร่วมประชาธิปไตยต่อต้านเผด็จการแห่งชาติ คาดจะนำรายชื่อถวายฎีกาขอพระราชทานอภัยโทษให้อดีตนายกรัฐมนตรีได้ วันที่ 17 สิงหาคมนี้ <persName>นายวีระ มุกสิกพงศ์</persName> ประธานกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. กล่าวถึงการรวบรวมรายชื่อประชาชน และแนวร่วมในการถวายฎีกาขอพระราชทานอภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรีว่า ขณะนี้ได้รายชื่อแล้วจำนวน 5.4 ล้านรายชื่อ โดยอยู่ระหว่างการตรวจสอบ โดยคาดว่าจะนำขึ้นทูลเกล้าฯ ได้ภายในวันที่ 17 สิงหาคมนี้ อย่างไรก็ตามยืนยันพร้อมอธิบายด้วยเหตุผลในทุกประเด็น กรณีที่รัฐบาลไม่เห็นด้วยกับแนวทางการถวายฎีกาเพื่อขอพระราชทานอภัยโทษ ด้าน<persName>นายจตุพร พรหมพันธุ์</persName> แกนนำกลุ่ม นปช. กล่าวว่า เตรียมยื่นให้คณะกรรมการป้องกันและปราบปรามการทุจริตแห่งชาติ หรือ ป.ป.ช.ตรวจสอบภรรยาและบุตรของ<persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย กรณีการถือหุ้นในบริษัท ชิโนไท เอนจิเนียริ่ง คอนสตรัคชั่น จำกัด และคุณสมบัติของ<persName>นายชวรัตน์</persName> ตามมาตรา 267 ขณะที่<persName>นายณัฐวุฒิ ใสยเกื้อ</persName> โฆษก นปช. กล่าวว่า ในวันนี้จะให้แนวร่วมกลุ่มเสื้อแดงที่ยังไม่ได้ร่วมลงชื่อในการถวายฎีกา ร่วมลงชื่อสนับสนุนการยื่นถวายฎีกา พร้อมระบุถึงการกระทำของ<persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย ในฐานะหัวหน้าพรรคภูมิใจไทย และ<persName>นายบุญจง วงศ์ไตรรัตน์</persName> รองหัวหน้าพรรค ที่ไม่เห็นด้วยกับการยื่นถวายฎีกา ถือว่าเป็นการใช้อำนาจรัฐขัดขวาง และตั้งข้อสังเกตว่ามีเจตนาที่จะล้มการถวายฎีกาหรือล้มคดีกล้ายางพารา 90 ต้น ของ<persName>นายเนวิน ชิดชอบ</persName> แกนนำพรรคภูมิใจไทย </p></body>
</news>
