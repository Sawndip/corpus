<teiHeader>
<fileDesc>
<titleStmt>
  <title>รัฐบาล เชิญชวนประชาชนร่วมเฉลิมพระเกียรติสมเด็จพระนางเจ้าฯ เนื่องในโอกาสมหามงคลเฉลิมพระชนมพรรษา 77 พรรษา  </title>
  <author>พรภัสสร ปิ่นสกุล  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208030231&tb=N255208&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>รัฐบาล เชิญชวนประชาชนร่วมเฉลิมพระเกียรติสมเด็จพระนางเจ้าฯ เนื่องในโอกาสมหามงคลเฉลิมพระชนมพรรษา 77 พรรษา</headline>
<lead></lead>
<neck></neck>
<body><p>รัฐบาล เชิญชวนประชาชนชาวไทยร่วมเฉลิมพระเกียรติสมเด็จพระนางเจ้าฯ พระบรมราชินีนาถ เนื่องในโอกาสมหามงคลเฉลิมพระชนมพรรษา 77 พรรษา ขณะที่การจัดรายการพิเศษ “ราชินยาสิริมงคล เฉลิมพระชนมพรรษา” กำหนดจัดขึ้นในวันที่ 7 สิงหาคมนี้ <persName>นายสุเทพ เทือกสุบรรณ</persName> รองนายกรัฐมนตรี ในฐานะประธานคณะกรรมการอำนวยการจัดงานเฉลิมพระเกียรติสมเด็จพระนางเจ้า ฯ พระบรมราชินีนาถ เนื่องในโอกาสมหามงคลเฉลิมพระชนมพรรษา 77 พรรษา 12 สิงหาคม 2552 พร้อม<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ในฐานะประธานคณะกรรมการฝ่ายประชาสัมพันธ์การจัดงาน ร่วมกันแถลงข่าวถึงการจัดงานเฉลิมพระเกียรติ โดย<persName>นายสุเทพ</persName> กล่าวว่า รัฐบาลต้องการให้ประชาชนมีส่วนร่วมแสดงความจงรักภักดี ซึ่งในวันที่ 12 สิงหาคมนี้ จะมีการจัดงานขึ้นพร้อมกันทั่วประเทศ อาทิ การจัดกิจกรรมเผยแพร่โครงการในพระราชดำริที่ทรงริเริ่ม กิจกรรมบำเพ็ญประโยชน์สาธารณะเพื่อถวายเป็นพระราชกุศล แด่สมเด็จพระนางเจ้าฯ พระบรมราชินีนาถ ในส่วนของกรุงเทพมหานคร ทุกกระทรวงจะร่วมจัดงานตั้งแต่ท้องสนามหลวงไปจนถึงลานพระราชวังดุสิต มีกิจกรรม 7 เวที ให้ประชาชนมีส่วนร่วม ตลอดจนการออกร้านผลิตภัณฑ์ศิลปาชีพ สินค้าโอทอป นอกจากนี้ขอเชิญชวนประชาชนทั่วประเทศร่วมประดับธงชาติไทยและธงเฉลิมพระเกียรติ สก. และร่วมจุดเทียน ถวายพระพรชัยมงคลพร้อมกันทั่วประเทศในเวลา 19.15 น. ในวันที่ 12 สิงหาคมนี้ ด้าน<persName>นายสาทิตย์</persName> กล่าวว่า รัฐบาลจะจัดรายการพิเศษเพื่อเฉลิมพระเกียรติ โดยใช้ชื่อรายการ “ราชินยาสิริมงคล เฉลิมพระชนมพรรษา” ระหว่างเวลา 21.00 น.- 24.00 น. ทางสถานีวิทยุโทรทัศน์แห่งประเทศไทย และสถานีโทรทัศน์ทุกช่องที่ให้ความร่วมมือ ในวันที่ 7 สิงหาคมนี้ โดยจะเปิดโอกาสให้ประชาชนร่วมบริจาคเงินเพื่อสมทบทุนช่วยค่าใช้จ่ายของโครงการในพระบรมราชินูปถัมภ์ 3 โครงการ ได้แก่ โครงการอันเนื่องมาจากพระราชดำริด้านการส่งเสริมอาชีพ(การทำฟาร์ม) สภาสังคมสงเคราะห์แห่งประเทศไทย และโครงการเปลี่ยนถ่ายไขกระดูก  </p></body>
</news>
