<teiHeader>
<fileDesc>
<titleStmt>
  <title>ยอมรับมีปัญหาการตีความฎีกากลุ่มคนเสื้อแดง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-01 11:39:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17640  </bibl>
</sourceDesc>
</fileDesc>
</teiHeader>
<news>
<headline>ยอมรับมีปัญหาการตีความฎีกากลุ่มคนเสื้อแดง</headline>
<lead></lead>
<neck></neck>
<body><p>วันนี้ (1 ก.ย.) <persName>นายกิตติพงษ์ กิตยารักษ์</persName> ปลัดกระทรวงยุติธรรม กล่าวว่า ได้รับรายงานเรื่องฎีกาของคนกลุ่มเสื้อแดงจาก <persName>นายชาญเชาว์ ไชยานุกิจ</persName> รองปลัดกระทรวงยุติธรรม แล้ว โดยกระทรวงได้เรียกประชุมผู้บริหาร และส่งเรื่องดังกล่าวให้ฝ่ายกฎหมายของสำนักปลัดกระทรวงยุติธรรมเป็นผู้พิจารณารายละเอียดในแง่กฎหมาย เนื่องจากฎีกาดังกล่าวถือว่า มีลักษณะพิเศษ แตกต่างจากฎีกาที่เคยมีมาทั้งหมด จึงจำเป็นต้องมีการวินิจฉัยประเภทของฎีกาว่า เป็นฎีการ้องทุกข์ หรือฎีกาขอพระราชทานอภัยโทษ ขณะนี้จึงถือว่า เรื่องดังกล่าวอยู่ในขั้นตอนการทำงานของข้าราชการประจำ ซึ่งต้องหาข้อมูลประกอบการพิจารณาที่เป็นประโยชน์ เสนอต่อรัฐมนตรีว่าการกระทรวงยุติธรรม โดยจะพยายามเร่งหาข้อสรุปให้ได้เร็วที่สุด</p>
<p><persName>นายกิตติพงษ์</persName> กล่าวอีกว่า ได้มีโอกาสพิจารณารายละเอียดของฎีกาดังกล่าวแล้วพบว่า ไม่ใช่แบบฟอร์มฎีกาปกติ โดยเบื้องต้นในวรรคสุดท้ายของฎีกา มีการพูดถึงการขอพระราชทานอภัยโทษในคดีที่ถูกศาลสั่งจำคุก 2 ปี แต่ข้อความก่อนหน้านั้นไม่ได้มีส่วนเกี่ยวข้องกับคดี ดังนั้นตนจึงยังไม่อยากให้ความเห็นสรุปไปก่อนว่า เป็นฎีกาประเภทใด และไม่ขอตัดสินไปก่อนว่า เป็นฎีกาที่จะสามารถถวายได้หรือไม่ อย่างไรก็ตาม ย้ำว่า หลังได้ข้อสรุปประเด็นในข้อกฎหมายจากฝ่ายกฎหมายแล้ว จะมีการเรียกประชุมฝ่ายบริหารอีกครั้ง.
</p></body>
</news>
