<teiHeader>
<fileDesc>
<titleStmt>
  <title>40ส.ว.-พันธมิตรฮือต้านแก้ รธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/09/news_29433191.php?news_id=29433191  </bibl>
</sourceDesc>
</fileDesc>
</teiHeader>
<news>
<headline>40ส.ว.-พันธมิตรฮือต้านแก้ รธน.</headline>
<lead>"กลุ่ม 40 ส.ว.-แกนนำพันธมิตร" ออกโรงต้านแก้ไขรัฐธรรมนูญ ชี้ขัดมาตรา 122 ผลประโยชน์ทับซ้อนชัดเจน ประกาศล่าชื่อประชาชน 20,000 คนยื่นถอดถอน ส.ส.-ส.ว.ที่ร่วมลงชื่อ "<persName>สมชาย แสวงการ</persName>" ปูด ส.ว.สรรหา เจอ ส.ว.เลือกตั้งข่มขู่ ด้านนายกฯ ไฟเขียวแก้ทันที 2 ประเด็น แต่เตือนบางประเด็นอาจเป็นการขัดกันแห่งผลประโยชน์</lead>
<neck>ประชาธิปัตย์ประชุมเครียดกำหนดจุดยืนพรรค</neck>
<body><p>ความคืบหน้าการแก้ไขรัฐธรรมนูญ หลังจากที่กลุ่ม ส.ส. และ ส.ว. 152 คน เข้าชื่อกันยื่นเสนอร่างรัฐธรรมนูญแห่งราชอาณาจักรไทย แก้ไขเพิ่มเติม ฉบับที่ พ.ศ.... ผ่าน <persName>นายประสพสุข บุญเดช</persName> ประธานวุฒิสภา ไปถึง <persName>นายชัย ชิดชอบ</persName> ประธานสภาผู้แทนราษฎร ในฐานะประธานรัฐสภา เพื่อนำไปสู่การแก้ไขรัฐธรรมนูญ ขณะที่รัฐบาลก็เห็นชอบให้เปิดประชุมร่วมของรัฐสภาในวันที่ 16-17 ก.ย. เพื่อรับฟังความเห็นของ ส.ส.และ ส.ว.ในเรื่องนี้นั้น
ล่าสุดเมื่อวันที่ 8 ก.ย. <persName>นายสมชาย แสวงการ</persName> ส.ว.สรรหา และแกนนำกลุ่ม 40 ส.ว. กล่าวว่า ได้หารือกับนักกฎหมายแล้ว ได้ข้อสรุปเกี่ยวกับเรื่องที่มีการเสนอให้แก้ไขรัฐธรรมนูญใน 6 ประเด็นว่า ขัดต่อรัฐธรรมนูญมาตรา 122 ซึ่งเรื่องนี้ ส.ส.จำนวน 1 ใน 4 สามารถยื่นเรื่องเพื่อถอดถอน ส.ส.และ ส.ว.ที่ร่วมกันเข้าชื่อ ต่อประธานวุฒิสภาได้ตามมาตรา 270 และ 271 เพื่อให้ประธานวุฒิสภาส่งเรื่องให้คณะกรรมการป้องกันและปราบปรามการทุจริตแห่งชาติ (ป.ป.ช.) พิจารณาต่อไป</p>
<p>นอกจากนี้ประชาชนยังสามารถยื่นเรื่องร้องต่อ ป.ป.ช.ได้โดยตรง ตามรัฐธรรมนูญมาตรา 272 และ 274 หาก ป.ป.ช.พิจารณาว่าผิดจริง ส.ส.และ ส.ว.ที่ร่วมกันลงชื่อต้องหยุดปฏิบัติหน้าที่ทันที หรืออาจนำไปสู่การพ้นจากตำแหน่งเมื่อศาลฎีกาแผนกคดีอาญาของผู้ดำรงตำแหน่งทางการเมืองตัดสินว่าผิด คาดว่าจะมีประชาชนไปยื่นเรื่องต่อ ป.ป.ช.ในวันศุกร์นี้ (11 ก.ย.)</p>
<p><persName>นายสมชาย</persName> ยังกล่าวอีกว่า มี ส.ว.บางคนร่วมเซ็นชื่อเพราะถูกข่มขู่จาก ส.ว.เลือกตั้ง โดยบอกว่าถ้าไม่ร่วมลงชื่อ หากแก้ไขรัฐธรรมนูญในส่วนของ ส.ว.สรรหาจาก 3 ปีเป็น 6 ปีได้ อย่าหน้าด้านอยู่เป็น ส.ว.อีก เรื่องนี้อยากให้ ส.ว.ที่ร่วมเซ็นชื่อไปนั้นไตร่ตรองให้ดี ควรตรวจสอบข้อกฎหมายให้ดี ในฐานะเป็น ส.ส.และ ส.ว.สามารถเสนอแนะแนวทางได้ แต่ไม่ใช่ไปร่วมลงมือแก้ไขเสียเอง เกรงว่าจะเข้าข่ายผลประโยชน์ทับซ้อน</p>
<p>"ผมคิดว่า ส.ว.และ ส.ส.ที่ไปร่วมลงชื่อนั้น รู้อยู่แล้วว่าแก้รัฐธรรมนูญไม่ได้ เพราะควรตั้ง ส.ส.ร.3 ขึ้นมากกว่า การเคลื่อนไหวครั้งนี้ทำให้เห็นว่ามีผู้อยู่เบื้องหลังที่ต้องการให้แก้ไขรัฐธรรมนูญ ถือเป็นเกมหมากรุกเพื่อเดินรุกฆาตรัฐบาลให้ขาดเสถียรภาพจนยุบสภาในที่สุด" <persName>นายสมชาย</persName> ระบุ</p>
<p>มีรายงานด้วยว่า ส.ว.ที่ร่วมลงชื่อเสนอแก้ไขรัฐธรรมนูญบางคน ได้เริ่มทยอยถอนชื่อแล้ว อาทิ <persName>นางรสสุคนธ์ ภูริเดช</persName> ส.ว.สรรหา <persName>พล.ต.ต.สุเทพ สุขสงวน</persName> ส.ว.สรรหา <persName>พล.ต.อ.อำนวย เพชรศิริ</persName> ส.ว.สรรหา <persName>น.ส.เกศสิณี แขวัฒนะ</persName> ส.ว.พระนครศรีอยุธยา และ <persName>นายฐิระวัตร กุลละวณิชย์</persName> ส.ว.สรรหา</p>
<p>พันธมิตรประกาศล่า 2 หมื่นชื่อต้าน</p>
<p>อาคารเคยูโฮม มหาวิทยาลัยเกษตรศาสตร์ <persName>นายสนธิ ลิ้มทองกุล</persName> <persName>นายพิภพ ธงไชย</persName> <persName>นายสมศักดิ์ โกศัยสุข</persName> และ<persName>นายสุริยะใส กตะศิลา</persName> แกนนำพันธมิตรประชาชนเพื่อประชาธิปไตย ร่วมกันแถลงข่าวแสดงจุดยืนต่อการแก้ไขรัฐธรรมนูญ โดย<persName>นายสนธิ</persName> กล่าวว่า พันธมิตรยังคงยืนยันจุดยืนเดิมคือคัดค้านการแก้รัฐธรรมนูญฉบับที่เปิดโอกาสให้ประชาชนตรวจสอบนักการเมือง โดยจะต่อต้านการแก้รัฐธรรมนูญในทุกวิถีทาง เริ่มตั้งแต่การเข้าชื่อ 20,000 รายชื่อยื่นต่อประธานวุฒิสภาในวันที่ 7 ต.ค. นี้
"ขอฝากข้อคิดไปยัง ส.ส.กับ ส.ว.ว่า แผ่นดินไทยศักดิ์สิทธิ์ ทุกอย่างเป็นอนิจจัง วันนี้คุณอาจเป็นนายกฯ ประธานรัฐสภา แต่หากทำผิด เมื่อพ้นจากตำแหน่งนอกจากจะมีความผิดจากการกระทำเพื่อผลประโยชน์ส่วนตัวซึ่งต้องได้รับโทษแล้ว ยังจะต้องถูกสาปแช่งอีกด้วย" <persName>นายสนธิ</persName> ระบุ</p>
<p>นายกฯ ไฟเขียวแก้ทันที 2 ประเด็น</p>
<p>ด้านท่าทีของฝ่ายรัฐบาล <persName>นายอภิสิทธิ์ เวชชาชีวะ</persName> นายกรัฐมนตรี แถลงภายหลังการประชุมคณะรัฐมนตรี (ครม.) ว่า จะพยายามดูว่าอะไรที่เป็นจุดร่วมก็จะเดินหน้า แต่อะไรที่ยังเป็นเรื่องที่มีความหลากหลายทางความคิดอยู่ ก็คงต้องดูว่าจะมีทางทำให้เกิดข้อยุติที่ดีได้อย่างไร เพราะเราต้องฟังเสียงทุกด้านที่เกี่ยวข้องด้วย
ทั้งนี้ จากการพูดคุยกับ ส.ส.และ ส.ว.บางคน ก็พบว่ายังมีความคิดที่หลากหลาย บางคนมีความเห็นว่าอยากให้บางประเด็นมีการทำประชามติ หรือทำในกระบวนการของสภาร่างรัฐธรรมนูญ แต่บางเรื่องก็ค่อนข้างเห็นตรงกันหมดทุกฝ่าย อาทิ มาตรา 190 (การทำข้อตกลงกับต่างประเทศต้องผ่านความเห็นชอบของรัฐสภาทุกครั้ง) ก็เห็นว่าน่าจะดำเนินการได้ เพราะเป็นประโยชน์สำหรับการบริหารราชการแผ่นดิน ไม่ได้เป็นผลประโยชน์เฉพาะนักการเมืองหรือใครคนใดคนหนึ่ง รวมทั้งมาตรา 265 และ 266 (การปฏิบัติหน้าที่ของ ส.ส. และ ส.ว.ที่ต้องไม่ก้าวก่ายแทรกแซงข้าราชการประจำ) ก็ต้องการมุ่งให้การทำงานของ ส.ส.และ ส.ว.ตอบสนองประชาชนได้มากขึ้น
ส่วนบางเรื่องก็มีการตั้งประเด็นว่าอาจจะขัดมาตรา 122 หรือไม่ (การปฏิบัติหน้าที่ของ ส.ส.และ ส.ว.ต้องเป็นไปเพื่อประโยชน์ของปวงชนชาวไทย โดยปราศจากการขัดกันแห่งผลประโยชน์) ฉะนั้นการเข้าไปเกี่ยวข้องต้องดูด้วยความระมัดระวัง</p>
<p>ปิดทางพ่วงนิรโทษกรรม</p>
<p>ต่อข้อถามว่า ประเด็นการนิรโทษกรรมจะดำเนินการไปพร้อมกันเลยหรือไม่ <persName>นายอภิสิทธิ์</persName> กล่าวว่า ขณะนี้ยังไม่มีประเด็นนิรโทษกรรมเข้ามา เพราะยังเป็นเรื่องของ 6 ประเด็นที่คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญเสนอมา
“เมื่อคณะกรรมการทำงานเสร็จแล้ว ก็ควรนำข้อเสนอมาพิจารณาอย่างจริงจัง ไม่ใช่วางไว้เฉยๆ และเมื่อข้อเสนอเข้ามาแล้วก็จะเป็นปัจจัยในการพิจารณาตัดสินใจ ซึ่งการแก้ไขเพิ่มเติมรัฐธรรมนูญเป็นเรื่องเสียงข้างมากของรัฐสภา ซึ่งไม่ใช่การโยนความรับผิดชอบ เพราะแม้รัฐบาลจะต้องการอย่างไรก็ไม่มีเสียงเกินกึ่งหนึ่งอยู่แล้ว” <persName>นายอภิสิทธิ์</persName> ระบุ</p>
<p>เตือนใน ครม.ระวังเจอถอดถอน</p>
<p><persName>นายปณิธาน วัฒนายากร</persName> รองเลขาธิการนายกรัฐมนตรี ทำหน้าที่โฆษกประจำสำนักนายกรัฐมนตรี กล่าวหลังการประชุม ครม.เช่นกันว่า ในที่ประชุม นายกฯ ได้หยิบยกประเด็นการแก้ไขรัฐธรรมนูญขึ้นมาหารือกับรัฐมนตรี โดยนายกฯ ได้เตือนบรรดารัฐมนตรีในเรื่องที่ออกมาผลักดันประเด็นแก้ไขรัฐธรรมนูญว่า อย่าให้เกิดกรณีผลประโยชน์ทับซ้อน เพราะจะขัดต่อรัฐธรรมนูญมาตรา 122 มีสิทธิถูกถอดถอนได้</p>
<p><persName>นายปณิธาน</persName> กล่าวด้วยว่า ช่วงเช้าวันที่ 9 ก.ย. นายกฯ จะเรียกหน่วยงานด้านความมั่นคงที่เกี่ยวข้องกับการแก้ไขปัญหาชายแดนไทย-กัมพูชา และเจ้าหน้าที่กระทรวงการต่างประเทศที่เกี่ยวข้อง เพื่อหารือรับฟังความคิดเห็นเรื่องการแก้ไขรัฐธรรมนูญมาตรา 190 ด้วยว่าฝ่ายปฏิบัติมีข้อเสนอแนะอย่างไร</p>
<p>ปชป.ถกกำหนดจุดยืนพรรค</p>
<p>ที่พรรคประชาธิปัตย์ ช่วงเย็นวันเดียวกัน มีการประชุม ส.ส.และแกนนำพรรค เพื่อกำหนดจุดยืนต่อประเด็นการแก้ไขรัฐธรรมนูญ โดยจะพิจารณาประกอบกับแนวทางที่พรรคเคยศึกษาไว้แล้วโดย <persName>นายบัญญัติ บรรทัดฐาน</persName> กรรมการสภาที่ปรึกษาพรรค
<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี จากพรรคประชาธิปัตย์ กล่าวว่า ปัญหาใหญ่ที่นักการเมืองต้องตอบกับสังคมให้ได้ก็คือ ประชาชนจะได้อะไรจากการแก้ไขรัฐธรรมนูญครั้งนี้</p>
<p>ภท.เร่งแก้ "ที่มา ส.ส." หวั่นยุบสภา</p>
<p>แหล่งข่าวซึ่งเป็นแกนนำพรรคภูมิใจไทย เปิดเผยว่า ที่ประชุมแกนนำพรรคภูมิใจไทย ซึ่งประกอบด้วย <persName>นายชวรัตน์ ชาญวีรกูล</persName> หัวหน้าพรรค <persName>นางพรทิวา นาคาศัย</persName> เลขาธิการพรรค <persName>สมศักดิ์ เทพสุทิน</persName> และ<persName>นายอนุทิน ชาญวีรกูล</persName> แกนนำพรรคนั้น เห็นด้วยกับการเร่งแก้ไขรัฐธรรมนูญในประเด็นที่มาของ ส.ส. เพราะเชื่อว่าจะมีการยุบสภาในอีกไม่นานนี้</p>
<p>ส่วนประเด็นที่พรรคร่วมรัฐบาลยังมีความเห็นไม่ตรงกันเกี่ยวกับข้อสรุปของคณะกรรมการสมานฉันท์ฯ ในประเด็นอื่นๆ เช่น ที่มาของ ส.ว. หรือมาตรา 237 ที่กรรมการบริหารพรรคทุจริตเลือกตั้งแล้วต้องยุบพรรคนั้น พรรคเห็นควรให้ทำประชาพิจารณ์ก่อน</p>
<p>เพื่อแผ่นดินมั่นใจไม่ขัดมาตรา 122</p>
<p>ขณะที่ <persName>นายไชยยศ จิรเมธากร</persName> ว่าที่เลขาธิการพรรคเพื่อแผ่นดิน กล่าวว่า ที่ประชุมพรรคมีมติสนับสนุนสรุปรายงานของคณะกรรมการสมานฉันท์ฯ แต่ขอเสนอให้ที่ประชุมร่วมของรัฐสภาหยิบยกบทบัญญัติของรัฐธรรมนูญที่ไม่มีข้อขัดแย้งขึ้นมาแก้ไขก่อน อาทิ มาตรา 190 และมาตรา 93 เรื่องที่มาของ ส.ส. โดยไม่จำเป็นต้องพิจารณาตามข้อสรุปของคณะกรรมการสมานฉันท์ฯ ส่วนประเด็นที่ยังเป็นข้อขัดแย้ง ก็ควรให้มีการทำประชามติ</p>
<p>"ที่ประชุมพรรคยังเห็นว่า การที่รัฐธรรมนูญเปิดช่องให้ ส.ส.และ ส.ว.สามารถแก้ไขรัฐธรรมนูญได้ ก็เท่ากับเป็นการยืนยันเจตนารมณ์ของรัฐธรรมนูญอยู่แล้วในการให้สิทธิดังกล่าว จึงไม่น่าเข้าข่ายเป็นการกระทำที่ขัดกันแห่งผลประโยชน์ตามรัฐธรรมนูญมาตรา 122" <persName>นายไชยยศ</persName> ระบุ</p>
<p>"<persName>จาตุรนต์</persName>" ยุรัฐบาล "รีบแก้-รีบยุบ"</p>
<p>ด้านท่าทีของฝ่ายค้าน นายจิรายุ ห่วงทรัพย์ รองโฆษกพรรคเพื่อไทย แถลงภายหลังการประชุมคณะกรรมการบริหารพรรค และ ส.ส.พรรคเพื่อไทย ว่า ที่ประชุมมีมติเห็นด้วยกับกรณีที่ ส.ส.และ ส.ว.เข้าชื่อกันเพื่อขอแก้ไขรัฐธรรมนูญใน 6 ประเด็น และจะไม่มีการเสนอประเด็นอื่นเพิ่มเติม</p>
<p><persName>นายจาตุรนต์ ฉายแสง</persName> อดีตรักษาการหัวหน้าพรรคไทยรักไทย กล่าวว่า ไม่เห็นด้วยกับท่าทีของพรรคประชาธิปัตย์ที่จะให้แก้ไขรัฐธรรมนูญเพียง 2 ประเด็น เพราะไม่ได้ช่วยแก้ปัญหาวิกฤติของประเทศแต่อย่างใดเลย ยังดีที่มีกลุ่ม ส.ว.เสนอโครงร่างออกมา ซึ่งพรรคร่วมรัฐบาลหลายพรรคก็พร้อมสนับสนุนข้อเสนอ ส.ว.กลุ่มนี้ เหลือเพียงพรรคประชาธิปัตย์พรรคเดียว จึงขอเรียกร้องให้รัฐบาลและพรรคการเมืองทั้งหลายแสดงความจริงใจสนับสนุนการแก้ไขรัฐธรรมนูญ เพื่อผ่อนคลายวิกฤติของประเทศ เมื่อแก้ไขรัฐธรรมนูญเรียบร้อยแล้วก็ควรยุบสภาและจัดให้มีการเลือกตั้งใหม่โดยเร็ว</p>
<p>"<persName>ปู่ชัย</persName>"เปิดสภา 3 วัน-ไม่ขวางนิรโทษ</p>
<p><persName>นายชัย ชิดชอบ</persName> ประธานรัฐสภา กล่าวถึง การประชุมร่วมของรัฐสภา เพื่อรับฟังความคิดเห็นเกี่ยวกับการแก้ไขรัฐธรรมนูญ ว่า จะให้โอกาสประชุม 3 วัน คือ ระหว่างวันที่ 16-18 ก.ย. เพื่อให้กลุ่ม ส.ส. และ ส.ว.ได้แสดงความคิดเห็นอย่างเต็มที่ โดยได้แจ้งให้นายกรัฐมนตรีทราบแล้ว
ผู้สื่อข่าวถามว่า จะมีการหยิบยกร่างพระราชบัญญัตินิรโทษกรรม ที่พรรคภูมิใจไทยเสนอ เข้าหารือด้วยหรือไม่ <persName>นายชัย</persName> กล่าวว่า ต้องดูว่าเกี่ยวกับรัฐธรรมนูญหรือไม่ อย่างไรก็ดี ร่างกฎหมายดังกล่าวขณะนี้บรรจุอยู่ในระเบียบวาระการประชุมเรียบร้อยแล้ว ทุกอย่างต้องดำเนินการไปตามขั้นตอน</p></body>
</news>
