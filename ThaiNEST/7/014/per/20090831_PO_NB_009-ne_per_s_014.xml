<teiHeader>
<fileDesc>
<titleStmt>
  <title>ที่ประชุม ศอ.รส. เสนอ ครม.พร้อมเรียกประชุมนัดพิเศษได้ทันที หากฝ่ายข่าวประเมินเสื้อแดงรุนแรง  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-31 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208310189&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ที่ประชุม ศอ.รส. เสนอ ครม.พร้อมเรียกประชุมนัดพิเศษได้ทันที หากฝ่ายข่าวประเมินเสื้อแดงรุนแรง</headline>
<lead></lead>
<neck></neck>
<body><p>ที่ประชุมศูนย์อำนวยการรักษาความสงบเรียบร้อย เสนอให้คณะรัฐมนตรีพร้อมประชุมคณะรัฐมนตรีนัดพิเศษได้ทันที หากฝ่ายข่าวประเมินสถานการณ์การชุมนุมก่อให้เกิดความรุนแรง เพื่อประกาศใช้ พ.ร.บ.การรักษาความมั่นคงภายในราชอาณาจักรได้ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง กล่าวภายหลังเป็นประธานการประชุมศูนย์อำนวยการรักษาความสงบเรียบร้อย หรือ ศอ.รส.ว่า จะนำผลสรุปสถานการณ์ให้คณะรัฐมนตรีรับทราบในวันพรุ่งนี้ (1 ก.ย.52) และมีข้อเสนอให้คณะรัฐมนตรีเตรียมพร้อม หากฝ่ายข่าวประเมินสถานการณ์การชุมนุมของกลุ่มแนวร่วมประชาธิปไตยต่อต้านเผด็จการแห่งชาติ หรือ นปช.จะก่อให้เกิดความรุนแรง เพื่อเรียกประชุมคณะรัฐมนตรีนัดพิเศษ ก่อนประกาศใช้ พ.ร.บ.การรักษาความมั่นคงภายในราชอาณาจักร ได้ทันที ส่วนสถานการณ์ขณะนี้ฝ่ายข่าวยังประเมินว่า กลุ่ม นปช.ยังจะจัดการชุมนุมใหญ่เพื่อกดดันรัฐบาลให้ยุบสภาและลาออก โดยไม่มีการเปลี่ยนแปลงจุดมุ่งหมาย รวมทั้งยังมีการเคลื่อนไหวของกลุ่ม นปช.ในการลงพื้นที่ปลุกระดมให้ประชาชนตามจังหวัดต่างๆ มาร่วมชุมนุมด้วย ส่วน พ.ร.บ.การรักษาความมั่นคงฯ ที่ประกาศใช้ในพื้นที่เขตดุสิต ระหว่างวันที่ 29 สิงหาคม ถึง 1 กันยายน นั้น ให้หมดตามวาระในวันพรุ่งนี้ รวมทั้งจะถอนกำลังผสมออกจากบริเวณพื้นที่โดยรอบทำเนียบรัฐบาลด้วย สำหรับกรณีที่ตำรวจจับเจ้าหน้าที่ บริษัท เอสซีแอสเสท เกี่ยวกับการเผยแพร่คลิปเสียงนายกรัฐมนตรีนั้น <persName>นายสุเทพ</persName> กล่าวว่า ปล่อยให้เป็นไปตามขั้นตอนของกฎหมาย โดยยืนยันว่า รัฐบาลไม่ได้กลั่นแกล้งพรรคเพื่อไทยตามที่กล่าวหา และเห็นว่าไม่จำเป็นต้องตั้งคณะกรรมการขึ้นมาสอบสวน เนื่องจากเจ้าหน้าที่ดำเนินการตามกฎหมายอาญาอยู่แล้ว </p></body>
</news>
