<teiHeader>
<fileDesc>
<titleStmt>
  <title>ประชุมวิป3ฝ่ายถก รธน.26ชั่วโมง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-10 16:10:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19565  </bibl>
</sourceDesc>
</fileDesc>
</teiHeader>
<news>
<headline>ประชุมวิป3ฝ่ายถก รธน.26ชั่วโมง</headline>
<lead></lead>
<neck></neck>
<body><p>วันนี้ (10 ก.ย.) ที่รัฐสภา เมื่อเวลา 14.00 น. มีการประชุมวิป 3 ฝ่าย ทั้งรัฐบาล ฝ่ายค้าน และวุฒิสภา เพื่อหารือถึงกรอบในการร่วมรัฐสภาในวันที่ 16-17 ก.ย. เพื่อพิจารณาการแก้ไขรัฐธรรมนูญ โดยใช้เวลาประมาณ 1 ชั่วโมง จากนั้น <persName>นายชินวรณ์ บุณยเกียรติ</persName> ประธานวิปรัฐบาล แถลงภายหลังการหารือว่า ที่ประชุมเห็นตรงกันว่า ในการอภิปรายในวันแรกเริ่มตั้งแต่เวลา 10.00 -24.00 น. และวันที่สอง 10.00-22.00 น. รวมเป็น 26 ชั่วโมง โดยแบ่งเวลาการอภิปรายให้คณะกรรมการสมานฉันท์ นายกฯ และครม. 4 ชั่วโมง รัฐบาล 8 ชั่วโมง ฝ่ายค้าน 8 ชั่วโมง และวุฒิสภา 6 ชั่วโมง สมาชิกอภิปรายเฉลี่ยคนละ 10 นาที หากฝ่ายใดจะอภิปรายมากกว่านี้ก็ขอให้แจ้งต่อประธาน เพื่อให้การประชุมเป็นไปด้วยความเรียบร้อย และให้ถ่ายทอดผ่านทางสถานีโทรทัศน์แห่งประเทศไทย โดยกรอบการอภิปรายขอให้ยึดตามรายงานของคณะกรรมการสมานฉันท์ฯ ในประเด็นการสร้างความสมานฉันท์ และการแก้ไขรัฐธรรมนูญ โดยวิปทั้ง 3 ฝ่าย ได้ตั้งข้อสังเกตว่า ให้ประธานได้มีการควบคุมการอภิปราย และเป็นไปตามกรอบที่กำหนดไว้ </p>
<p><persName>นายชินวรณ์</persName> กล่าวต่อว่า นอกจากนั้นที่ประชุมยังเห็นว่า การอภิปรายครั้งนี้ ควรเปิดโอกาสให้สมาชิกรัฐสภาได้แสดงความเห็นอย่างกว้างขวาง และให้ ครม.รับฟังความคิดเห็นไปประมวลความคิดเห็นที่จะดำเนินการต่อไป ทั้งนี้ ได้ขอความร่วมมือทุกฝ่ายว่า ให้อภิปรายอย่างสร้างสรรค์ และให้เห็นว่า การเมืองโดยกลไกของระบบรัฐสภาสามารถหาทางออกได้ ซึ่งจะเป็นจุดเริ่มต้นที่ดีในการที่จะสร้างความสมานฉันท์ และปฎิรูปการเมืองต่อไป</p>
<p>ผู้สื่อข่าวถามว่า มีการพูดถึงหรือไม่ว่า หาก 2 วันอภิปรายไม่พอจะต้องต่อเวลาออกไปอีก <persName>นายชินวรณ์</persName> กล่าวว่า ทุกฝ่ายยืนยันชัดเจนว่า เมื่อถึงเวลา 22.00 น. ให้เสนอปิดได้ทันที เพราะสมาชิกแต่ละคนติดภารกิจ อภิปรายเพียง 2 วัน ก็น่าจะครอบคลุมแล้ว.
</p></body>
</news>
