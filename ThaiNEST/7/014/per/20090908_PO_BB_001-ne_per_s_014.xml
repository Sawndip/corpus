<teiHeader>
<fileDesc>
<titleStmt>
  <title>ห้ามสื่อรัฐสัมภาษณ์ทักษิณ 'จอม'รับผิดชอบยุติรายการ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/08/news_29426656.php?news_id=29426656  </bibl>
</sourceDesc>
</fileDesc>
</teiHeader>
<news>
<headline>ห้ามสื่อรัฐสัมภาษณ์<persName>ทักษิณ</persName> '<persName>จอม</persName>'รับผิดชอบยุติรายการ</headline>
<lead>"<persName>สาทิตย์</persName>" สั่งห้ามสื่อรัฐให้ "<persName>ทักษิณ</persName>" สัมภาษณ์ป่วนไทย ลั่นต้องไม่มีกรณีอย่างนี้เกิดขึ้นอีก ระบุการตรวจสอบรายการเป็นเรื่องภายใน อสมท "<persName>จอม เพชรประดับ</persName>" ยุติจัดรายการวิทยุอสมท 100.5 รับผิดชอบ สัมภาษณ์ "<persName>ทักษิณ</persName>" ด้าน อสมท แจงยืนยันองค์กรสื่อเป็นกลาง หวั่นถูกโยงการเมือง "<persName>บรรหาร</persName>" หนุนรัฐเจรจา<persName>ทักษิณ</persName></lead>
<neck></neck>
<body><p><persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ให้สัมภาษณ์ถึงกรณีที่ <persName>พ.ต.ท.ทักษิณ ชินวัตร</persName> อดีตนายกรัฐมนตรี ให้สัมภาษณ์รายการ “ดิ เอ็กซ์คูลซีฟ” ทางคลื่นเอฟเอ็ม 100.5 เมกะเฮิรตซ์ ของ อสมท ดำเนินรายการโดย<persName>นายจอม เพชรประดับ</persName> เมื่อวันที่ 6 ก.ย. ว่า ได้รับรายงานเบื้องต้นจาก อสมท แล้วว่า เมื่อวานนี้ (6 ก.ย.) มีการประชุมผู้บริหารเพื่อตรวจสอบข้อเท็จจริงแล้ว และได้รายงานให้ตนทราบในฐานะที่กำกับดูแล อสมท เบื้องต้นต้องบอกว่าตนเคารพการทำหน้าที่ของสื่อมวลชนและไม่เคยเข้าไปแทรกแซงการทำงาน แต่กรณีดังกล่าวนี้แตกต่างจากกรณีทั่วไป</p>
<p>การที่ผู้จัดรายการให้สัมภาษณ์ว่าทำหน้าที่สื่อ และสมัยที่<persName>นายอภิสิทธิ์ เวชชาชีวะ</persName> เป็นฝ่ายค้านก็เคยสัมภาษณ์เช่นกันนั้น ตนก็ต้องบอกว่า <persName>พ.ต.ท.ทักษิณ</persName>กับ<persName>นายอภิสิทธิ์</persName>นั้นต่างกัน ตอนนี้ <persName>พ.ต.ท.ทักษิณ</persName> มีสถานะเป็นนักโทษหลบหนีอาญาแผ่นดิน และมีหมายจับรวมถึงหมายจับที่ผ่านตำรวจสากลทั่วโลกด้วย และเป็นบุคคลที่ต้องการตัวของทางการไทย เพื่อให้กลับมารับโทษตามกระบวนการยุติธรรม
ดังนั้นคำพูดของ <persName>พ.ต.ท.ทักษิณ</persName> เวลาให้สัมภาษณ์จึงไม่ใช่นักการเมืองปกติ แต่เป็นการให้สัมภาษณ์โดยเป็นปฏิปักษ์ต่อกระบวนการยุติธรรมของไทยโดยตรง เป็นการประณามกระบวนการยุติธรรม กระบวนการศาลรัฐธรรมนูญ เป็นการให้ร้ายประเทศไทย และเป็นการให้ร้ายกับสถาบันองคมนตรีด้วย ดังนั้นกรณีที่เกิดขึ้นนี้ ก็เป็นเรื่องที่แม้ว่าตนจะเคารพการทำหน้าที่ของสื่อแต่ก็ต้องคำนึงถึงผลกระทบที่จะเกิดขึ้นกับประเทศด้วย</p>
<p>ให้ อสมท จัดการเอง-ลั่นต้องไม่เกิดอีก</p>
<p><persName>นายสาทิตย์</persName> กล่าวว่า เรื่องนี้แยกออกเป็นสองประเด็น โดยพูดคุยกับทาง อสมท ว่า 1.กรณีรายการที่เกิดขึ้นแล้ว มีการให้สัมภาษณ์ไปแล้ว <persName>นายจอม</persName>ก็ไม่ใช่พนักงานของ อสมท แต่เป็นรายการของ อสมท ดังนั้นก็ขอให้ อสมท ไปดำเนินการภายในว่าจะจัดการอย่างไร เพราะตนก็เคารพการเป็นมืออาชีพของ อสมท เนื่องจากเป็นรัฐวิสาหกิจที่เป็นบริษัทมหาชน ซึ่งต้องดำเนินการโดยรับผิดชอบต่อการบริหารองค์กรตนเอง
"แต่ประเด็นที่ผมได้ย้ำ คือกรณีที่จะเกิดขึ้นต่อไปข้างหน้า อสมทก็ควรจะมีมาตรการในการกำกับดูแลไม่ให้กรณีเช่นนี้เกิดขึ้นอีก เพราะกรณีที่ <persName>พ.ต.ท.ทักษิณ</persName>ให้สัมภาษณ์ผ่านสื่อก็เป็นเรื่องที่เคยเกิดขึ้นมาแล้วในช่วงเหตุการณ์เดือนเม.ย.ที่ผ่านมา ซึ่งผมก็จะรอผลการดำเนินการของ อสมท"
2.เรื่องเช่นนี้จะเกิดขึ้นไม่ได้อีก เพราะกรณีของ <persName>พ.ต.ท.ทักษิณ</persName> เป็นกรณีมีผลต่อสถานการณ์ของประเทศโดยตรง และเป็นเรื่องที่อาจทำให้สถานการณ์ซึ่งสงบเรียบร้อยอยู่แล้ว เกิดลุกลามบานปลายได้</p>
<p>ชี้<persName>ทักษิณ</persName>ไม่หยุด-ยังเคลื่อนไหวต่อ</p>
<p>ผู้สื่อข่าวถามว่า เรื่องนี้จะเป็นบทเรียนให้แก่นักจัดรายการอื่นๆ หรือไม่ <persName>นายสาทิตย์</persName> กล่าวว่า ประเด็นข้อเท็จจริงเบื้องต้นเท่าที่ทราบก็มีข้อสังเกตเยอะ เช่นที่ระบุว่ามีการติดต่อกันมาก่อนหลายเดือนแล้ว ซึ่งเท่าที่ตรวจสอบน่าจะอยู่ช่วงเดือนเม.ย. และจากการสืบทราบข้อเท็จจริงภายในก็ทราบว่ามีผู้หญิงโทรมาจากประเทศดูไบบอกว่า <persName>พ.ต.ท.ทักษิณ</persName>จะเข้าสาย ซึ่งเรื่องนี้ผู้จัดสามารถใช้ดุลพินิจได้อยู่แล้ว เรื่องความเหมาะสมหรือไม่เหมาะสม ไม่เช่นนั้นจะเกิดปัญหาได้ เพราะหากโดนคดีหมิ่นศาลจะไม่ใช้แค่ผู้จัดรายการเท่านั้น แต่จะขยายวงไปไกลกว่านั้น</p>
<p>ต่อข้อถามถึงท่าทีการเคลื่อนไหวของ <persName>พ.ต.ท.ทักษิณ</persName> พร้อมเจรจากับรัฐบาลหรือไม่ <persName>นายสาทิตย์</persName> กล่าวว่า ข้อนี้พิสูจน์ได้ชัดเจนอยู่แล้วว่า <persName>พ.ต.ท.ทักษิณ</persName> มีความประสงค์ที่จะเคลื่อนไหวต่อไป เพราะถ้อยคำที่ให้สัมภาษณ์ก็เป็นปฏิปักษ์กับรัฐ กระบวนการยุติธรรม สถาบันองคมนตรีอย่างชัดเจน</p>
<p>"<persName>จอม</persName>"ยุติจัดรายการวิทยุอสมท</p>
<p>ต่อมา <persName>นายจอม</persName> ในฐานะนักจัดรายการอิสระได้ออกแถลงการณ์ ยุติจัดรายการทางวิทยุอสมท เพื่อแสดงความรับผิดชอบ เนื้อหาแถลงการณ์ระบุว่า กรณีการสัมภาษณ์พิเศษ <persName>พ.ต.ท.ทักษิณ</persName> เมื่อวันที่ 6 ก.ย.ที่ผ่านมา ขอยืนยันว่าได้ปฏิบัติหน้าที่ของสื่อมวลชนด้วยเจตนาด้วยความเป็นธรรม ความถูกต้อง รวมทั้งสร้างความเข้าใจ ในข้อเท็จจริงอย่างรอบด้าน เพื่อให้ประชาชนผู้รับข้อมูลข่าวสาร ได้พิจารณาตัดสินใจในสถานการณ์ทางการเมืองที่เกิดขึ้น และเพื่อแสดงถึงหลักการแห่งความเป็นอิสระและเสรีภาพของสื่อมวลชน
"ผมไม่มีเจตนาแอบแฝงใดๆ ที่จะหวังทำร้าย หรือสร้างความเสียหาย หรือประสงค์ที่จะให้เกิดผลกระทบกระเทือนต่อรัฐบาล หรือขั้วการเมืองที่อยู่ฝ่ายตรงข้ามกับ <persName>พ.ต.ท.ทักษิณ</persName> ซึ่งเจตนารมณ์อันบริสุทธิ์นี้ ก็ไม่ยืนยันไปแล้วในรายการ ก่อนที่จะเริ่มสัมภาษณ์ แต่หากเจตนาอันบริสุทธิ์และความหวังที่จะให้เกิดความเป็นธรรม เพื่อนำไปสู่การสร้างความเข้าใจของคนไทยทั้งประเทศ รวมทั้งการยึดมั่นในหลักการที่ถูกต้องแห่งวิชาชีพของผม ถูกแปรความหมายไปเป็นเรื่องผลประโยชน์ทางการเมือง หรือกลายเป็นประเด็นเพื่อนำไปต่อสู้ทางการเมือง ผมรู้สึกผิดหวัง และเสียใจเป็นอย่างยิ่ง"
"ดังนั้น เพื่อไม่ให้ผู้บริหาร หรือพนักงาน อสมท ต้องมารับผลกระทบกับสิ่งที่ผมได้กระทำลงไป ผมขอแสดงความรับผิดชอบแต่เพียงผู้เดียว โดยการขอยุติการจัดรายการทางคลื่นวิทยุ อสมท เอฟเอ็ม 100.5 ตั้งแต่วันนี้เป็นต้นไป"</p>
<p>อสมท แจงจุดยืนสื่อเป็นกลาง</p>
<p>ทางด้าน <persName>นายธนวัฒน์ วันสม</persName> กรรมการผู้อำนวยการใหญ่ บริษัท อสมท จำกัด (มหาชน) เปิดเผยว่า อสมท ในฐานะสื่อสารมวลชนที่นำเสนอข้อมูลข่าวสารอย่างเป็นกลาง ขอชี้แจงรายละเอียดของเหตุการณ์การสัมภาษณ์ <persName>พ.ต.ท.ทักษิณ</persName>ว่า อสมท ไม่สบายใจ เพราะสื่อ อสมท ถูกโยงกลายเป็นประเด็นการเมือง ทั้งที่ เป็นองค์กรสื่อที่มีความเป็นกลางและทำงานอย่างมืออาชีพ จึงได้เรียกประชุมผู้บริหารเพื่อหารือเรื่องที่เกิดขึ้น โดยยืนยันว่า ไม่มีการสั่งการจากฝ่ายการเมือง หรือคำสั่งใดๆ จาก<persName>นายสาทิตย์</persName> หรือประเด็นการแทรกแซงการทำงานของสื่อ
ขอยืนยันจุดยืนความเป็นกลางของสื่อ อสมท ว่านำเสนอข้อมูลทุกฝ่ายอย่างรอบด้าน รวมทั้งการนำเสนอข่าว ของ <persName>พ.ต.ท.ทักษิณ</persName> ในสื่อ อสมท ยังสามารถดำเนินการได้ แต่ต้องเป็นการนำเสนอข้อมูลที่ไม่ส่งผลกระทบ หรือพาดพิงต่อบุคคลและสถาบันอื่นให้เกิดความเสียหาย ที่ผ่านมาสื่อ อสมท ให้อิสระกับผู้ดำเนินรายการ แต่ก็ต้องมีวิจารณญาณในการนำเสนอข้อมูลหรือการสัมภาษณ์ ต้องไม่ส่งผลกระทบต่อบุคคลหรือสถาบันอื่น
"หลังจาก<persName>นายจอม</persName> ได้แสดงความรับผิดชอบด้วยการขอยุติการจัดรายการแล้ว อสมท ก็ต้องรับผิดชอบในกรณีที่เกิดขึ้นเช่นกัน โดยจะมีมาตรการการดูแลกับผู้รับผิดชอบภายในองค์กร และกำหนดมาตรการป้องกันการจัดรายการวิทยุ เพื่อป้องกันความผิดพลาดในอนาคต"</p>
<p>"<persName>ทักษิณ</persName>" ยกวาทะ "<persName>คานธี</persName>" สอนมวย</p>
<p>ผู้สื่อข่าวรายงานว่า หลังจาก <persName>พ.ต.ท.ทักษิณ</persName> ทราบเรื่องที่ ก็ได้เขียนข้อความในทวิตเตอร์ในช่วงเย็นวันเดียวกันว่า "ผมให้สัมภาษณ์คุณ<persName>จอม</persName>ไปเมื่อเช้านี้ ได้ข่าวว่าตอนนี้รัฐบาลสั่งสอบกันให้วุ่น สั่งเก็บเทป ไม่ให้เผยแพร่ ไหนว่าสื่อมีเสรีภาพ รัฐบาลอย่ากลัวความจริง"
ต่อมาเมื่อเวลา 12.30 น. วานนี้ (7 ก.ย.) <persName>พ.ต.ท.ทักษิณ</persName> ได้โพสต์ข้อความอีกว่า “<persName>มหาตะมะคานธี</persName> พูดว่า ทุกครั้งที่สิ้นหวังก็จะหวนนึกถึงประวัติศาสตร์ พบว่าชัยชนะที่ ได้มาจากการใช้ความรุนแรง ไม่ยั่งยืน ต้องสู้ด้วยความจริงและความรัก” และต่อด้วย "ผมเห็นด้วยอย่างยิ่ง และขอแนะนำผู้ที่หวังอยากให้บ้านเมืองสงบ คนไทยเป็นหนึ่งเดียว ต้องกล้าเผชิญความจริง หันหน้าเข้าหากันเพราะเป็นคนไทยด้วยกัน" และข้อความล่าสุดว่า "การพูดข้างเดียว รังแกกันข้างเดียว คือ การปฏิเสธหลักแห่งความจริงและความรัก ย่อมไม่สามารถนำมาซึ่งความสันติสุขได้ แต่กลับเพิ่มความเจ็บแค้นชิงชังขึ้น"</p>
<p>"<persName>บรรหาร</persName>"หนุนรัฐบาลเจรจา<persName>ทักษิณ</persName></p>
<p>ด้าน <persName>นายบรรหาร ศิลปอาชา</persName> อดีตนายกรัฐมนตรี และอดีตหัวหน้าพรรคชาติไทย ให้สัมภาษณ์ถึงวิธีที่จะทำให้บ้านเมืองสงบเรียบร้อยว่า ที่สำคัญคนเราต้องรู้จักลืม อย่าถือยศถือศักดิ์ ไม่ถือดี อย่าคิดว่าตัวเองถูกต้องทุกเรื่อง ต้องยอมรับผิดบ้าง ถ้าทำได้อย่างนั้นบ้านเมืองก็จะสงบเรียบร้อย
ผู้สื่อข่าวถามถึงกรณีที่ <persName>พ.ต.ท.ทักษิณ</persName> บอกว่าพร้อมเจรจากับรัฐบาล <persName>นายบรรหาร</persName> กล่าวว่า ส่วนตัวแล้ว สมมติว่าถ้าลองเจรจาดู ฟังว่าแต่ละฝ่ายต้องการอะไร อะไรรับได้ก็รับ รับไม่ได้ก็ไม่รับ สังคมจะได้รู้ว่ามีการพูดคุยกัน และฝ่ายไหนต้องการอย่างไร ส่วนตัวตนสนับสนุนให้เจรจา และอยากแนะรัฐบาลให้ทบทวนว่าหากเจรจาแล้วจะขาดทุน กำไร หรือเท่าทุนอย่างไร ลึกๆ แล้วตนว่าน่าจะเจรจากันได้ เพราะทุกฝ่ายก็ล้าเต็มที่แล้ว แต่เรื่องคนกลางสำคัญ
เมื่อถามต่อว่า คิดว่าใครเป็นคนกลางที่เหมาะสมที่สุด <persName>นายบรรหาร</persName> กล่าวว่า คนกลางจะต้องวิ่งเข้าหาได้ทุกฝ่าย แต่คงไม่มีใครกล้ารับ ส่วนที่ว่าพร้อมจะเป็นคนกลางเจรจาหรือไม่ <persName>นายบรรหาร</persName> กล่าวว่า ไม่ได้ ตนไม่ได้เป็นรัฐบาล จะเอาอำนาจอะไรไปเจรจา เดี๋ยวหาว่าทะลึ่ง โดนเสื้อเหลืองเสื้อแดงออกมาด่าลับหลังเปล่าๆ ขออยู่เป็น<persName>นายบรรหาร</persName>ให้คนเขาไหว้ดีกว่า</p></body>
</news>
