<teiHeader>
<fileDesc>
<titleStmt>
  <title>กรรมการ ป.ป.ช. ยืนยัน เหตุปาระเบิดใส่บ้านพักเก่า "วิชา มหาคุณ" ไม่กระทบการทำงาน  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209110053&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กรรมการ ป.ป.ช. ยืนยัน เหตุปาระเบิดใส่บ้านพักเก่า "<persName>วิชา มหาคุณ</persName>" ไม่กระทบการทำงาน</headline>
<lead></lead>
<neck></neck>
<body><p>กรรมการ ป.ป.ช. ยืนยัน เหตุคนร้ายปาระเบิดใส่บ้านพักเก่าของ <persName>นายวิชา มหาคุณ</persName> ไม่ส่งผลต่อการทำหน้าที่ และยังไม่มีความจำเป็นที่จะต้องเพิ่มกำลังรักษาความปลอดภัย <persName>นายวิชัย วิวิตเสวี</persName> กรรมการป้องกันและปราบปรามการทุจริตแห่งชาติ หรือ ป.ป.ช. เปิดเผยภายหลังเกิดเหตุคนร้ายปาระเบิดใส่บ้านพักเก่าของ <persName>นายวิชา มหาคุณ</persName> กรรมการ ป.ป.ช. ว่า ยังไม่ได้ติดต่อกับ <persName>นายวิชา</persName> แต่คิดว่าไม่น่าจะส่งผลต่อการทำหน้าที่ หรือกำลังใจการทำงานในการชี้มูลความผิดคดีอื่นๆ เพราะทำหน้าที่นี้มากว่า 10 ปี และคงจะทำหน้าที่นี้ต่อไป ทั้งนี้ในส่วนของตนเอง ยังไม่มีการถูกคุกคาม หลังชี้มูลความผิดบุคคลที่เกี่ยวข้องกับเหตุการณ์สลายการชุมนุมกลุ่มพันธมิตรประชาชนเพื่อประชาธิปไตย เมื่อวันที่ 7 ตุลาคม 2551 และยังไม่มีความจำเป็นที่จะต้องเพิ่มกำลังรักษาความปลอดภัย อย่างไรก็ตาม ทราบว่าบ้านหลังดังกล่าว <persName>นายวิชา</persName> ขายไปแล้วกว่า 2 เดือน และล่าสุดได้มีการโทรศัพท์ไปขอโทษบุคคลที่ซื้อบ้านหลังดังกล่าว และจนถึงขณะนี้ ยังไม่พบหลักฐานบ่งชี้มูลว่าเกี่ยวข้องกับการชี้มูลความผิดคดีสลายการชุมนุมหรือเป็นการกระทำของฝ่ายใด ส่วนกรณีที่ทนายความของ <persName>พล.ต.อ.พัชรวาท วงษ์สุวรรณ</persName> อดีตผู้บัญชาการตำรวจแห่งชาติ ยื่นฟ้องต่อศาล หลังถูก ป.ป.ช. ชี้มูลความผิดนั้น โดยส่วนตัวไม่ได้เป็นห่วงหรือกังวล เพราะหลายคดีที่ถูกฟ้องในลักษณะนี้ ก็ถูกยกฟ้อง จึงขอปล่อยให้เป็นไปตามกระบวนการยุติธรรม ขณะเดียวกัน ป.ป.ช. จะตรวจสอบทุกคดีโดยใช้มาตรฐานเดียวกัน ไม่ว่าจะเป็นใครก็ตาม พร้อมยืนยันว่า ป.ป.ช. ไม่ได้เป็นเครื่องมือของฝ่ายการเมือง </p></body>
</news>
