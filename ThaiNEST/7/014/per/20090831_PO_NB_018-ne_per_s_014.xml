<teiHeader>
<fileDesc>
<titleStmt>
  <title>ที่ประชุมร่วมรัฐสภา มีมติเลื่อนร่างกรอบการเจรจาเพื่อรักษาความมั่นคงฯ ไทย-กัมพูชา พิจารณาเป็นเรื่องแรก  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-31 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208310054&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ที่ประชุมร่วมรัฐสภา มีมติเลื่อนร่างกรอบการเจรจาเพื่อรักษาความมั่นคงฯ ไทย-กัมพูชา พิจารณาเป็นเรื่องแรก</headline>
<lead></lead>
<neck></neck>
<body><p>ที่ประชุมร่วมรัฐสภา มีมติเลื่อนร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดนไทย-กัมพูชา ขึ้นพิจารณาเป็นเรื่องแรก พร้อมให้มีการประชุมลับเพื่อไม่ให้กระทบกับความมั่นคง การประชุมร่วมกันของรัฐสภา สมัยสามัญนิติบัญญัติ วันนี้ (31 ส.ค.) เริ่มเวลา 09.00 น. โดยมี<persName>นายชัย ชิดชอบ</persName> ประธานรัฐสภา ทำหน้าที่ประธานการประชุม ทั้งนี้ ก่อนเข้าสู่วาระ ประธานได้เปิดโอกาสให้สมาชิกหารือ ซึ่ง<persName>นายวิทยา บุรณศิริ</persName> ประธานคณะกรรมการประสานงานพรรคร่วมฝ่ายค้าน ได้สอบถามความคืบหน้าการทำงานของคณะกรรมการตรวจสอบข้อเท็จจริง กรณีเหตุการณ์การชุมนุมทางการเมือง ซึ่ง<persName>นายชัย ชิดชอบ</persName> ชี้แจงว่า ขณะนี้คณะกรรมการฯ ยังไม่ได้ส่งรายงานสรุปผลมายังประธานรัฐสภา โดยแจ้งว่า ในวันที่ 3 กันยายนนี้ จะประชุมอีกครั้ง ก่อนทำรายงานสรุปให้ประธานรัฐสภา ซึ่งเมื่อส่งเรื่องมา ก็จะเชิญประชุมร่วมกันทันที ขณะที่<persName>นายอภิสิทธิ์ เวชชาชีวะ</persName> นายกรัฐมนตรี ชี้แจงว่า เรื่องดังกล่าวเป็นเรื่องที่สภาต้องดำเนินการร่วมกัน ดังนั้น หากประธานรัฐสภานัดประชุมเป็นการเฉพาะ รัฐบาลก็ยินดีให้ความร่วมมืออย่างเต็มที่ และยินดีรับข้อเสนอทั้งหมด เพื่อร่วมกันหาทางออกของบ้านเมือง แม้ผลสำรวจความเห็นประชาชนจะเห็นว่า เรื่องการแก้ไขรัฐธรรมนูญยังไม่มีความจำเป็นเร่งด่วน แต่รัฐบาลก็พร้อมให้มีการประชุมร่วมกันของรัฐสภา เพื่อพิจารณาเรื่องดังกล่าวเป็นการเฉพาะ จากนั้น ได้เข้าสู่ระเบียบวาระการประชุม <persName>นายชินวรณ์ บุณยเกียรติ</persName> ประธานวิปรัฐบาล ได้เสนอให้เลื่อนเรื่องด่วน ร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดนไทย-กัมพูชา ในกรอบของคณะกรรมการชายแดนทั่วไป ไทย-กัมพูชา และกลไกอื่น ๆ ภายใต้กรอบนี้ พิจารณาเป็นเรื่องแรก เนื่องจากเป็นเรื่องที่สำคัญและต้องใช้เวลาพิจารณาอย่างรอบคอบ ด้าน<persName>ร้อยตำรวจเอกเฉลิม อยู่บำรุง</persName> ประธาน ส.ส.พรรคเพื่อไทย และ<persName>นายวิทยา บุรณศิริ</persName> ประธานวิปฝ่ายค้าน ไม่เห็นด้วย เนื่องจากเห็นว่ากรอบข้อตกลงทุกกรอบมีความสำคัญเท่ากัน ที่ประชุมจึงใช้การลงมติ ปรากฏว่าเสียงส่วนใหญ่มีมติให้นำเรื่องดังกล่าวขึ้นมาพิจารณาก่อน โดย<persName>พลเอกประวิตร วงษ์สุวรรณ</persName> รัฐมนตรีว่าการกระทรวงกลาโหม ได้เสนอให้ใช้การประชุมลับ เพื่อไม่ให้กระทบกับความมั่นคงและความสัมพันธ์ระหว่างประเทศ </p></body>
</news>
