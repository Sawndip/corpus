<teiHeader>
<fileDesc>
<titleStmt>
  <title>จี้"พัชรวาท"แจง 7 ตุลาเลือด ป.ป.ช.ขีดเส้น 23 ส.ค.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-16 19:57:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000092696  </bibl>
</sourceDesc>
</fileDesc>
</teiHeader>
<news>
<headline>จี้"<persName>พัชรวาท</persName>"แจง 7 ตุลาเลือด ป.ป.ช.ขีดเส้น 23 ส.ค.</headline>
<lead> ป.ป.ช.เร่ง"<persName>พัชรวาท</persName>" เข้าชี้แจงคดี 7 ตุลาเลือด หลังยื้อไม่ยอมแจง ขีดเส้น 23 สิงหาฯยังไม่มาถือว่าไม่ติดใจที่จะแก้ข้อกล่าวหา เตรียมส่งบอร์ดใหญ่ชี้มูล "<persName>วิชา</persName>" แนะ ผบ.ตร.ให้รีบมาด่วนพร้อมให้ความเป็นธรรม อย่ามัวแต่ยื้อ</lead>
<neck></neck>
<body><p> ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) วานนี้ (14 ส.ค.) <persName>นายวิชา มหาคุณ</persName> กรรมการ ป.ป.ช. เจ้าของสำนวนคดีเจ้าหน้าที่ตำรวจสลายการชุมนุมกลุ่มพันธมิตรประชาชนเพื่อประชาธิปไตย บริเวณรัฐสภา เมื่อวันที่ 7 ตุลาคม 2551 จนมีผู้เสียชีวิตและบาดเจ็บจำนวนมาก กล่าวถึงความคืบหน้าในการไต่สวนคดีดังกล่าวว่า ป.ป.ช.ได้แจ้งให้ <persName>พล.ต.อ. พัชรวาท วงษ์สุวรรณ</persName> ผู้บัญชาการตำรวจแห่งชาติ (ผบ.ตร.) ซึ่งถูกแจ้งข้อกล่าวหาเพิ่มทราบแล้วว่า ให้มาชี้แจงแก้ข้อกล่าวหาคดีสั่งการสลายม็อบพันธมิตรฯ ในวันที่ 17 ส.ค.นี้ แต่<persName>พล.ต.อ.พัชรวาท</persName>แจ้งมาว่า ติดราชการอยู่ที่ภาคใต้ ดังนั้น ป.ป.ช.จึงส่งสัญญาณไปว่า หนังสือแจ้งข้อกล่าวหาดังกล่าวที่ส่งไปให้ <persName>พล.ต.อ.พัชรวาท</persName> ทราบนั้น ระบุให้สามารถมาแก้ข้อกล่าวหาได้ด้วยตัวเอง หรือชี้แจงเป็นลายลักษณ์อักษรก็ได้ ขึ้นอยู่กับ<persName>พล.ต.อ.พัชรวาท</persName>จะใช้สิทธิ์ชี้แจงอย่างไร</p>
<p><persName>นายวิชา</persName> กล่าวว่า เพราะ ป.ป.ช.ก็รู้ว่า <persName>พล.ต.อ.พัชรวาท</persName> มีปัญหาส่วนตัวเพราะกำลังถูกไล่บี้จากรัฐบาล ซึ่ง ป.ป.ช.ก็จะให้โอกาส <persName>พล.ต.อ.พัชรวาท</persName> มาชี้แจงแก้ข้อกล่าวหาได้ถึงวันที่ 23 ส.ค.นี้เท่านั้น หากยังไม่มาชี้แจง ก็ถือว่าไม่ติดใจที่จะมาแก้ข้อกล่าวหา ซึ่งการให้โอกาสถึงวันที่ 23 ส.ค.นี้ ก็ถือว่าเต็มที่แล้ว ดังนั้น <persName>พล.ต.อ.พัชรวาท</persName> อย่ามัวมาโต้แย้งอยู่เลย ขอให้มาแก้ปัญหาให้ตัวเองดีกว่า รับรองว่า ป.ป.ช.พร้อมให้ความเป็นธรรม จะไม่มองข้ามหลักฐานทุกชิ้นที่<persName>พล.ต.อ.พัชรวาท</persName>ส่งมาให้ จะดูอย่างละเอียดทุกชิ้น</p>
<p> <persName>นายวิชา</persName> กล่าวอีกว่า อย่างไรก็ตามในวันที่ 17 ส.ค.นี้ ป.ป.ช.จะสรุปสำนวน เบื้องต้นในคดีนี้ว่า มีข้อมูลพยานหลักฐานเพียงพอที่จะชี้มูลความผิดได้แล้วหรือยัง หากเห็นว่า มีข้อมูลครบถ้วนแล้ว ก็จะสรุปสำนวนเพื่อส่งให้คณะกรรมการป.ป.ช. ชุดใหญ่ลงมติชี้มูลความผิดต่อไป ซึ่งยังไม่แน่ใจว่า จะทันภายในเดือน ส.ค.หรือไม่ ขึ้นอยู่กับ<persName>พล.ต.อ.พัชรวาท</persName>ว่า จะมาให้ข้อมูลหรือไม่ ส่วนคนอื่นๆเช่น <persName>พล.ต.ต.จักรทิพย์ ชัยจินดา</persName> รองผบช.น.ได้มาชี้แจงแก้ข้อกล่าวหาเรียบร้อยแล้ว โดยในวันที่ 17 ส.ค.นี้ ก็จะนำพยานปากสุดท้ายมาให้ข้อมูลต่อ ป.ป.ช.ด้วย</p></body>
</news>
