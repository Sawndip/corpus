<teiHeader>
<fileDesc>
<titleStmt>
  <title>ครส.ขึ้นค่าครองชีพ7รัฐวิสาหกิจ 2 พันบาท  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-31 16:29:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17438  </bibl>
</sourceDesc>
</fileDesc>
</teiHeader>
<news>
<headline>ครส.ขึ้นค่าครองชีพ7รัฐวิสาหกิจ 2 พันบาท</headline>
<lead></lead>
<neck></neck>
<body><p>วันนี้ (31 ส.ค.) ผู้สื่อข่าวรายงานว่า <persName>นายไพฑูรย์ แก้วทอง</persName> รมว.แรงงาน ในฐานะประธานคณะกรรมการรัฐวิสาหกิจแรงงานสัมพันธ์ แถลงว่า ที่ประชุมเห็นชอบให้จ่ายเงินเพิ่มการครองชีพชั่วคราวให้แก่พนักงาน และลูกจ้างรัฐวิสาหกิจ 7 แห่ง ได้แก่ การท่องเที่ยวแห่งประเทศไทย (ททท.) องค์การเภสัชกรรม (อภ.) การท่าเรือแห่งประเทศไทย (กทร.) การไฟฟ้าส่วนภูมิภาค (กฟภ.) การไฟฟ้าฝ่ายผลิตแห่งประเทศไทย (กฟผ.) การทางพิเศษแห่งประเทศไทย (กทพ.) และธนาคารอาคารสงเคราะห์ (ธอส.) ที่มีเงินเดือน หรือค่าจ้างไม่เกินเดือนละ 15,000 บาท โดยได้รับในอัตราเดือนละ 2,000 บาท ซึ่งเมื่อรวมกับเงินเดือน หรือค่าจ้างแล้ว ต้องได้รับไม่เกินเดือนละ 15,000 บาท เป็นระยะเวลา 6 เดือน และให้มีผลตั้งแต่วันที่คณะรัฐมนตรี (ครม.) มีมติเป็นต้นไป โดยให้ใช้เงินงบประมาณของรัฐวิสาหกิจ และให้เป็นอำนาจของคณะกรรมการรัฐวิสาหกิจแต่ละแห่งในการพิจารณาภายใต้กรอบดังกล่าว ที่กำหนดตามมาตรา 13 (2) แห่งพระราชบัญญัติแรงงานรัฐวิสาหกิจสัมพันธ์ พ.ศ.2543</p>
<p><persName>นายไพฑูรย์</persName> กล่าวต่อว่า สำหรับการจ่ายเงินเพิ่มการครองชีพชั่วคราวดังกล่าว มีลักษณะการจ่ายเป็นการชั่วคราว ไม่ถือเป็นค่าจ้าง และไม่เป็นฐานในการคำนวณสิทธิประโยชน์ต่าง ๆ แก่พนักงาน และลูกจ้าง สำหรับประเด็นที่เป็นปัญหาในทางปฏิบัติเรื่องการจ่ายให้หารือเลขาธิการ ครม. เมื่อได้ผลอย่างไรให้ถือเป็นแนวปฏิบัติ และเมื่อ ครม.มีมติเห็นชอบกำหนดเป็นกรอบตามมาตรา 13 (2) แล้ว ให้ถือปฏิบัติตามมติ ครม. ซึ่ง ครส.เห็นชอบในหลักการ แต่วิธีปฏิบัติในการจ่าย จะจ่าย 1,500 บวก 500 บาท เป็น 2,000 บาท หรือ 1,500 บาท บวกอีก 2,000 บาท เป็น 3,500 บาท ถ้าเลขาธิการ ครม.ชี้แจงว่า ให้จ่ายบวกเท่าใดก็ตามนั้น สำหรับรัฐวิสาหกิจอื่นสามารถทำขอเสนอมาใช้หลักการเดียวกัน.</p></body>
</news>
