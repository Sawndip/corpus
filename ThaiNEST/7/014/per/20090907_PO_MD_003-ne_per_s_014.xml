<teiHeader>
<fileDesc>
<titleStmt>
  <title>"ถาวร"ลงใต้เคลียร์กล้องCCTV  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-07 21:10:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000103658  </bibl>
</sourceDesc>
</fileDesc>
</teiHeader>
<news>
<headline>"<persName>ถาวร</persName>"ลงใต้เคลียร์กล้องCCTV</headline>
<lead></lead>
<neck></neck>
<body><p>วานนี้ (7 ก.ย.) ที่อาคารเอนกประสงค์ชั้น 3 ศูนย์อำนวยการบริหารจังหวัดชายแดนภาคใต้ (ศอ.บต.) อ.เมือง จ.ยะลา <persName>นายถาวร เสนเนียม</persName> รมช.มหาดไทย (มท.3) ได้ร่วมประชุมกับ<persName>นายพระนาย สุวรรณรัฐ</persName> ผู้อำนวยการ ศอ.บต. ผู้ว่าฯยะลา คณะผู้บริหารกลุ่มงาน และหัวหน้าส่วนราชการต่างๆ ใน ศอ.บต. เพื่อมอบแนวนโยบายการปฏิบัติงาน รวมทั้งชี้แจงโครงสร้างการปฏิบัติงานภายใต้โครงสร้างใหม่</p>
<p><persName>นายถาวร</persName> กล่าวว่า ต่อไปนี้ตนจะเดินทางมาทำงานในพื้นที่จังหวัดชายแดนภาคใต้อย่างน้อยสัปดาห์ละ 1 วัน ที่สำคัญต้องการมาตรวจสอบเรื่องกล้องวงจรปิด หรือ CCTV ที่มีการจัดจ้างตั้งแต่รัฐบาลที่ผ่านมา ซึ่งทางบริษัทไม่สามารถส่งมอบงานได้ รวมทั้งไม่ผ่านการตรวจรับ จึงต้องลงพื้นที่ติดตาม และทราบว่าบริษัทที่รับเหมาติดตั้งกล้องได้มีการบอกเลิกสัญญา ซึ่งปกติแล้วบริษัทจะไม่สามารถบอกเลิกสัญญาได้ และในขณะนี้อยู่ในระหว่างการบอกเลิกสัญญาจากทางราชการ เพื่อดำเนินการจัดจ้าง บริษัทใหม่มาดำเนินการติดตั้ง</p>
<p>สำหรับการดำเนินการติดตั้งกล้อง CCTV นั้นได้ดำเนินการในสมัยรัฐบาล คมช. ซึ่งมี<persName>นายอารีย์ วงศ์อารยะ</persName> เป็นรมว.มหาดไทย จัดจ้างในวงเงินกว่า 900 ล้านบาท และจ่ายค่าติดตั้งไปแล้ว ในงวดแรก 139 ล้านบาท แต่ทางบริษัทรับจ้างได้ทิ้งงานไป พร้อมบอกเลิกสัญญา ทำให้การติดตั้งกล้องวงจรปิดไม่สามารถใช้งานได้ ส่วนที่ใช้ได้นั้นเป็นของกรมปกครองส่วนท้องถิ่น ที่อนุมัติให้เทศบาลดำเนินการติดตั้งเท่านั้น</p>
<p><persName>นายถาวร</persName> กล่าวถึงการติดตั้งกล้องวงจรปิดว่า ทางบริษัทรับจ้างได้ส่งมอบงานงวดแรกที่ อ.เมือง จ.สงขลา ปรากฏว่า บริษัทไม่สามารถส่งมอบงานได้ตามขอบเขตของงานได้ คณะกรรมการตรวจรับการจ้างจึงไม่รับมอบงาน หลังจากนั้นบริษัทได้ขอส่งมอบงานอีกครั้ง ปรากฏว่าไม่บอกล่วงหน้า ทำให้ประธานคณะกรรมการตรวจรับงาน ซึ่งเดินทางไปราชการที่อื่นไม่สามารถเดินทางมารับการจ้างได้ ทำให้บริษัทอ้างเหตุการณ์ดังกล่าว ขอยกเลิกสัญญา ซึ่งทางบริษัทไม่บอกนัดล่วงหน้ากับคณะกรรมการตรวจรับการจ้าง แต่มาอ้างการไม่มาตรวจรับการจับจ้าง เป็นเหตุผลในการยกเลิกสัญญา ซึ่งต้องเฝ้าพฤติกรรมบริษัทว่า ยังมีความตั้งใจที่จะเป็นบริษัทคู่สัญญาอีกหรือเปล่า</p>
<p> "ที่สำคัญที่สุดเราปรับเขามาเป็นระยะเวลายาวนาน และการส่งมอบงานแม้แต่งวดแรกก็ยังไม่สามารถส่งมอบงานได้ เป็นเหตุให้สำนักงานปลัดกระทรวงมหาดไทย ต้องหารือไปยังคณะกรรมการงานพัสดุ กระทรวงการคลังเพื่อที่จะชี้หาแนวทางว่า บริษัททิ้งงานหรือไม่ ผิดสัญญาหรือไม่ จะได้บอกเลิก ขณะนี้กล้องที่ติดตั้งอยู่แต่เดิมเป็นสัญญาอีกสัญญาหนึ่ง ซึ่งติดตั้งในปี 2548 นั้นได้ให้บริษัทไปดำเนินการให้แล้วเสร็จโดยเร็ว ก็ยังไม่ดำเนินการให้แล้วเสร็จ วันนี้ ผมได้สั่งการให้ศูนย์ข้อมูลเทคโนโลยีของกระทรวง เร่งติดตามและให้สำนักงานปลัดกระทรวงมหาดไทย ติดตามไปยังคณะกรรมการพัสดุ กระทรวงการคลัง ว่าเข้าข่ายผิดสัญญาหรือไม่ ถ้าหากว่าบริษัทขอยกเลิกสัญญา แสดงว่า กระทรวงมหาดไทยเป็นผู้ผิดสัญญา เขาต้องเรียกค่าเสียหาย แต่วันนี้เราได้ปรับบริษัท โดยกล่าวว่า เขาทำผิดสัญญา เนื่องจากส่งมอบงานไม่ได้ตามกำหนด และมีปัญหาในเรื่องของซอฟแวร์ เนื่องจากการคณะกรรมการยืนยันว่าไม่สามารถเปิดรับภาพให้คณะกรรมการได้ นั่นแสดงว่ามีปัญหาในเรื่องของซอฟแวร์ด้วย" <persName>นายถาวร</persName> กล่าว</p>
<p> <persName>นายถาวร</persName> กล่าวด้วยว่า แนวโน้มของการบอกเลิกสัญญาจากกระทรวงมหาดไทยนั้นมีสูงมาก และต้องดำเนินการโดยเร็ว หากคณะกรรมการพัสดุของกระทรวงการคลังแจ้งมาว่าสามารถยกเลิกสัญญาได้ และต้องดูอีกว่าหากดำเนินการใหม่ จะเดินตามขอบเขตเดิมหรือไม่ เพราะหลายฝ่ายมองว่างบประมาณ 900 กว่าล้านนั้น สูงเกินความจำเป็นเขาต้องการให้แยกเป็นพื้นที่ๆ ไป พอจะจับภาพได้ อ่านภาพวัสดุได้</p></body>
</news>
