<teiHeader>
<fileDesc>
<titleStmt>
  <title>ม็อบ"บางสะพาน"จี้เบรกใบอนุญาตโรงเหล็กสหวิริยา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/02/news_29393365.php?news_id=29393365  </bibl>
</sourceDesc>
</fileDesc>
</teiHeader>
<news>
<headline>ม็อบ"บางสะพาน"จี้เบรกใบอนุญาตโรงเหล็กสหวิริยา</headline>
<lead>ม็อบบางสะพาน จี้ “<persName>ชาญชัย</persName>” ชะลอลงนามประกาศกิจการกระทบชุมชนรุนแรง พร้อมงดออกใบอนุญาตโรงถลุงเหล็กสหวิริยา และเรียกร้อง สขร. ทบทวนคำวินิจฉัยเปิดอีไอเอโรงถลุงเหล็ก เจ้ากระทรวงอุตฯ เตรียมลงพื้นที่ 13 ก.ย.นี้ ด้านเครือสหวิริยา ยันทำธุรกิจโปร่งใส ดูแลมลภาวะและสุขภาพชุมชน ย้ำพื้นที่โครงการมีเอกสารสิทธิ์ถูกกฎหมาย</lead>
<neck></neck>
<body><p><persName>นางจินตนา แก้วขาว</persName> ประธานกลุ่มเครือข่าย อนุรักษ์ธรรมชาติและสิ่งแวดล้อมบางสะพาน จ.ประจวบคีรีขันธ์ กล่าวระหว่างยื่นหนังสือให้<persName>นายชาญชัย ชัยรุ่งเรือง</persName>
รมว.อุตสาหกรรม วานนี้ (1 ก.ย.) ว่า กลุ่มเครือข่ายอนุรักษ์ธรรมชาติและสิ่งแวดล้อมบางสะพาน ยังไม่ต้องการให้มีการลงนามในร่างประกาศกระทรวงอุตสาหกรรม กรณีกิจการที่กระทบต่อชุมชนอย่างรุนแรง เนื่องจากไม่เห็นด้วยที่จะมีการกำหนดขนาดโครงการโรงถลุงเหล็กในประกาศดังกล่าว โดยเครือข่ายเห็นว่าโรงถลุงเหล็กไม่ว่าจะขนาดเล็กหรือใหญ่ ก็มีผลกระทบกับชุมชน จึงขอให้ประกาศเพียงว่ากิจการประเภทนี้ต้องศึกษาผลกระทบสุขภาพชุมชน</p>
<p>ทั้งนี้กลุ่มเครือข่ายฯ เห็นว่า ไม่ควรเปิดให้โครงการที่อาจส่งผลกระทบต่อชุมชนอย่างรุนแรงเข้ามาลงทุนในพื้นที่บางสะพาน เพราะพื้นที่ดังกล่าวไม่เหมาะสมที่จะลงทุนอุตสาหกรรมขนาดใหญ่ รวมทั้งพื้นที่บางส่วนอยู่ระหว่างการพิสูจน์เอกสารสิทธิ์ ดังนั้นกระทรวงอุตสาหกรรมไม่ควรออกใบอนุญาตให้เครือสหวิริยาก่อนมีกฎหมายรับรองชัดเจนตามรัฐธรรมนูญ
ด้าน<persName>นายชาญชัย</persName> กล่าวว่า ยังไม่มีการลงนามร่างประกาศกระทรวงอุตสาหกรรม เรื่องประเภทกิจการที่ต้องทำรายงานศึกษาผลกระทบต่อสุขภาพชุมชน (HIA) ส่วนที่กลุ่มเครือข่ายฯ ไม่ต้องการให้สร้างโรงถลุงเหล็กในพื้นที่บางสะพานนั้น กระทรวงอุตสาหกรรมจะลงพื้นที่ตรวจสอบก่อนพิจารณา ในวันที่ 13 ก.ย.นี้ หลังจากตนเอง กลับจากประเทศญี่ปุ่น</p>
<p>นอกจากนี้ก่อนหน้านี้ กลุ่มเครือข่ายฯ ได้เดินทางไปยื่นหนังสือต่อสำนักงานคณะกรรมการข้อมูลข่าวสารของราชการ (สขร.) ขอให้ทบทวนคำวินิจฉัยกรณีปกปิดข้อมูลรายงานวิเคราะห์ผลกระทบสิ่งแวดล้อม (อีไอเอ) ของโรงถลุงเหล็กเครือสหวิริยา โดยเห็นว่าการพิจารณาคำวินิจฉัยไม่ควรกำหนดเฉพาะผู้เชี่ยวชาญจากสาขาวิทยาศาสตร์ เทคโนโลยี อุตสาหกรรมและเกษตรกรรม แต่ควรมีผู้เชี่ยวชาญสาขาแพทย์และสาธารณสุขร่วมพิจารณาด้วย
รวมทั้งได้ยื่นหนังสือไปที่กระทรวงทรัพยากรธรรมชาติและสิ่งแวดล้อม (ทส.) เพื่อทวงถามผลการเรียกร้องให้ยกเลิก อีไอเอ ของบริษัทสหวิริยา และเพิกถอนใบอนุญาตบริษัทที่ปรึกษา เพราะใช้ข้อมูลเท็จในการทำรายงานศึกษาผลกระทบสิ่งแวดล้อม (EIA) ซึ่ง ทส.รับตอบว่าจะกลับใน 15 วัน นับจากที่ยื่นหนังสือไว้เมื่อวันที่ 10 ส.ค.ที่ผ่านมา</p>
<p>ด้าน <persName>นายชัยภัทร เขมาภิรักษ์</persName> รองกรรมการผู้จัดการ บริษัท โรงถลุงเหล็กสหวิริยา จำกัด กล่าวว่า กรณีกลุ่มเครือข่ายอนุรักษ์ธรรมชาติและสิ่งแวดล้อมบางสะพาน ระบุว่า มีพื้นที่บางส่วนของโครงการทับพื้นที่ป่าชุ่มน้ำ และมีการคอร์รัปชัน รวมทั้งโรงถลุงเหล็กเป็นต้นเหตุของการก่อมลภาวะนั้น บริษัทขอยืนยันว่าที่ดินที่ก่อสร้างโครงการ จำนวน 222 ไร่ มีเอกสิทธิ์ถูกต้องตามกฎหมาย รวมทั้งกรมป่าไม้ได้มีการตรวจสอบว่า ที่ดินทั้งหมดอยู่นอกเขตป่าสงวน อย่างไรก็ตามบริษัทได้กันพื้นที่ประมาณ 123 ไร่ ไว้เป็นพื้นที่สีเขียวและแนวกันชนเขตป่า เพื่อร่วมดูแลสิ่งแวดล้อมควบคู่กับการทำอุตสาหกรรม</p>
<p>ส่วนประเด็นการศึกษาผลกระทบด้านมลภาวะและสุขภาพนั้น บริษัทตระหนักดีว่า โครงการของบริษัทเป็นโครงการใหญ่และเป็นเรื่องใหม่ การดำเนินการจัดการด้านสิ่งแวดล้อม และประเมินผลกระทบสุขภาพของชุมชน จึงดำเนินการอย่างละเอียดรอบคอบโดยผู้เชี่ยวชาญจากหน่วยงานที่น่าเชื่อถือ โดยยืนยันว่าโครงการโรงถลุงเหล็กสหวิริยามีการทำ HIA ที่สมบูรณ์ที่สุดในประเทศ</P>
<p><persName>นางนิศากร โฆษิตรัตน์</persName> เลขาธิการสำนักงานนโยบายและแผนทรัพยากรธรรมชาติและสิ่งแวดล้อม (สผ.) กล่าวว่า จนถึงขณะนี้โครงการโรงถลุงเหล็กเครือสหวิริยายังไม่ส่งอีไอเอกลับเข้ามา หลังถอนรายงานอีไอเอออกไปเมื่อเดือน ก.ค.2551
ด้าน<persName>นางสุชญา อัมราลิขิต</persName> ผู้อำนวยการกองวิเคราะห์ผลกระทบด้านสิ่งแวดล้อม สผ. กล่าวว่า อีไอเอของโครงการดังกล่าวไม่ได้รับความเห็นชอบ และต้องปรับปรุงนั้นมีมากกว่า 100 ข้อ เช่น กระบวนการผลิต ลานกองเก็บวัตถุดิบ สายพานลำเลียงที่ผ่านชุมชน โรงเตาอบถ่านโค้ก โรงไฟฟ้าในโครงการ การบำบัดน้ำเสีย ปัญหามลพิษทางอากาศ การประเมินผลกระทบทางเสียง ระบบนิเวศทางทะเล ผลกระทบด้านสาธารณสุขและด้านสุขภาพ การสำรวจความคิดเห็นของผู้นำชุมชน นอกจากนี้ยังเพิ่มอีก 8 ข้อย่อย เช่น ผลกระทบต่อความหลากหลายทางชีวภาพของป่าพรุ</p>
“ดังนั้นสหวิริยาต้องแก้ไขรายละเอียดอีไอเอมาใหม่ แต่ขณะนี้ผ่านมากว่า 1 ปีแล้วยังไม่ส่ง โดยหากส่งมา สผ. จะต้องพิจารณาใน 30 วัน โดยพิจารณา 3 องค์ประกอบ 3 คือ วิเคราะห์อีไอเอถูกต้องหรือไม่ วิธีประเมิน ผลกระทบแต่ละด้านเป็นความจริง และการนำเสนอมาตรการลดกระทบ ซึ่งอาจเป็นไปได้ว่าโครงการโรงถลุงเหล็กสหวิริยา จะเป็นโครงการแรกที่พิจารณาโดยคณะกรรมการผู้ชำนาญการชุดใหม่ ที่เพิ่มผู้เชี่ยวชาญด้านสุขภาพ และสิ่งแวดล้อมตามมาตรา 67 ของรัฐธรรมนูญ”</body>
</news>
