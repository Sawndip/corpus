<teiHeader>
<fileDesc>
<titleStmt>
  <title>นายกฯ เผย จะหารือกับประธานาธิบดีฟิลิปปินส์เรื่องข้าวและผลไม้ไทย ให้ส่งออกไปฟิลิปปินส์ได้  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208130165&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เผย จะหารือกับประธานาธิบดีฟิลิปปินส์เรื่องข้าวและผลไม้ไทย ให้ส่งออกไปฟิลิปปินส์ได้</headline>
<lead></lead>
<neck></neck>
<body><p>นายกรัฐมนตรี เผย จะหารือกับประธานาธิบดีฟิลิปปินส์เรื่องข้าวและผลไม้ไทย ให้ส่งออกไปฟิลิปปินส์ได้ พร้อมเตรียมผลักดันให้เกิดความร่วมมือทางด้านเศรษฐกิจ การเมือง สังคม และวัฒนธรรม <persName>นายอภิสิทธิ์ เวชชาชีวะ</persName> นายกรัฐมนตรี กล่าวในโอกาสเยือนสาธารณรัฐฟิลิปปินส์อย่างเป็นทางการในวันนี้ (14 ส.ค.52) ว่า จะมีการหารือกับประธานาธิบดีฟิลิปปินส์ด้านความสัมพันธ์ระดับทวิภาคีเพื่อเพิ่มพูนในด้านการค้า การลงทุน และสินค้าทางการเกษตร โดยเฉพาะข้าวไทย ที่จะผลักดันให้สามารถส่งออกไปฟิลิปปินส์ได้อีกครั้ง เนื่องจากปีที่ผ่านมาฟิลิปปินส์สั่งซื้อข้าวจากไทยน้อยลง เพราะราคาข้าวของไทยสูงกว่าข้าวจากประเทศเวียดนาม ซึ่งขณะนี้รัฐบาลกำลังปรับนโยบายไปสู่ระบบการประกันราคา เชื่อว่าจะทำให้ความสามารถในการแข่งขันดีขึ้น นอกจากนี้ยังมีเรื่องของผลไม้ไทย ที่ยังมีข้อจำกัดในส่งออกไปฟิลิปปินส์ จึงเป็นโอกาสอันดีที่ไทยจะเข้าไปดูในเรื่องตลาด นายกรัฐมนตรี กล่าวอีกว่า จะหารือด้านการท่องเที่ยวซึ่งจะผลักดันให้เกิดโครงการจุดหมายปลายทางการท่องเที่ยวร่วมกันและจะสนับสนุนการจัดทำวีซาแบบ Joint Common Visa เพื่อส่งเสริมการท่องเที่ยวระหว่างกัน ขณะเดียวกันจะหารือถึงอุปสรรคทางการค้าการลงทุน ที่อาจจะมีกฎระเบียบบางอย่างที่เข้าใจไม่ตรงกัน โดยจะต้องตกลงร่วมกันและปรับใช้ตามกรอบความร่วมมืออาเซียน นายกรัฐมนตรี ยังกล่าวถึงการเยือนสาธารณรัฐฟิลิปปินส์อย่างเป็นทางการในครั้งนี้ ว่า ฟิลิปปินส์เป็นประเทศพันธมิตรที่สำคัญในอาเซียน ที่ร่วมก่อตั้งอาเซียน และมีจุดยืนหลายอย่างที่คล้ายคลึงกัน โดยเฉพาะอย่างยิ่งความต้องการที่จะเร่งรัดสู่ประชาคมอาเซียน ทั้งในเรื่องเศรษฐกิจ การเมือง สังคม และวัฒนธรรม และยังมีความคิดเห็นสอดคล้องในแง่ของกรอบความร่วมมือของอาเซียน นอกจากนี้ฟิลิปปินส์ ยังเป็นผู้ประสานงาน ในด้านความสัมพันธ์ระหว่างอาเซียนกับประเทศสหรัฐอเมริกา ซึ่งจะมีการหารือผลักดันความร่วมมือระหว่างอาเซียน กับประเทศสหรัฐอเมริกาให้เดินหน้าต่อไป </p></body>
</news>
