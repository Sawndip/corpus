<teiHeader>
<fileDesc>
<titleStmt>
  <title>'บิ๊กป๊อก'สั่งทหารคุมถนน3สาย ป้องทำเนียบฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-29 20:51:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16922  </bibl>
</sourceDesc>
</fileDesc>
</teiHeader>
<news>
<headline>'<persName>บิ๊กป๊อก</persName>'สั่งทหารคุมถนน3สาย ป้องทำเนียบฯ</headline>
<lead></lead>
<neck></neck>
<body><p>ที่ทำเนียบรัฐบาล วันนี้ (28 ส.ค.) ผู้สื่อข่าวรายงานว่า <persName>พล.อ.อนุพงษ์ เผ่าจินดา</persName> ผู้บัญชาการทหารบก ให้สัมภาษณ์ถึง การชุมนุมของเสื้อแดงวันที่ 30 ส.ค. ที่อาจจะเกิดเหตุรุนแรงเช่นเดือน เม.ย.ที่ผ่านมาว่า การดำเนินการจะมีตั้งแต่การป้องกันไปสู่ขั้นการปฏิบัติ นี่คือมาตรการป้องกัน การขอร้องสื่อเป็นส่วนหนึ่ง การให้สถานีสร้างความเข้าใจกับประชาชนที่จะเดินทางมานั้น ขอให้ชุมนุมกันโดยสันติ เราจะไม่ใช้ความรุนแรง ยืดถือหลักกฎหมาย</p>
<p>“เราใช้มาตรการเบาไปหาหนัก เพราะถือว่า ประชาชนทุกคนเป็นคนไทยด้วยกัน เจ้าหน้าที่ทหารไม่ใช้อาวุธเลย ไม่ว่าระเบิด กระสุน อาวุธใดไม่มีทั้งสิ้น จะใช้อุปกรณ์มาตรฐานในการปราบจลาจล เว้นแต่เจ้าหน้าที่ตำรวจที่ทำงานตามปกติ ไม่ว่าจะนอกเขตดุสิต หรือภายในเขตดุสิต เพื่อป้องกันอาจจะมีมือที่สาม หรือไม่ใช่กลุ่มที่เข้ามาแสดงความเห็น เพื่อมั่นใจว่า ไม่มีใครนำอาวุธ หรือระเบิดเข้ามา ลักษณะเช่นนี้จะมีการตรวจ ทั้งนี้ ทหารจะอยู่บริเวณพื้นที่สำคัญ คือ ถนน 3 สาย ได้แก่ ถนนลูกหลวง นครปฐม เส้นทางคู่ขนานของถนนราชดำเนินนอก และทำเนียบรัฐบาล รวมถึงสถานที่สำคัญอื่น ๆ ซึ่งเป็นไปตามแผนที่ต้องดูแลตามหน้าที่อยู่แล้ว ทั้งนี้ เชื่อว่า การชุมนุนมจะไม่ยืดเยื้อ เพราะประเทศชาติจะเสียหายมาก ทุกคนคงจะช่วยกัน และสื่อคงจะช่วยกัน เพราะมิเช่นนั้นเราจะรับเคราะห์กันหมด” <persName>พล.อ.อนุพงษ์</persName> กล่าว   </p>
<p>ด้าน <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล กล่าวว่า การดูแลความสงบเรียบร้อย จะใช้กำลังตำรวจจากกองบัญชาการตำรวจนครบาล (บชน.) 9 กองร้อย กองบัญชาการตำรวจตระเวนชายแดน (ตชด.) 3 กองร้อย และกองบัญชาการตำรวจสอบสวนกลาง (บชก.) 1 อีกกองร้อย โดยจะให้กำลังอยู่ยาว 72 ชั่วโมง ส่วนในทำเนียบฯ ใช้กำลัง 13 กองร้อย สำหรับนอกทำเนียบฯ เช่น สนามหลวง พระบรมรูปทรงม้า แม้ว่าจะอยู่ในเขตดุสิต แต่เราแบ่งพื้นที่กันดูแล เพราะเน้นไม่ให้มีการบุกรุกเข้ามา ส่วนรอยต่อระหว่างเขตดุสิตกับเขตพญาไท มอบหมายให้กองกำกับการตำรวจนครบาล 1 เป็นผู้ดูแลอีก 2 กองร้อย นอกจากนี้ ยังมีการตั้งจุดตรวจทั้งกลางวัน และกลางคืน โดยจะเน้นช่วงกลางคืน ทั้งนี้ มีกำลังเตรียมสับเปลี่ยนไว้ 2 ชุด ชุดละ 13 กองร้อย รวมทั้งสิ้น 26 กองร้อย ทำให้สามารถเปลี่ยนได้ทั้งหมด 3 ผลัด.</p></body>
</news>
