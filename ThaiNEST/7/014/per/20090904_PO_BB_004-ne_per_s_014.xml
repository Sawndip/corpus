<teiHeader>
<fileDesc>
<titleStmt>
  <title>"ไถง"สงสัยพนง.เอสซีฯตัดต่อ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/04/news_29408010.php?news_id=29408010  </bibl>
</sourceDesc>
</fileDesc>
</teiHeader>
<news>
<headline>"<persName>ไถง</persName>"สงสัยพนง.เอสซีฯตัดต่อ</headline>
<lead>ตำรวจเตรียมเอาผิด 15 คนฟอร์เวิร์ดเมลคลิป เสียงนายกฯ สงสัยพนักงานเอสซี แอสเสทฯ ตัดต่อเอง เหตุลงพื้นที่ตรวจสอบแล้ว ไม่พบร่องรอยการแจกซีดีตามคำกล่าวอ้างผู้ต้องหา รอผลตรวจคอมพิวเตอร์มัด ลั่นเอาผิดถึงคนบงการ ขณะที่สภาป่วน ประท้วงวุ่น “<persName>เฉลิม</persName>” เล่นเกมเปิดคลิป-อ่านเอกสารถอดเทป นายกฯเหลืออดหลอกด่าประธาน ส.ส.เพื่อไทย พร้อมกางหลักฐาน “ตัดต่อ” จากรายการเชื่อมั่นประเทศไทยฯ</lead>
<neck></neck>
<body><p><persName>พล.ต.ท.ไถง ปราศจากศัตรู</persName> ผู้บัญชาการตำรวจสอบสวนกลาง (ผบช.ก.) กล่าวเมื่อวานนี้ (3 ก.ย.) ถึงความคืบหน้าการสืบสวนสอบสวนคดีคลิปตัดต่อเสียง <persName>นายอภิสิทธิ์ เวชชาชีวะ</persName> นายกรัฐมนตรี ว่า การทำงานของตำรวจแบ่งออกเป็น 2 สายโดยมี <persName>พล.ต.ท.สถาพร หลาวทอง</persName> ผู้ช่วยผู้บัญชาการตำรวจแห่งชาติ (ผู้ช่วย ผบ.ตร.) เป็นหัวหน้า
ทั้งนี้ สายหนึ่งได้มอบหมายให้กองบัญชาการตำรวจภูธรภาค 4 (บช.ภ.4) สอบการนำคลิป เสียงไปเผยแพร่ในรายการวิทยุชุมชนคนรักอุดร ส่วน บช.ก. ตรวจสอบการส่งอีเมลคลิปเสียงที่มี <persName>นายสมศักดิ์ แซ่อึง</persName> และ<persName>น.ส.กันทิมา แต้มครู</persName> พนักงานบริษัทเอสซี แอสเสท คอร์ปอเรชั่น จำกัด (มหาชน) เป็นผู้ต้องหา</p>
<p>“จากการตรวจสอบข้อมูลการส่งอีเมลพบว่า มีส่งต่อทั้งสิ้นจำนวน 15 ครั้ง มีรายชื่ออีเมลผู้รับทั้งสิ้นจำนวน 179 รายชื่อ เบื้องต้นได้เรียก 15 คนที่เริ่มส่งต่อคลิปเสียงที่ได้จากการตรวจสอบหมายเลขไอพีแอดเดรสมาสอบปากคำก่อนว่ามีความสัมพันธ์กันอย่างไร ซึ่งหลายคนได้เข้ามาแสดงตัวกับเจ้าหน้าที่แล้วว่าไม่รู้เรื่อง เป็นแต่เพียงผู้ได้รับอีเมล แต่ไม่ได้ส่งต่อ อย่างไรก็ตาม ถือว่าทั้ง 15 คนที่เริ่มส่งคลิปเสียงต่อมีความผิดตามพระราชบัญญัติการกระทำความผิดเกี่ยวกับคอมพิวเตอร์ ฐานเผยแพร่ข้อความอันเป็นเท็จ” <persName>พล.ต.ท.ไถง</persName> กล่าว และว่า</p>
<p>“พนักงานสอบสวนได้สันนิษฐานเบื้องต้นว่า นายสมศักดิ์ ซึ่งเป็นผู้เผยแพร่คลิปเสียงดังกล่าวเป็นคนแรก อาจเป็นคนตัดคลิปเสียงหรือทราบที่มาของคลิปเสียง เนื่องจากข้อกล่าวอ้างของ น.ส.กันทิมา ผู้ต้องหาอีกคนหนึ่งที่ว่าได้รับแจกซีดีคลิปเสียงมาจากย่านปากเกร็ด แต่เมื่อถามถึงซีดีก็อ้างว่าหักทิ้งไปแล้วนั้น ถือว่าน่าสงสัย เมื่อลงไปตรวจสอบในพื้นที่ก็ไม่มีใครยืนยันว่ามีการแจกซีดีดังกล่าว ขณะนี้การสืบสวนสอบสวนก็ยังไม่พบว่ามีการแจกซีดีในพื้นที่ใด และไม่มีการเผยแพร่คลิปเสียงในรูปแบบซีดี”</p>
<p><persName>พล.ต.ท.ไถง</persName> กล่าวด้วยว่า ทาง บช.ก.ได้โคลนนิงข้อมูลจากคอมพิวเตอร์ของพนักงานบริษัทเอสซี แอสเสทฯ มาตรวจพิสูจน์ ซึ่งจะสามารถยืนยันได้ว่าเครื่องคอมพิวเตอร์เครื่องไหนมีการตัดต่อ หรือเป็นหลักฐานที่สาวไปถึงคนตัดต่อได้ นอกจากนี้ยังได้ตรวจสอบหลายหน่วยงานเพื่อหาผู้ที่อยู่เบื้องหลังการสั่งทำคลิปดังกล่าว หากพบว่ามีผู้อยู่เบื้องหลังก็จะมีความผิดฐานเป็นตัวการหรือผู้สนับสนุน</p>
<p>“ที่สำคัญหลักฐานทางคอมพิวเตอร์ยังสามารถชี้ได้ว่า คนทำ ทำเพราะความชอบส่วนตัวหรือไม่ หากสืบไปได้ว่าวัตถุประสงค์ในการทำเพื่อก่อให้เกิดความวุ่นวาย ยั่วยุให้เกิดความโกลาหล ก็จะทำให้มีโทษเพิ่มขึ้นอีก” ผบช.ก.ระบุ</p>
<p>สภาป่วน-ประท้วงวุ่นกระทู้คลิปนายกฯ</p>
<p>วันเดียวกัน ในการประชุมสภาผู้แทนราษฎร <persName>ร.ต.อ.เฉลิม อยู่บำรุง</persName> ส.ส.สัดส่วน พรรคเพื่อไทย ได้ตั้งกระทู้ถามสดเรื่องคลิปเสียงคำพูดนายกฯ และพยายามจะเปิดคลิปเสียงในสภา ทำให้ถูก ส.ส.ประชาธิปัตย์ ประท้วงอย่างโกลาหล ทำให้ <persName>ร.ต.อ.เฉลิม</persName> ท้าทายว่าหากเป็นคลิปตัดต่อจริงจะกลัวอะไร แต่ในที่สุด <persName>นายสามารถ แก้วมีชัย</persName> รองประธานสภาผู้แทนราษฎรคนที่หนึ่ง ซึ่งทำหน้าที่ประธานในที่ประชุมขณะนั้น วินิจฉัยว่าไม่ให้เปิด เพราะ <persName>นายชัย ชิดชอบ</persName> ประธานสภาผู้แทนราษฎร แจ้งไว้ว่าไม่อนุญาตให้เปิด</p>
<p>จากนั้น <persName>ร.ต.อ.เฉลิม</persName> จึงเปลี่ยนวิธีเป็นพยายามอ่านถ้อยคำที่แกะมาจากคลิปเสียงแทน ทำให้ ส.ส.ประชาธิปัตย์ฮือประท้วงกันอีกรอบ โดยเฉพาะ <persName>นายบุญยอด สุขถิ่นไทย</persName> ส.ส.กรุงเทพมหานคร (กทม.) ที่ย้ำว่าประธานวินิจฉัยแล้วว่าไม่ให้เปิดคลิป และคลิปก็มีข้อความอันเป็นเท็จ จึงไม่ควรนำมาอ่านในสภาเพื่อสร้างความสับสนให้ประชาชนอีก ทำให้ <persName>นายสามารถ</persName> ไกล่เกลี่ยว่า ถ้อยคำในคลิปก็ปรากฏอยู่ตามสื่อมวลชนแล้ว จึงขอให้ <persName>ร.ต.อ.เฉลิม</persName> ตั้งคำถามได้เลย</p>
<p>“ทำไมเป็นผู้ใหญ่ที่ดื้อแบบนี้ ฟังภาษาคนไม่รู้เรื่องหรืออย่างไร” ส่งผลให้ <persName>ร.ต.อ.เฉลิม</persName> กล่าวตอบโต้ทันทีว่า “ประท้วงแบบนี้ซ้ำซาก แบบนี้ต่อไปฝ่ายค้านก็ทำอะไรไม่ได้” ขณะที่ <persName>นายสุนัย จุลพงศธร</persName> ส.ส.สัดส่วน พรรคเพื่อไทย พูดแทรกขึ้นว่า “แบบนี้บอกให้นายกฯ ยุบสภาดีกว่า”</p>
<p>บรรยากาศในห้องประชุมเป็นไปอย่างปั่นป่วนวุ่นวาย กระทั่งสุดท้าย <persName>ร.ต.อ.เฉลิม</persName> จึงยอมตั้งคำถาม โดยระบุว่า ขอถามนายกฯ ว่า เสียงในคลิปเป็นเสียงนายกฯ ใช่หรือไม่ ถ้าไม่ใช่บอกไม่ใช่ แล้วไม่ต้องตอบต่อ ถ้าไม่ใช่ก็จบ แต่ถ้าใช่ ถามว่ากล่าวในโอกาสใด เมื่อไร สถานที่ใด มีบุคคลใดอยู่ในสถานที่นั้นด้วย และถ้ากล่าวจริงทำไมจึงกล่าวเช่นนั้น</p>
<p>“<persName>อภิสิทธิ์</persName>”แจง 6 ประเด็นยันตัดต่อชัด</p>
<p>จากนั้น <persName>นายอภิสิทธิ์</persName> ลุกขึ้นชี้แจงว่า ที่มีการโต้แย้งว่าจะให้สภาเปิดคลิปเสียงหรือไม่เปิดนั้น ขอทำความเข้าใจว่าไม่มีอะไรน่าเกรงกลัว แต่สภานี้ต้องมีบรรทัดฐาน หากเสียงดังกล่าวมีการพิสูจน์ว่าเป็นเท็จและมีการนำมาใช้ประโยชน์ทางการเมืองก็เป็นเรื่องที่แย่อยู่แล้ว แต่หากนำมาขยายผลจนเกิดความไม่สงบในบ้านเมืองจะเป็นเรื่องที่แย่มากกว่า
ต่อจากนั้น <persName>นายอภิสิทธิ์</persName> ได้ชี้แจงรายละเอียดคำพูดของเขาเฉพาะที่เป็นประเด็นใช้ความรุนแรงสั่งสลายการชุมนุมรวม 6 ช่วง โดยระบุว่าเสียงส่วนใหญ่ตัดมาจากรายการเชื่อมั่นประเทศไทยกับ<persName>นายกฯ อภิสิทธิ์</persName> วันที่ 19 เม.ย. และ 26 เม.ย. 2552 ผู้ที่ตัดต่อได้ตัดถ้อยคำบางคำออก เพื่อให้ฟังแล้วเหมือนกับว่าเขาสั่งใช้ความรุนแรง หรือสร้างความวุ่นวายเพื่อสลายการชุมนุม ทั้งๆ ที่เป็นไปไม่ได้เลยที่เขาจะพูดเช่นนั้น ประกอบกับคำกล่าวในช่วงต้นของคลิป ก็เป็นการเล่าให้ฟังถึงเหตุการณ์ที่กระทรวงมหาดไทย แต่ตอนท้ายกลับมาบอกว่าจะประกาศ พ.ร.ก. ทั้งๆ ที่รัฐบาลได้ประกาศ พ.ร.ก.ตั้งแต่ก่อนเกิดเหตุการณ์ที่กระทรวงมหาดไทยแล้ว คลิปนี้จึงตัดต่ออย่างแน่นอน (อ่านรายละเอียดหน้า 2)
จากนั้นยังมีการตอบโต้กันในประเด็นที่ <persName>ร.ต.อ.เฉลิม</persName> ระบุว่า ผู้เชี่ยวชาญที่ตรวจสอบคลิปนี้ไม่ใช่ผู้เชี่ยวชาญที่ขึ้นทะเบียนกับศาล โดยเฉพาะ <persName>พ.ต.ท.วิวัฒน์ สิทธิสรเดช</persName> นักวิทยาศาสตร์ (สบ 3) กองพิสูจน์หลักฐาน ก็ไม่ได้เป็นผู้เชี่ยวชาญ และไม่ได้มีหน้าที่ในการตรวจสอบคลิปเสียง แต่ประเด็นนี้ <persName>นายอภิสิทธิ์</persName> ยืนยันว่า ได้มีคำสั่งตั้งคณะกรรมการขึ้นมาตรวจสอบ โดยมีผู้เชี่ยวชาญจากกองพิสูจน์หลักฐาน 3 คน มีเอกสารยืนยันชัดเจน</p>
<p>ท้า”เพื่อไทย”การันตีเป็นคลิปจริง</p>
<p>“ถ้าพรรคเพื่อไทยเชื่อว่าเป็นเสียงผมจริงๆ กล้าประกาศไหมว่าเป็นเสียงผมจริง ถ้ามีคนไปเอาเสียง ร.ต.อ.เฉลิม พูดว่าถ้าทำแบบนี้ผมก็เป็นหมา แล้วไปตัดต่อเหลือแค่ ผมเป็นหมา จะทำอย่างไร ขอบอกว่าคลิปเสียงนี้พยายามทำให้เกิดความสับสนในบ้านเมืองว่านายกฯพยายามวางแผนให้เกิดความวุ่นวาย ถือเป็นเรื่องไร้สาระจริงๆ” นายกรัฐมนตรี ระบุ</p>
<p>จากนั้น <persName>ร.ต.อ.เฉลิม</persName> ได้พยายามอ่านเอกสารถอดเทปจากคลิปเสียงนายกฯ อีกครั้ง ทำให้เกิดการประท้วงกันวุ่นวายอีกรอบ โดยเฉพาะ<persName>นายบุญยอด</persName> ที่พยายามพูดผ่านไมค์ว่า “ขอประท้วง” ทับคำอภิปรายของ <persName>ร.ต.อ.เฉลิม</persName> จนฟังไม่รู้เรื่อง อย่างไรก็ดี ในช่วงท้าย <persName>ร.ต.อ.เฉลิม</persName> ถามว่า หากคลิปนี้พวกเขาเป็นคนทำจริง จะไปด่า <persName>พ.ต.ท.ทักษิณ ชินวัตร</persName> อดีตนายกฯ ว่าไม่จงรักภักดีทำไม ซึ่ง <persName>นายอภิสิทธิ์</persName> ชี้แจงว่า เป็นเพราะคนที่ทำคลิปนี้ต้องการสร้างเรื่องให้เข้าใจว่าเขาไปกล่าวหาอดีตนายกฯ</p>
<p>“<persName>เฉลิม</persName>”ขู่อภิปรายไม่ไว้วางใจต้นปีหน้า</p>
<p>ภายหลังการประชุม <persName>ร.ต.อ.เฉลิม</persName> แถลงว่า อยากเตือนให้ตำรวจระมัดระวังการจับกุม เพราะถ้าสุดท้ายเกิดพิสูจน์ได้ว่าเนื้อหาในเทปเป็นของจริง ตำรวจอาจถูกฟ้องกลับได้ ยืนยันว่าเรื่องนี้พรรคเพื่อไทยไม่ได้ทำ ดังนั้นเลิกพูดได้แล้วเกี่ยวกับประเด็นการยุบพรรค</p>
<p>ส่วนการชี้แจงของ<persName>นายอภิสิทธิ์</persName>ในสภานั้น <persName>ร.ต.อ.เฉลิม</persName> กล่าวว่า เป็นการปฏิเสธมากกว่า ไม่ได้ชี้แจงอะไรเลย ซึ่งฝ่ายค้านจะเก็บเรื่องนี้ไว้อภิปรายไม่ไว้วางใจรวมกับเรื่องการแต่งตั้งโยกย้ายที่ไม่ชอบธรรม และการทุจริตในโครงการชุมชนพอเพียงในเดือนม.ค. ปีหน้า แต่ไม่แน่ใจว่ารัฐบาลจะอยู่ถึงหรือเปล่า</p>
<p>ขณะเดียวกัน ฝ่ายรัฐบาลได้แจกจ่ายเอกสารต้นฉบับคลิปเสียงของนายกฯ จากรายการเชื่อมั่นประเทศไทยฯ ก่อนจะถูกตัดต่อ พร้อมอธิบายรายละเอียดทั้งหมดว่าตัดคำใดบ้าง เอาไปต่อตรงไหนบ้าง เพื่อยืนยันว่ามีขบวนการตัดต่อจริงๆ</p>
<p>“<persName>สุริยะใส</persName>”ชี้โศกนาฏกรรมสภาไทย</p>
<p>ด้าน <persName>นายสุริยะใส กตะศิลา</persName> เลขาธิการพรรคการเมืองใหม่ กล่าวถึงกรณีที่ <persName>ร.ต.อ.เฉลิม</persName> พยายามเปิดคลิปเสียงนายกฯ ในสภา ว่า คงเป็นเพราะพรรคเพื่อไทยหาประเด็นโจมตีรัฐบาลไม่ได้แล้ว และฝ่ายค้านก็ไม่ได้สนใจตรวจสอบฝ่ายบริหารอย่างแท้จริง ทำตัวเป็นแค่กองกำลังส่วนตัวของ <persName>พ.ต.ท.ทักษิณ</persName> เพื่อโค่นล้มรัฐบาลให้ได้เร็วที่สุดเท่านั้น ซึ่งถือเป็นโศกนาฏกรรมของระบบรัฐสภาไทยที่ไม่ได้รู้ร้อนรู้หนาวกับวิกฤติของประเทศอย่างแท้จริง</p>
<p>ผบ.ทบ.ซัดตัดต่อคลิปจุดไฟป่วนเมือง</p>
<p>ที่สโมสรทหารบกวิภาวดีรังสิต <persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) ในฐานะรองผู้อำนวยการรักษาความมั่นคงภายในราชอาณาจักร (รอง ผอ.รมน.) ได้เข้ามอบนโยบายโครงการกู้วิกฤติด้วยปรัชญาเศรษฐกิจพอเพียงต่อนายทหารระดับผู้บังคับหน่วยขึ้นตรงและระดับผู้บังคับกองพันทั่วประเทศ โดยระบุตอนหนึ่งว่าการตัดต่อคลิปเสียงของนายกรัฐมนตรี เป็นความพยายามเพิ่มดีกรีและเติมเชื้อไฟให้เกิดความรุนแรงในบ้านเมือง</p></body>
</news>
