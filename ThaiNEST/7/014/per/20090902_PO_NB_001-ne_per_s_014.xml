<teiHeader>
<fileDesc>
<titleStmt>
  <title>วาระประชุมร่วมกันของรัฐสภา  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209010276&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วาระประชุมร่วมกันของรัฐสภา</headline>
<lead></lead>
<neck></neck>
<body><p>ที่ประชุมร่วมกันของรัฐสภา เตรียมพิจารณาร่างกรอบความร่วมมือระหว่างประเทศ ตามรัฐธรรมนูญ มาตรา 190 ต่อจากการประชุมครั้งที่แล้ว โดยเฉพาะกรณีพื้นที่บริเวณเขาพระวิหาร การประชุมร่วมกันของรัฐสภา สมัยสามัญนิติบัญญัติ วันนี้ (2 ก.ย.) ซึ่งจะเริ่มเวลา 09.00-13.00 น. มีวาระสำคัญ คือ การพิจารณากรอบความร่วมมือระหว่างประเทศตามรัฐธรรมนูญ มาตรา 190 ที่ต้องผ่านความเห็นชอบจากรัฐสภา จำนวน 18 กรอบ โดยเป็นกรอบความร่วมมือบริเวณเขตแดนระหว่างไทยกับประเทศเพื่อนบ้าน จำนวน 6 กรอบ ได้แก่ ร่างกรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดนไทย-กัมพูชา ในกรอบของคณะกรรมการชายแดนทั่วไป ไทย-กัมพูชา และกลไกลอื่น ๆ ภายใต้กรอบนี้ ซึ่งสาระสำคัญ คือ ความร่วมมือของสองประเทศในการแก้ไขปัญหาต่าง ๆ ในพื้นที่ชายแดน โดยเฉพาะด้านเขตแดน เพื่อสนับสนุนการดำเนินการสำรวจและจัดทำหลักเขตแดนทางบกของคณะกรรมาธิการร่วม ไทย-กัมพูชา หรือ JBC การสำรวจและกำหนดเขตทางทะเล การรักษาความสงบเรียบร้อยบริเวณชายแดน ปัญหายาเสพติด และการส่งเสริมการท่องเที่ยว ร่างบันทึกการประชุมคณะกรรมการร่วมมือรักษาความสงบเรียบร้อยตามชายแดนทั่วไป ไทย-ลาว ครั้งที่ 17 กรอบการเจรจาเพื่อรักษาความมั่นคงและความสงบเรียบร้อยบริเวณพื้นที่ชายแดน ไทย-พม่า ในกรอบของคณะกรรมการชายแดนส่วนภูมิภาค ไทย-พม่า และกลไกลอื่นๆ ภายใต้กรอบนี้ กรอบการประชุมเพื่อรักษาความมั่นคง ความสงบเรียบร้อย และเสริมสร้างความสัมพันธ์ในกรอบของคณะกรรมการระดับสูง ไทย-อินโดนีเซีย และกลไกลอื่นภายใต้กรอบนี้ กรอบการประชุมเพื่อรักษาความมั่นคงและความสงบเรียบร้อยบริเวณพื้นที่ชายแดน ไทย-มาเลเซีย ในกรอบของคณะกรรมการชายแดนทั่วไป ไทย-มาเลเซีย และกลไกลอื่น ๆ ภายใต้กรอบนี้ และกรอบการประชุมคณะกรรมการร่วมมือรักษาความสงบเรียบร้อยตามชายแดนทั่วไป ไทย-ลาว และกลไกที่เกี่ยวข้อง ซึ่งทั้ง 6 กรอบ เป็นเรื่องที่ที่ประชุมมีมติให้เลื่อนขึ้นมาพิจารณาก่อน และเป็นการพิจารณาต่อจากการประชุมร่วมกันของรัฐสภา เมื่อวันที่ 31 สิงหาคมที่ผ่านมา นอกจากนี้ ยังมีเรื่องสัญญาเงินกู้ Public Sector Reform Development Policy loan หรือ PSRDPL จากธนาคารโลก วงเงิน 1,000 ล้านเหรียญสหรัฐ เป็นเงินกู้ลักษณะที่พิจารณาให้ประเทศผู้กู้ กู้จากปัจจัยโดยรวมของประเทศ ซึ่งจะเป็นเงินกู้เพื่อสนับสนุนเงินงบประมาณดำเนินโครงการลงทุนภาครัฐที่สนับสนุน และเพิ่มขีดความสามารถในการแข่งขันของประเทศระยะยาว สนับสนุนมาตรการฟื้นฟูเศรษฐกิจของรัฐ ด้วยการเพิ่มสภาพคล่องให้กับระบบการเงินและระบบเศรษฐกิจของประเทศ เพื่อขยายสินเชื่อให้กับผู้ประกอบการขนาดกลางและขนาดย่อม รวมถึงค้ำประกันสินเชื่อผ่านสถาบันการเงินของรัฐ นอกจากนี้ กระทรวงการคลังจะนำไปใช้ในการสนับสนุนโครงการในแผนฟื้นฟูเศรษฐกิจ ระยะที่ 2 ในสาขาต่าง ๆ เช่น การขนส่งมวลชน ด้านน้ำ และด้านสาธารณสุข สำหรับเงินกู้ดังกล่าว กระทรวงการคลังในนามรัฐบาลไทย เป็นผู้กู้จากธนาคารโลก วงเงิน 1,000 ล้านเหรียญสหรัฐ ระยะเวลากู้ 20 ปี ระยะปลอดหนี้ 8 ปี ชำระดอกเบี้ยปีละ 2 ครั้ง อัตราดอกเบี้ยลอยตัว ปัจจุบันอัตราดอกเบี้ยลอยตัวระยะเงินกู้เฉลี่ย 15 ปี อยู่ที่ร้อยละ 3.55 </p></body>
</news>
