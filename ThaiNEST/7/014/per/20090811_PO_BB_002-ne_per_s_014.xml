<teiHeader>
<fileDesc>
<titleStmt>
  <title>พันธมิตรเล็งแจ้งจับกลุ่มเสื้อแดง  มท.ได้ชื่อต้านถวายฎีการ่วม4ล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/11/news_29268156.php?news_id=29268156  </bibl>
</sourceDesc>
</fileDesc>
</teiHeader>
<news>
<headline>พันธมิตรเล็งแจ้งจับกลุ่มเสื้อแดง มท.ได้ชื่อต้านถวายฎีการ่วม4ล้าน</headline>
<lead>พันธมิตรเตรียมแจ้งจับแกนนำกลุ่มคนเสื้อแดง-ประชาชนที่ร่วมลงชื่อถวายฎีกา ช่วย “<persName>ทักษิณ</persName>” ฐานช่วยเหลือผู้กระทำผิดไม่ให้ได้รับโทษ ย้ำต้องการลดการเผชิญหน้าระหว่างกลุ่มค้านและหนุน ด้าน มท.ได้รายชื่อต้านถวายฎีกาเกือบ 4 ล้านแล้ว ถอนชื่อกว่า 7 พันคน “บุรีรัมย์-เชียงราย-ราชบุรี-พัทลุง” แชมป์คัดค้าน เผยเปิดลงชื่อถึง 17 ส.ค.นี้</lead>
<neck></neck>
<body><p><persName>นายปานเทพ พัวพงษ์พันธ์</persName> โฆษกกลุ่มพันธมิตรประชาชนเพื่อประชาธิปไตย (พธม.) กล่าวว่า ขณะนี้ <persName>นายสุวัตร อภัยภักดิ์</persName> ทนายความของกลุ่มพันธมิตร ได้ร่างแบบฟอร์มเพื่อใช้เป็นใบแจ้งความให้แก่ประชาชนทั่วไป โดยเฉพาะกลุ่มพันธมิตรทั่วประเทศ ซึ่งจะแจกจ่ายและสามารถดาวน์โหลดผ่านเว็บไซต์ได้
โดยรายละเอียดในใบแจ้งความดังกล่าว จะเป็นการแจ้งข้อกล่าวหาต่อ<persName>นายวีระ มุสิกพงศ์</persName> <persName>นายจตุพร พรหมพันธุ์</persName> <persName>นายณัฐวุฒิ ใสยเกื้อ</persName> แกนนำกลุ่มคนเสื้อแดง ในฐานะผู้ริเริ่ม และพวก ซึ่งเป็นประชาชนที่ถูกชักชวนให้มาร่วมลงชื่อเพื่อถวายฎีกาขอพระราชทานอภัยโทษให้แก่ <persName>พ.ต.ท.ทักษิณ ชินวัตร</persName> อดีตนายกรัฐมนตรี</p>
<p><persName>นายปานเทพ</persName> กล่าวว่า การแจ้งความครั้งนี้ แกนนำพันธมิตรก็เห็นด้วย ซึ่งจะแจ้งในข้อกล่าวหาตามประมวลกฎหมายอาญา มาตรา 189 เกี่ยวกับช่วยเหลือผู้กระทำผิดไม่ให้ได้รับโทษ มาตรา 198 เกี่ยวกับละเมิดอำนาจศาล รวมทั้งยังแจ้งในฐานความผิดที่ขัดต่อธรรมนูญศาลยุติธรรม มาตรา 23 อย่างไรก็ตาม หากประชาชนร่วมลงชื่อฎีกาครั้งนี้ ยังยืนยันเจตนาที่จะสนับสนุนอีก จะมีโทษจำคุกตั้งแต่ 1-7 ปีขึ้นไป ไม่ว่าจะรู้หรือไม่รู้กฎหมายก็ตาม</p>
“ตอนนี้มีประชาชนหลายจังหวัดที่เป็นเครือข่ายพันธมิตร ทั้งจังหวัดภูเก็ต พิษณุโลก นครราชสีมา และอีกหลายจังหวัด ได้ร่วมกันเคลื่อนไหวเพื่อจะขอแบบฟอร์มเข้าแจ้งความแล้ว เรื่องนี้พันธมิตรต้องการให้ประชาชนที่ร่วมลงชื่อสนับสนุนฎีกาดังกล่าว ได้ถอนชื่อออกก่อนจะถึงวันที่ 17 ส.ค.นี้”
<p>พันธมิตรเกรงว่าประชาชนที่สนับสนุนฎีกาจะถูกแกนนำใช้เป็นเครื่องมือ ขอตั้งข้อสังเกตว่า ทำไมตระกูล<persName>ชินวัตร</persName> และ<persName>ดามาพงศ์</persName> ถึงไม่มีส่วนร่วมในการลงชื่อ รวมถึงแกนนำกลุ่มเสื้อแดงด้วย ขณะนี้ ยังไม่มีหลักฐานชัดเจนว่าบุคคลเหล่านี้จะลงชื่อด้วยหรือไม่ เพราะแกนนำเสื้อแดงอาจรู้ช่องทางกฎหมายว่ามีความเสี่ยงที่จะผิดกฎหมาย จึงให้ประชาชนที่ไม่รู้กฎหมายมาลงชื่อแทน</p>
<p><persName>นายปานเทพ</persName> กล่าวว่า การแจ้งความของพันธมิตรเป็นการทำกิจกรรมให้ประชาชนรู้ข้อกฎหมายและวิธีการดังกล่าว จะเป็นการเลี่ยงการเผชิญหน้ากัน ทั้งกลุ่มคัดค้านและสนับสนุนฎีกา การแจ้งความครั้งนี้ ยังกล่าวหาถึง <persName>พ.ต.ท.ทักษิณ</persName> ด้วย เพราะเป็นพวกร่วมกับผู้ก่อการโดยแกนนำคนเสื้อแดง เนื่องจาก <persName>พ.ต.ท.ทักษิณ</persName> ประชาสัมพันธ์ทุกครั้งที่ได้โฟนอิน รวมทั้งยังปลุกระดม และขอบคุณกลุ่มผู้ชุมนุมที่ร่วมถวายฎีกาขอพระราชทานอภัยโทษ</p>
<p>มท.ได้ชื่อค้านถวายฎีกาเกือบ4ล้านแล้ว
</p>
<p><persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย กล่าวว่า หลังจากที่มีการทำความเข้าใจกับประชาชน ตั้งแต่วันที่ 3 ส.ค.ที่ผ่านมา เกี่ยวกับการรวบรวมรายชื่อถวายฎีกา ว่า กระบวนการดังกล่าวไม่เป็นไปตามวิธีทางกฎหมาย และจารีตประเพณี จนถึงวันที่ 10 ส.ค. มีผู้มาลงชื่อคัดค้านการถวายฎีกาแล้ว 3,958,650 คน ภาคเหนือ 387,539 คน ภาคอีสาน 2,280,218 คน ภาคกลาง 964,181 คน และภาคใต้ 326,712 คน และมีผู้มาขอถอนรายชื่อจากที่ได้ร่วมลงชื่อถวายฎีกา 7,432 คน
<persName>นายชวรัตน์</persName> กล่าวด้วยว่า จะมีการตั้งโต๊ะให้ประชาชนลงชื่อคัดค้านการถวายฎีกา และถอนรายชื่อที่ได้ร่วมลงชื่อถวายฎีกา ไปจนถึงวันที่กลุ่มคนเสื้อแดงถวายฎีกา คือ วันที่ 17 ส.ค.นี้ โดยเมื่อได้รายชื่อมาแล้ว จะหารือกับผู้ที่เกี่ยวข้องว่าจะดำเนินการอย่างไรต่อไป</p>
<p>“บุรีรัมย์-เชียงราย-ราชบุรี” แชมป์ต้านฎีกา</p>
<p>ผู้สื่อข่าวรายงานว่า สรุปผลการถอนและคัดค้านการถวายฎีกาจากแต่ละจังหวัดทั่วประเทศ พบว่าในภาคเหนือนั้น จังหวัดที่มีการลงชื่อคัดค้านมากที่สุด คือ เชียงราย จำนวน 71,596 คน และขอถอนชื่อมากที่สุด คือ กำแพงเพชร 3,067 คน ส่วนภาคตะวันออกเฉียงเหนือ จังหวัดที่ลงชื่อคัดค้านมากที่สุด คือ บุรีรัมย์ จำนวน 519,066 คน จังหวัดที่มีคนขอถอนชื่อมากที่สุด คือ มุกดาหาร จำนวน 3,634 คน
ขณะที่ภาคกลางและภาคตะวันออก จังหวัดที่ลงชื่อคัดค้านมากที่สุด คือ ราชบุรี จำนวน 124,991 คน จังหวัดที่มาขอถอนมากที่สุด คือ ปทุมธานี 110 คน สำหรับพื้นที่ในภาคใต้ จังหวัดที่มาลงชื่อคัดค้านฎีกามากที่สุด คือ พัทลุง 76,543 คน และมีจังหวัดเดียวที่มีผู้ลงชื่อขอถอนการถวายฎีกา คือ สุราษฎร์ธานี 2 คน</p>
<p>“รมว.อุตฯ”สั่งขรก.ลงชื่อต้านฎีกา</p>
<p>แหล่งข่าวจากกระทรวงอุตสาหกรรม เปิดเผยว่า ช่วงบ่ายวานนี้ <persName>นายชาญชัย ชัยรุ่งเรือง</persName> รัฐมนตรีว่าการกระทรวงอุตสาหกรรม ได้เรียกประชุมผู้บริหารระดับสูง เพื่อขอบคุณในการทำงานร่วมกันมา 6 เดือน ทั้งนี้ <persName>นายชาญชัย</persName> ยังได้ชี้แจงเกี่ยวกับการยื่นถวายฎีกา เพื่อช่วย <persName>พ.ต.ท.ทักษิณ</persName> ว่า หากข้าราชการคนใดไม่เห็นด้วยกับการยื่นฎีกาดังกล่าวให้ลงชื่อ ซึ่งกระทรวงอุตสาหกรรมจะขอแบบฟอร์มจากกระทรวงมหาดไทยมาให้ข้าราชการกระทรวงอุตสาหกรรมทั่วประเทศลงชื่อ โดยจะเรียกเก็บรายชื่อก่อนวันที่ 16 ส.ค.นี้
แหล่งข่าว กล่าวว่า <persName>นายชาญชัย</persName> ระบุในที่ประชุมว่า กระทรวงอื่นได้ดำเนินการแล้ว ยังเหลือกระทรวงอุตสาหกรรมยังไม่ได้ดำเนินการ โดยปัจจุบันกระทรวงอุตสาหกรรมมีข้าราชการประมาณ 3,900 คน รวมทั้งยังขอให้สำนักงานอุตสาหกรรมจังหวัดประสานกับโรงงาน เพื่อให้โรงงานที่ไม่เห็นด้วยกับการยื่นฎีการ่วมลงชื่อด้วย ซึ่งปัจจุบันมีโรงงานที่จดทะเบียนกับกรมโรงงานอุตสาหกรรม 120,000 แห่ง ส่วนใหญ่เป็นโรงงานขนาดเล็ก
</p></body>
</news>
