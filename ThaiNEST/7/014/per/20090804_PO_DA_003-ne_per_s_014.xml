<teiHeader>
<fileDesc>
<titleStmt>
  <title>ศาลยกคำร้อง'จ่าปัญญา'ฟ้องธานี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-04 12:25:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=12200  </bibl>
</sourceDesc>
</fileDesc>
</teiHeader>
<news>
<headline>ศาลยกคำร้อง'<persName>จ่าปัญญา</persName>'ฟ้อง<persName>ธานี</persName></headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 09.30 น. วันนี้ (4 ส.ค.) ศาลอาญา ถ.รัชดาภิเษก มีคำสั่งไม่รับฟ้องในคดีที่ <persName>จ.ส.อ.ปัญญา ศรีเหรา</persName> อดีตทหารหน่วยรบพิเศษ ศูนย์สงครามพิเศษลพบุรี ผู้ต้องหาตามหมายจับในคดีลอบสังหาร <persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย มอบอำนาจให้ <persName>นายบัญญัติ จิตรเย็น</persName> ทนายความ เป็นโจทก์ฟ้อง <persName>พล.ต.อ.ธานี สมบูรณ์ทรัพย์</persName> รอง ผบ.ตร. และ <persName>พ.ต.อ.วิชาญวัชร์ บริรักษ์กุล</persName> พนักงานสอบสวน บช.น.เป็นจำเลย ในความผิดต่อตำแหน่งหน้าที่ โดยการปฏิบัติหรือละเว้นการปฏิบัติหน้าที่มิชอบ และความผิดต่อตำแหน่งหน้าที่โดยมิชอบ เพื่อจะกลั่นแกล้งบุคคลให้ต้องรับโทษทางอาญาโดยไม่เป็นธรรม</p>
<p>โดยศาลพิเคราะห์แล้วเห็นว่า จำเลยทั้งสองปฏิบัติหน้าที่พนักงานสอบสวน ซึ่งมีอำนาจและหน้าที่ทำการตามประมวลกฎหมายวิธีพิจารณาความอาญา มาตรา 2(6) และมาตรา 131 บัญญัติให้พนักงานสอบสวนมีหน้าที่รวบรวมพยานหลักฐานทุกชนิดเท่าที่สามารถทำได้ เพื่อประสงค์จะทราบข้อเท็จจริงและพฤติการณ์ต่าง ๆ อันเกี่ยวกับความผิดที่ถูกกล่าวหา เพื่อจะรู้ตัวผู้กระทำผิด และพิสูจน์ให้เห็นความผิดหรือความบริสุทธิ์ของผู้ต้องหา เมื่อจำเลยทั้งสองรวบรวมพยานหลักฐานแล้วมีความเห็นว่า โจทก์เป็นผู้ต้องสงสัยว่าร่วมกระทำผิด และได้ขออนุมัติศาลออกหมายจับโจทก์ ตามประมวลวิธีพิจารณาความอาญา มาตรา 66 ซึ่งศาลได้อนุมัติหมายจับตามคำขอแล้ว ดังนั้น การกระทำของจำเลยทั้งสองจึงเป็นการปฏิบัติหน้าที่ตามกฎหมาย ไม่มีความผิดตามฟ้อง พิพากษายกฟ้อง.</p></body>
</news>
