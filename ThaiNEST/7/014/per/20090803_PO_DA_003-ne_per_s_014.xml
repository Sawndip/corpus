<teiHeader>
<fileDesc>
<titleStmt>
  <title>นัดฟังคำสั่ง'ปิยะพันธ์'ฟ้องหมิ่น'ชาญชัย'  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-03 19:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=12063  </bibl>
</sourceDesc>
</fileDesc>
</teiHeader>
<news>
<headline>นัดฟังคำสั่ง'<persName>ปิยะพันธ์</persName>'ฟ้องหมิ่น'<persName>ชาญชัย</persName>'</headline>
<lead></lead>
<neck></neck>
<body><p>ที่ศาลอาญา ถ.รัชดาภิเษก เมื่อเวลา 13.30 น. ศาลนัดไต่สวนมูลฟ้องโจทก์ครั้งแรก คดีที่<persName>นายปิยะพันธ์ จำปาสุต</persName> ประธานคณะกรรมการบริหารองค์การขนส่งมวลชนกรุงเทพมหานคร ( ขสมก.) เป็นโจทก์ ยื่นฟ้อง<persName>นายชาญชัย อิสระเสนารักษ์</persName> ส.ส.นครนายก พรรคประชาธิปัตย์ และรองประธานกรรมาธิการป้องกันและปราบปรามการทุจริตแห่งชาติ สภาผู้แทนราษฎร เป็นจำเลย ในความผิดฐานหมิ่นประมาทผู้อื่นโดยการโฆษณา ตามประมวลกฎหมายอาญา มาตรา 326 , 328 กรณีสืบเนื่องจากเมื่อวันที่ 2 - 3 มิ.ย.52 <persName>นายชาญชัย</persName> ได้กล่าวต่อสื่อมวลชนที่อาคารรัฐสภา ภายหลังการประชุมกรรมาธิการ เพื่อพิจารณาเรื่องตรวจสอบการเช่ารถเมล์ปรับอากาศเอ็นจีวี ขสมก. 4,000 คัน ว่า มีหลักฐานว่าโจทก์มีส่วนร่วมทุจริตด้วย และไม่เคารพสภาหลังจากไม่เข้าชี้แจงตามคำเชิญกรรมาธิการ</p>
<p>โดย<persName>นายปิยะพันธ์</persName> ประธานบอร์ด ขสมก. เดินทางมาเบิกความด้วยตนเอง สรุปรายละเอียดเกี่ยวกับพฤติการณ์ที่มีการให้สัมภาษณ์หมิ่นประมาทตามฟ้อง ภายหลังใช้เวลาไต่สวนนานกว่า 4 ชั่วโมงจึงแล้วเสร็จ ศาลได้นัดฟังคำสั่งว่าจะประทับรับฟ้องคดีหรือไม่ 19 ส.ค.นี้ เวลา 13.30 น.
</p></body>
</news>
