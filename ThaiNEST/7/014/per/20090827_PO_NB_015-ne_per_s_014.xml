<teiHeader>
<fileDesc>
<titleStmt>
  <title>ที่ประชุมสภาผู้แทนราษฎร เริ่มพิจารณาร่าง พรบ.งบประมาณปี 53 แล้ว  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208270089&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ที่ประชุมสภาผู้แทนราษฎร เริ่มพิจารณาร่าง พรบ.งบประมาณปี 53 แล้ว</headline>
<lead></lead>
<neck></neck>
<body><p>ที่ประชุมสภาผู้แทนราษฎร เริ่มพิจารณาร่างพระราชบัญญัติงบประมาณรายจ่ายประจำปีงบประมาณ 2553 แล้ว ขณะที่ ส.ส.ฝ่ายค้าน ระบุ รัฐบาลควรใส่รายละเอียดงบประมาณที่ปรับเพิ่มให้ชัดเจน การประชุมสภาผู้แทนราษฎร เป็นพิเศษเพื่อพิจารณาร่างพระราชบัญญัติงบประมาณรายจ่ายประจำปีงบประมาณ 2553 วาระ 2 วันนี้(27 ส.ค.52) เริ่มขึ้นในเวลา 10.05 น. โดย<persName>นายกรณ์ จาติกวณิช</persName> รัฐมนตรีว่าการกระทรวงการคลัง ได้ชี้แจงหลักการและเหตุผลของการจัดทำงบประมาณรายจ่ายประจำปีงบประมาณ 2553 จำนวน 1.7 ล้านล้านบาท ซึ่งเป็นการจัดทำงบประมาณแบบขาดดุล ปรับลดลงกว่า 22,000 ล้านบาท ในโครงการที่ไม่สอดคล้องกับสถานการณ์ปัจจุบัน มีเป้าหมายไม่ชัดเจน ผลการดำเนินงานล่าช้า และบางโครงการให้ใช้เงินจากแหล่งอื่นแทน เช่น โครงการในโครงการแผนปฏิบัติการไทยเข้มแข็ง ขณะเดียวกันได้มีการปรับเพิ่มงบประมาณให้บางหน่วยงาน เช่น สำนักนายกรัฐมนตรี, กระทรวงมหาดไทย, กระทรวงศึกษาธิการ หน่วยงานของรัฐสภาและรัฐวิสาหกิจ ที่สนับสนุนการดำเนินนโยบายสำคัญ โดยเฉพาะการดำเนินนโยบายโครงสร้างพื้นฐานการคมนาคม, การพัฒนาแหล่งน้ำ และด้านการศึกษา โดยนายกรณ์ยินดีที่จะชี้แจงข้อซักถามของฝ่ายค้าน <persName>นายชลน่าน ศรีแกล้ว</persName> ส.ส.น่าน และ<persName>นายสุรพงษ์ โตวิจักรชัยกุล</persName> ส.ส.เชียงใหม่ พรรคเพื่อไทย อภิปรายถึงการที่รัฐบาลปรับเพิ่มงบประมาณบางหน่วยงาน กว่า 22,500 ล้านบาทว่า ไม่มีรายละเอียดชัดเจน ส่อถึงความไม่โปร่งใสของการจัดทำงบประมาณครั้งนี้ จึงต้องการให้รัฐบาลชี้แจงเหตุผลให้ชัดเจน ด้าน<persName>นายไตรรงค์ สุวรรณคีรี</persName> รองประธาน กมธ.วิสามัญพิจารณาร่าง พรบ.งบประมาณรายจ่ายประจำปีงบประมาณ 2553 ยืนยันว่า การพิจารณางบประมาณ มีตัวแทนจากทุกพรรคการเมืองดำเนินการอย่างโปร่งใส คำนึงถึงผลประโยชน์ของประชาชน และการจัดทำไม่มีส่วนใดที่ทำเพื่อพวกพ้องหรือผลประโยชน์ของตัวเอง </p></body>
</news>
