<teiHeader>
<fileDesc>
<titleStmt>
  <title>บ้านสี่เสากับร้านก๋วยเตี๋ยว !!  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-25 22:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000096528  </bibl>
</sourceDesc>
</fileDesc>
</teiHeader>
<news>
<headline>บ้านสี่เสากับร้านก๋วยเตี๋ยว !!</headline>
<lead></lead>
<neck></neck>
<body><p>บรรยากาศ “บ้านสี่เสา” ในโอกาสวันเกิดครบรอบ 89 ปี ของ “<persName>ป๋าเปรม</persName>” <persName>พล.อ.เปรม ติณสูลานนท์</persName> ยังคึกคักเหมือนเช่นเคย แต่ปีนี้อาจมีรายละเอียดที่แตกต่างกันกับปีก่อนๆ ตรงที่ยังมีเรื่องจุกจิกกวนใจให้รำคาญและซับซ้อนเพิ่มขึ้น อย่างไรก็ดี อีกมุมหนึ่งหากสังเกตให้ดีจะพบว่าบรรยากาศเก่าๆ เริ่มกลับคืนมาให้เห็นบ้างแล้ว แม้จะยังไม่เต็มร้อยก็ตาม</p>
<p>หัวหน้าทีม “ตบเท้า” ปีนี้รับหน้าเสื่อโดย “ <persName>ป.ประวิตร วงษ์สุวรรณ</persName>” มาในฐานะ รมว.กลาโหม นำขุนทหาร-สีกากี เข้าอวยพรนอบน้อม แต่คนที่ไม่ต้องอยู่ในอาการ “กระอักกระอ่วน” ก็เห็นจะเป็น “<persName>ป.ป๊อก</persName>” <persName>อนุพงษ์ เผ่าจินดา</persName>” เพราะสามารถใช้ข้ออ้างบินไปร่วมประชุมผู้บัญชาการทหารบกภาคฟื้นเอเชียแปซิฟิกที่ญี่ปุ่นล่วงหน้าไปก่อน</p>
<p>แต่ที่น่าสังเกตก็คือปีนี้ “ป๋า” อยู่ในอาการ “นิ่ง” เป็นพิเศษ ไม่ยอมให้สัมภาษณ์สื่อคอมเมนต์ถึงสถานการณ์ร้อน เพราะรู้ล่วงหน้าจะต้องถูกซักเรื่อง “<persName>ทักษิณ</persName>” กับลิ่วล้อ “เสื้อแดง” ที่นัดหมายแต่งดำมาป่วนวันที่ 26 สิงหาคม เลยปิดปากตัดรำคาญแบบไม่ให้ราคาเป็นดีที่สุด</p>
<p>แม้ว่าระดับจะเทียบกันไม่ได้ แต่ก็อดพูดถึงบรรยากาศที่ร้านก๋วยเตี๋ยววัดดงมูลเหล็ก ย่านพระราม 7 ไม่ได้ เพราะดูแล้ว สาเหตุที่ “<persName>ทักษิณ ชินวัตร</persName>” เชิญชวนบรรดาสาวกไปกินก๋วยเตี๋ยวที่นั่นแล้วโฟนอินเข้ามาพูดคุย เนื้อหาสาระก็ไม่มีอะไรมากไปกว่า จงใจช่วงชิงพื้นที่สื่อ แข่งกับบรรยากาศที่บ้านสี่เสาเท่านั้น อย่างน้อยก็ไม่ต้องการให้สื่อนำเสนอคำพูดของ “ป๋า” ที่อบรมขุนทหาร-ตำรวจ ให้สำนึกบุญคุณแผ่นดินอยู่ฝ่ายเดียว อย่างน้อยต้องขอแชร์พื้นที่ข่าวบ้าง เพราะเชื่อว่าต้องมีสื่อประเภท “สื่อมาสื่อไป” คอยบริการให้อย่างเต็มใจอยู่แล้ว แหม บางคนนี่มันช่าง “เหลี่ยมจัด” จริงๆ !!</p>
<p>ประเมินสถานการณ์ตั้งแต่กลางๆ สัปดาห์เป็นต้นไปทำท่า “ร้อนระอุ” เพิ่มดีกรี เพราะสังเกตดูอาการทั้งสองฝ่ายคือทั้งฝ่ายความมั่นคงที่เตรียมรับมือกันอย่างเคร่งเครียด และฝ่ายเสื้อแดงที่จะเริ่มนัดชุมนุมตั้งแต่วันที่ 26 สิงหาคม ต่อเนื่องไปจนถึง 30 สิงหาคม ฝ่ายแรกเตรียมตั้งท่าจะประกาศใช้ พ.ร.บ.ความมั่นคงควบคุมสถานการณ์ ก็ต้องมีข้อมูลแล้วว่างานนี้มีเจตนา “ป่วนแน่”</p>
<p>นี่ก็ไม่รู้ว่าจะเกี่ยวเนื่องกันแค่ไหน เพราะอีกเพียงเดือนเศษก็จะเป็นเจ้าภาพประชุมสุดยอดผู้นำอาเซียนกับประเทศคู่เจรจาระดับมหาอำนาจ จากเดิมจะใช้สถานที่ที่ภูเก็ต แต่ทำไปทำมาต้องย้อนกลับมาที่ “ชะอำ-หัวหิน” อีกรอบ งานนี้ว่ากันว่าเพื่อประกัน “ความชัวร์” จึงต้อง “อิงฟ้า” เอาไว้ก่อน!! </p></body>
</news>
