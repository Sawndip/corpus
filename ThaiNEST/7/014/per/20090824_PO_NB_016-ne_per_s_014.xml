<teiHeader>
<fileDesc>
<titleStmt>
  <title>วุฒิสภา มีมติขยายเวลาการพิจารณา ร่าง พ.ร.บ.กู้เงิน 4 แสนล้านบาท ออกไปอีก 30 วัน  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208240148&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วุฒิสภา มีมติขยายเวลาการพิจารณา ร่าง พ.ร.บ.กู้เงิน 4 แสนล้านบาท ออกไปอีก 30 วัน</headline>
<lead></lead>
<neck></neck>
<body><p>วุฒิสภา มีมติขยายเวลาการพิจารณา ร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ. ... จำนวน 4 แสนล้านบาท ออกไปอีก 30 วัน จากเดิมที่จะครบกำหนดในวันที่ 25 สิงหาคมนี้ การประชุมวุฒิสภา สมัยสามัญนิติบัญญัติ วันนี้ (24 ส.ค.) เริ่มตั้งแต่เวลา 10.00 น. โดยมี<persName>นายประสพสุข บุญเดช</persName> ประธานวุฒิสภา ทำหน้าที่ประธานการประชุม ทั้งนี้ระหว่างการหารือ <persName>พ.ต.อ.สนธยา แสงเภา</persName> ส.ว.สรรหา ได้หารือ โดยตั้งข้อสังเกตเรื่องการแต่งตั้งตำแหน่งผู้บัญชาการตำรวจแห่งชาติคนใหม่ที่ขณะนี้มีปัญหาเกิดขึ้นว่า ตามประเพณีปฏิบัติเมื่อนายกรัฐมนตรี ในฐานะประธานคณะกรรมการนโยบายตำรวจแห่งชาติ หรือ ก.ต.ช. เสนอชื่อบุคคลใด จะต้องได้รับการสนับสนุน แต่เมื่อที่ประชุมแสดงความไม่เห็นด้วย ในฐานะที่ตนเองเป็นข้าราชการตำรวจรู้สึกกังวลใจ ดังนั้นจึงขอให้ที่ประชุม ก.ต.ช.หารือกันให้เรียบร้อยและพิจารณาเรื่องดังกล่าวอย่างรอบคอบ จากนั้น <persName>นายสงคราม ชื่นภิบาล</persName> ส.ว.สรรหา ในฐานะประธานกรรมาธิการวิสามัญพิจารณา ร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ.... ได้เสนอขอมติที่ประชุมขยายระยะเวลาการพิจารณาร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ....จำนวน 4 แสนล้านบาท ออกไปเป็นกรณีพิเศษอีก 30 วัน โดยให้เหตุผลว่า เนื่องจากกฎหมายดังกล่าวมีเนื้อหาสาระค่อนข้างมาก ซึ่งจะต้องใช้เวลาพิจารณาเพื่อความรอบคอบ จึงต้องขอขยายเวลาออกไป ทั้งนี้ ร่าง พ.ร.บ.ดังกล่าว วุฒิสภาลงมติรับหลักการไว้พิจารณาในวันที่ 10 สิงหาคมที่ผ่านมา และจะครบกำหนดการพิจารณาในวันที่ 25 สิงหาคมนี้  </p></body>
</news>
