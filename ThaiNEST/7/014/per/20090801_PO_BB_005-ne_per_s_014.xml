<teiHeader>
<fileDesc>
<titleStmt>
  <title>กอ.รมน.ภาค 4 สั่งคุมเข้มรับมือป่วนรอบใหม่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213918.php?news_id=29213918  </bibl>
</sourceDesc>
</fileDesc>
</teiHeader>
<news>
<headline>กอ.รมน.ภาค 4 สั่งคุมเข้มรับมือป่วนรอบใหม่</headline>
<lead>โฆษก กอ.รมน.ภาค 4 ส่วนหน้า สั่งหน่วยกำลังในพื้นที่ชายแดนใต้ทุกหน่วยตรึงเข้มทุกจุดล่อแหลม โดยเฉพาะสถานที่เชิงสัญลักษณ์ทุกแห่ง รับมือกลุ่มก่อความไม่สงบเตรียมป่วนระลอกใหม่ โดยเฉพาะคาร์บอมบ์-มอเตอร์ไซค์บอมบ์ ด้านมาเลย์ส่งมอบเยาวชนไทยจาก 5 จังหวัดชายแดนภาคใต้ที่สำเร็จการฝึกอบรมอาชีพ กลับบ้านเกิดประกอบวิชาชีพอิสระ</lead>
<neck></neck>
<body><p><persName>พ.อ.ปริญญา ฉายดิลภ</persName> โฆษกกองอำนวยการรักษาความมั่นคงภายในภาค 4 ส่วนหน้า (โฆษก กอ.รมน.ภาค 4 สน.) กล่าวว่า ได้กำชับเจ้าหน้าที่ฝ่ายความมั่นคงทุกหน่วยในพื้นที่สามจังหวัดชายแดนภาคใต้ และสี่อำเภอรอยต่อของ จ.สงขลา ให้เข้มงวดมาตรการดูแลความปลอดภัยสถานที่เชิงสัญลักษณ์ทุกแห่งอย่างใกล้ชิด เนื่องจากมีกระแสแจ้งเตือนออกมาอย่างต่อเนื่องว่ากลุ่มก่อความไม่สงบอาจออกมาเคลื่อนไหวเพื่อเตรียมการก่อเหตุร้ายในช่วงนี้</p>
<p>"โดยเฉพาะรูปแบบการก่อเหตุลักษณะคาร์บอมบ์ หรือมอเตอร์ไซค์บอมบ์ มีข่าวออกมาอย่างต่อเนื่อง ส่งผลให้ประชาชนในพื้นที่ตื่นตระหนก ขณะนี้อยู่ระหว่างการตรวจสอบข้อมูลว่ามีการแจ้งเตือนการก่อเหตุจริง หรือเป็นการปล่อยกระแสข่าวจากกลุ่มผู้ไม่หวังดีเพื่อสร้างความหวาดผวาให้กับชาวบ้านในพื้นที่เท่านั้น แต่ไม่ว่าเหตุผลของข่าวที่ออกมาจะเป็นอย่างไรก็ตาม เพื่อความไม่ประมาทเจ้าหน้าที่ทุกฝ่ายได้ตรึงกำลังเข้มงวดทุกจุดแล้ว" โฆษก กอ.รมน.ภาค 4 สน. ระบุ</p>
<p>วันเดียวกัน ที่ห้องสุวรรณภูมิ โรงแรมเดอะรีเจนซี่ อ.หาดใหญ่ จ.สงขลา <persName>นายยุพ นานา</persName> ผู้ช่วยรัฐมนตรีว่าการกระทรวงแรงงาน พร้อมด้วย <persName>Mr.Jamal Nasir Bin Othman</persName> รองซีอีโอ จากโครงการเกียรติมาร่า ประเทศมาเลเซีย ,<persName>Mr.Mohd Atan</persName> กงสุลใหญ่มาเลเซียประจำจังหวัดสงขลา ร่วมพิธีรับมอบเยาวชนไทยจาก 5 จังหวัดชายแดนภาคใต้จำนวนทั้งสิ้น 44 คน ที่สำเร็จการฝึกอบรมวิชาชีพจากประเทศมาเลเซีย และรับมอบอุปกรณ์เครื่องมือประกอบอาชีพจากรัฐบาลมาเลเซีย โดยส่งมอบต่อให้กับ <persName>พล.ต.เดชา กิ่งวงษา</persName> ผู้บัญชาการกองพลทหารราบที่ 5</p>
<p>โครงการนี้สืบเนื่องจากที่ประชุมระดับอาวุโสครั้งที่ 4 JDS เมื่อวันที่ 25 มิ.ย. 2551 ให้เยาวชนไทยจากพื้นที่ 5 จังหวัดชายแดนภาคใต้ จำนวน 50 คน ไปฝึกทักษะฝีมือใน 4 สาขาอาชีพคือ ช่างเชื่อม ช่างก่อสร้าง ช่างเฟอร์นิเจอร์ และ ช่างตัดเย็บเสื้อผ้า ที่ประเทศมาเลเซีย หลักสูตร 6 เดือน โดยรัฐบาลมาเลเซียได้มอบให้กระทรวงการพัฒนาความร่วมมือและการประกอบอาชีพอิสระ รับไปดำเนินการ ซึ่งได้ส่งต่อให้สถาบันฝึกอาชีพเกียรติมาร่า ซึ่งเป็นหน่วยงานในสังกัดดำเนินการฝึกอาชีพ นอกจากนี้ทางฝ่ายไทยก็ได้จัดดำเนินการอบรมการประกอบธุรกิจส่วนตัว เพื่อเตรียมความพร้อมให้แก่เยาวชนไทยเหล่านี้ พร้อมจัดสรรงบประมาณสนับสนุนมอบอุปกรณ์ให้แก่เยาวชนทุกคนเพื่อนำไปประกอบอาชีพต่อไปด้วย</p></body>
</news>
