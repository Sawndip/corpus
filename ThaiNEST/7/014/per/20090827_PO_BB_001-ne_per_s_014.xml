<teiHeader>
<fileDesc>
<titleStmt>
  <title>รมว.ยุติธรรมนั่งประธาน7ฝ่ายแก้ปัญหารถดับเพลิง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/27/news_29361391.php?news_id=29361391  </bibl>
</sourceDesc>
</fileDesc>
</teiHeader>
<news>
<headline>รมว.ยุติธรรมนั่งประธาน7ฝ่ายแก้ปัญหารถดับเพลิง</headline>
<lead>ผู้ว่าฯ กทม.เผย รมว.ยุติธรรม รับเป็นประธานคณะกรรมการร่วม 7 ฝ่าย เพื่อหาทางออกโครงการจัดซื้อรถดับเพลิง</lead>
<neck></neck>
<body><p><persName>ม.ร.ว.สุขุมพันธุ์ บริพัตร</persName> ผู้ว่าฯ กทม.ชี้แจงถึงกรณีที่ ครม.มีมติให้ถอนเรื่องเสนอแต่งตั้งคณะกรรมการร่วม 6 ฝ่าย ในการเจรจากับบริษัท สไตเออร์ เดมเลอร์ พุค สเปเชียล ฟาห์ซอย์ จำกัด ประเทศออสเตรีย เพื่อขอนำรถและเรือดับเพลิงของ กทม. มูลค่า 6,687 ล้านบาทมาใช้ระหว่างฟ้องร้องยกเลิกสัญญา เนื่องจากหาก ครม.รับรองให้มีการตั้งคณะกรรมการร่วมเท่ากับยอมรับว่าสัญญาการซื้อขายมีผลสมบูรณ์ อาจส่งผลต่อคดีที่กำลังฟ้องร้องอยู่</p>
<p>ในส่วนของ กทม.ก็มีข้อกังวลเกี่ยวกับเรื่องนี้ว่า หากนำรถออกมาใช้อาจทำให้เสียรูปคดีได้ ซึ่งในการเสนอเรื่องให้มีการตั้งคณะกรรมการร่วม 6 ฝ่าย เพื่อเจรจากับบริษัทสไตเออร์นั้น กทม.ได้เสนอไปเมื่อ 3 เดือนที่แล้วก่อนที่สำนักงานอัยการสูงสุด (อสส.) จะดำเนินการฟ้องร้องคดีรถและเรือดับเพลิงให้ กทม.แต่เมื่อกระทรวงมหาดไทยนำเสนอเรื่องดังกล่าว ก็ถือว่าเป็นทางเลือกอีกทาง เพื่อ ครม.และหน่วยงานที่เกี่ยวข้องทั้งหมดจะได้รับรู้ถึงโครงการ และมีส่วนร่วมรับผิดชอบ เพราะที่ผ่านมา กทม.เหมือนถูกปล่อยให้โดดเดี่ยวแก้ปัญหาอยู่เพียงฝ่ายเดียวเท่านั้น</p>
<p>โดยส่วนตัวเห็นว่าการที่ ครม.มีข้อกังวลในเรื่องดังกล่าวนั้นจะไม่เป็นปัญหา และตนก็ไม่ได้ติดใจอะไร เพราะอย่างไรก็ตาม จะต้องมีการตั้งคณะกรรมการร่วม 7 ฝ่ายขึ้นมา ประกอบด้วย กระทรวงการต่างประเทศ กระทรวงมหาดไทย กระทรวงพาณิชย์ สำนักงานอัยการสูงสุด กรมบัญชีกลาง กระทรวงยุติธรรม และ กทม.เพื่อทำหน้าที่ในการร่วมแสดงความคิดเห็น แต่จะไม่มีการเจรจากับบริษัท ขณะนี้ ได้รับการประสานจาก<persName>นายพีระพันธุ์ สาลีรัฐวิภาค</persName> รมว.ยุติธรรม พร้อมจะเป็นประธานคณะกรรมการร่วมชุดดังกล่าวให้แล้ว</p>
"หากมองในแง่ดีเท่ากับว่า ครม.ยอมรับว่าโครงการนี้เป็นอำนาจหน้าที่ของ กทม.โดยตรงในการตั้งคณะกรรมการร่วมเอง และยังเป็นการส่งสัญญาณว่าหน่วยงานราชการอื่นๆ จะต้องมีส่วนรับรู้และมีส่วนรับผิดชอบด้วย แต่ผมขอยืนยันว่าคณะกรรมการร่วมที่ กทม.จะตั้งขึ้นจะไม่มีการเจรจากับบริษัทเพื่อนำรถและเรือดับเพลิงออกมาใช้อย่างแน่นอน แม้มหาดไทยอยากให้รับรถมาใช้ก็ตาม หรือใครก็ตามที่จะมากดดันผมก็ไม่สามารถทำได้ เพราะหากผมรับรถมาแล้วมหาดไทยจะร่วมรับผิดชอบกับผมหรือเปล่า จะติดคุกกับผมด้วยไหม"

<p><persName>ม.ร.ว.สุขุมพันธุ์</persName> กล่าวอีกว่า ส่วนความคืบหน้าของคดีในเรื่องที่ กทม.ฟ้องสัญญาเป็นโมฆะ ศาลกำลังพิจารณา โดยนัดสืบพยานในเดือน ก.พ.ปีหน้า ขณะที่การขอให้ศาลมีคำสั่งคุ้มครองชั่วคราวไม่ให้จ่ายค่างวดรถดับเพลิงในงวดที่ 7 ที่ครบกำหนดจ่ายเงินในเดือน ก.พ.ปีหน้าเช่นกันนั้น กทม.จะจัดส่งข้อมูลให้ครบถ้วน เพื่อให้ศาลพิจารณาให้ความคุ้มครองชั่วคราว ซึ่ง กทม.ยังมีความหวัง ส่วนงวดที่ 6 ที่ศาลยกคำร้องนั้น อาจเป็นเพราะด้วยเงื่อนเวลาที่กระชั้นชิด จึงทำให้ กทม.อาจขาดตกบกพร่องเรื่องการส่งข้อมูล
</p></body>
</news>
