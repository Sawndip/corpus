<teiHeader>
<fileDesc>
<titleStmt>
  <title>ศาลรับรูดบัตรเครดิตประกันตัวคดีอาญา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/08/news_29256106.php?news_id=29256106  </bibl>
</sourceDesc>
</fileDesc>
</teiHeader>
<news>
<headline>ศาลรับรูดบัตรเครดิตประกันตัวคดีอาญา</headline>
<lead>ศาลไฮเทครับบัตรเครดิตชำระแทนเงินสดในคดีอาญา ที่ศาลอาญา ศาลอาญากรุงเทพใต้ ศาลอาญาธนบุรี ศาลแขวงพระนครเหนือ เผยมีแค่บัตรเครดิตก็รูดประกันตัวได้ เตรียมขยายบริการทั่วประเทศ ด้านเลขาธิการสภาทนายความขานรับ ใช้บัตรเครดิตประกันตัวจำเลยหรือเสียค่าปรับได้ ระบุเป็นการเปิดช่องทางเพิ่ม และเป็นการอำนวยความสะดวกให้จำเลยในการได้รับอิสรภาพ</lead>
<neck></neck>
<body><p><persName>นายสราวุธ เบญจกุล</persName> รองเลขาธิการสำนักงานศาลยุติธรรม เปิดเผยว่า ตามที่ศาลยุติธรรมเริ่มนำระบบบัตรเครดิต มาใช้กับการชำระค่าธรรมเนียมศาลในคดีแพ่งไปแล้วนั้น ศาลยุติธรรมยังเห็นว่า กรณีประชาชนที่ไม่สามารถนำเงินสดมาชำระค่าปรับในคดีอาญา หรือวางเงินสดประกันตัวผู้ต้องหาหรือจำเลย ทำให้เดือดร้อนต้องวิ่งยืมเงินหรือหาเช่าโฉนด บัดนี้ศาลยุติธรรมรับบัตรเครดิตชำระแทนเงินสดในคดีอาญาแล้ว อาทิเช่น ศาลอาญา ศาลอาญากรุงเทพใต้ ศาลอาญาธนบุรี ศาลแขวงพระนครเหนือ
ดังนั้น จึงไม่ต้องกังวลอีกต่อไป เพียงมีบัตรเครดิตก็ใช้ได้ทันที และจะขยายบริการนี้ไปยังทุกศาลทั่วประเทศ เพื่อให้สอดคล้องกับนโยบายของ<persName>นายวิรัช ลิ้มวิชัย</persName> ประธานศาลฎีกา ที่ต้องการให้ประชาชนได้รับบริการความยุติธรรมอย่างเสมอภาครวดเร็วและเป็นธรรมรองเลขาธิการสำนักงานศาลยุติธรรม กล่าวด้วยว่า เร็วๆ นี้ จะนำระบบรับชำระค่าปรับนอกเขตศาลมาใช้อีกด้วย คือ ไม่ต้องวิ่งมาจ่ายเงินที่ศาลเจ้าของสำนวนอีกต่อไป</p>
<p>ด้าน<persName>นายเสงี่ยม บุญจันทร์</persName> เลขาธิการสภาทนายความ กล่าวว่า การที่ทางศาลให้ใช้บัตรเครดิตประกันตัวจำเลย รวมทั้งชำระเงินค่าปรับได้ ว่า เป็นเรื่องที่ดี เป็นการเปิดช่องทางเพิ่มขึ้นในโลกสมัยใหม่ มีอะไรที่ทันสมัยก็นำมาใช้ เพราะการใช้บัตรเครดิตไม่ต้องเสียเงินทันที ซึ่งต่างจากการใช้เงินสด หรือใช้กรมธรรม์ประกันภัยอิสรภาพ ที่จำเลยต้องใช้เงินในการซื้อกรมธรรม์ เพราะเข้าใจว่าทางศาลเมื่อจำเลยยื่นบัตรเครดิตเพื่อขอประกันตัว ก็จะทำการตรวจสอบเงินไปยังสถาบันการเงินที่ออกบัตรนั้น ว่า จำเลยมีเงินในบัตรเครดิต พอจำนวนวงเงินประกันหรือไม่ ถ้าพอก็เก็บบัตรเครดิตไว้ คงไม่รูดทันที</p>
<p>ดังนั้น ถ้าหากจำเลยไม่ผิดสัญญาประกัน มารายงานตัวตามกำหนด และเมื่อคดีจบ ก็คืนบัตรเครดิตให้กับจำเลย จำเลยก็ไม่ต้องเสียเงิน อีกทั้งการใช้บัตรเครดิตก็สะดวก เพราะจำเลยมีติดตัวอยู่แล้ว ไม่ต้องไปหาโฉนดซึ่งต้องผ่านการรับรองราคาประเมินจากกรมที่ดิน หรือต้องไปหาซื้อกรมธรรม์ประกันภัยอิสรภาพอีก</p>
<p>"อย่างไรก็ตาม ทางศาลควรกำหนดเงื่อนไขลงไป ว่า บัตรเครดิตที่จะนำมาใช้ประกันตัวจำเลยหรือเสียค่าปรับ ต้องเป็นบัตรของจำเลยหรือของญาติเท่านั้น เพื่อป้องกันไม่ให้นายหน้าประกันหรือพวกตีนโรงตีนศาล รับจ้างนำบัตรเครดิตมาประกันตัวจำเลย แล้วเรียกค่าตอบแทนจากจำเลย" เลขาธิการสภาทนายความกล่าว</p>
<p>เขา กล่าวอีกว่า ที่ผ่านมา การใช้โฉนดประกันตัวหรือซื้อกรมธรรม์ประกันภัยอิสรภาพ มีพวกนายหน้าประกัน นำโฉนดมาให้จำเลยเช่าประกันตัว แล้วเรียกค่าตอบแทนจากจำเลย หรือซื้อกรมธรรม์ประกันภัยให้แล้วเรียกค่าตอบแทนจากจำเลย</p>
<p>"การให้ใช้บัตรเครดิต ประกันตัวจำเลยหรือเสียค่าปรับได้ เป็นการเพิ่มช่องทางในการได้รับอิสรภาพให้กับจำเลยซึ่งเป็นสิ่งที่ดี เพราะการใช้วิธีการประกันแบบเดิม โดยใช้โฉนดหรือกรมธรรม์ประกันอิสรภาพก็ยังใช้ได้อยู่" เลขาธิการสภาทนายความกล่าว</p></body>
</news>
