<teiHeader>
<fileDesc>
<titleStmt>
  <title>เสื้อแดงนำริ้วขบวนถวายฎีกา เกิดฟ้าร้องสนั่น  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 13:53:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14650  </bibl>
</sourceDesc>
</fileDesc>
</teiHeader>
<news>
<headline>เสื้อแดงนำริ้วขบวนถวายฎีกา เกิดฟ้าร้องสนั่น</headline>
<lead></lead>
<neck></neck>
<body><p>วันนี้(17 ส.ค.) ผู้สื่อข่าวรายงานว่า ริ้วขบวนของกลุ่มคนเสื้อแดงเพื่อยื่นถวายฎีกา ขอพระราชทานอภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรี ได้เคลื่อนออกจากท้องสนามหลวงแล้ว ซึ่งมีขบวนพานพุ่ม ตามด้วยขบวนธงชาติ พระภิกษุสงฆ์ แกนนำ นปช. นำโดย <persName>นายวีระ มุสิกพงศ์</persName> และกล่องสีแดง ที่บรรจุรายชื่อประชาชนเพื่อยื่นถวายฎีกา ทั้งนี้ <persName>วีระ มุสิกพงศ์</persName> จะเป็นผู้กล่าวถวายฎีกา พร้อมตัวแทนแกนนำ นปช. 10 คน</p>
<p>นอกจากนี้ กลุ่มผู้ชุมนุม นปช. ได้ทยอยปิดกั้นการจราจร บริเวณถนนหน้าพระธาตุ และ บริเวณสามเหลี่ยมถนนหน้าพระลาน เรื่อยไปจนถึงหน้า ม.ธรรมศาสตร์ เพื่อให้ตัวแทนเป็นพระสงฆ์ 5 รูป และฆราวาส จำนวน 10 คน เตรียมยื่นฎีกาขอพระราชทานอภัยโทษให้กับ <persName>พ.ต.ท.ทักษิณ</persName> ท่ามกลางกำลังเจ้าหน้าที่ตำรวจจำนวนมากที่ตั้งแถวและแผงกั้นรั้วเหล็กปิดกั้นบริเวณถนนสามแยกหน้าพระธาตุอย่างเข้มงวด </p>
<p>ทั้งนี้ มีรายงานว่า <persName>นายจารุพงศ์ เรืองสุวรรณ</persName> อดีตปลัดกระทรวงยุติธรรม จะเป็นตัวแทนกลุ่มผู้ชุมนุมเข้ายื่นถวายฎีกา จำนวน 4 ล้านคน และเป็นรายชื่อของผู้ชุมนุมจำนวน 383 กล่อง ต่อ <persName>นายอินทร์จันทร์ บุราพันธ์</persName> รองราชเลขาธิการ สำนักราชเลขาธิการ ซึ่งรายชื่อผู้ถวายฎีกา ทางเจ้าหน้าที่ตำรวจ จะนำเข้าทางประตูพิมานไชยศรี อย่างไรก็ตาม สำนักพระราชวัง ได้นำแผงกั้นเหล็กมาปิดกั้น บริเวณทางเข้าประตูวิเศษไชยศรี และห้ามกลุ่มนักท่องเที่ยวเข้า-ออกพระบรมมหาราชวังเป็นการชั่วคราว จนกว่าการถวายฎีกาจะเสร็จสิ้นลง  ล่าสุด แกนนำเสื้อแดง ยื่นฎีกาแล้วก่อนพาขบวนเคลื่อนกลับรวมตัวสนามหลวง เพื่อฟัง <persName>พ.ต.ท.ทักษิณ</persName> โฟนอินมายังเวทีกลุ่มคนเสื้อแดง ที่ท้องสนามหลวงอีกครั้ง</p>
<p>ฟ้าร้องดังสนั่นกลางทำเนียบฯขณะเสื้อแดงถวายฎีกา</p>
<p>ผู้สื่อข่าวรายงานว่า ขณะที่กลุ่มเสื้อแดงกำลังดำเนินการยื่นถวายฎีกาช่วย <persName>พ.ต.ท.ทักษิณ</persName> ที่บริเวณพระบรมมหาราชวังนั้น ปรากฎว่า ได้เกิดเสียงฟ้าร้องดังสนั่นคล้ายเสียงฟ้าผ่าขึ้นบริเวณทำเนียบรัฐบาล ทั้ง ๆ ที่แดดจ้าและท้องฟ้าแจ่มใส ทำให้นกที่อยู่ตามต้นไม้ถึงกับบินแตกกระเจิง บรรดาข้าราชการและสื่อมวลชนต่างตกใจกันอย่างมาก จนเกิดเสียงวิพากษ์วิจารณ์กันต่าง ๆ นาๆ ในทางที่ไม่ดี อย่างไรก็ตาม ขณะเกิดเหตุการณ์ดังกล่าว <persName>นายอภิสิทธิ์ เวชชาชีวะ</persName> นายกรัฐมนตรี และ<persName>นายสุเทพ เทือกสุบรรณ</persName> รองนายกรัฐมนตรี ไม่ได้อยู่ภายในทำเนียบรัฐบาลแต่อย่างใด.
</p></body>
</news>
