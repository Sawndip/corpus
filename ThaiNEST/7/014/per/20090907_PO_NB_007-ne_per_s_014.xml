<teiHeader>
<fileDesc>
<titleStmt>
  <title>สรุปผู้กระทำผิดกฎหมายเลือกตั้ง  เลือกตั้งนายกและ ส.อบต. ใน จ.อุบลราชธานี พบมีเรื่องร้องเรียน 55 เรื่อง  </title>
  <author>นพศักดิ์ กุลสุจริต  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209070022&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สรุปผู้กระทำผิดกฎหมายเลือกตั้ง  เลือกตั้งนายกและ ส.อบต. ใน จ.อุบลราชธานี พบมีเรื่องร้องเรียน 55 เรื่อง</headline>
<lead></lead>
<neck></neck>
<body><p>ประธานคณะกรรมการการเลือกตั้งประจำจังหวัดอุบลราชธานี เผย การเลือกตั้งนายกและสมาชิกสภาองค์การบริหารส่วนตำบลของจังหวัดอุบลราชธานี พบมีเรื่องร้องเรียนจำนวน 55 เรื่อง ส่วนใหญ่จะสอบถามประเด็นข้อกฎหมาย <persName>นายมนไท ประมูลจักโก</persName> ประธานคณะกรรมการการเลือกตั้งประจำจังหวัดอุบลราชธานี กล่าวถึงการเลือกตั้งนายกและสมาชิกสภาองค์การบริหารส่วนตำบล (อบต.) ของจังหวัดอุบลราชธานี จำนวน 152 แห่งว่า ได้รับรายงานการกระทำผิดกฎหมายเลือกตั้งและมีการสอบถามข้อมูลและขอคำปรึกษาจากหน่วยเลือกตั้งต่าง ๆ จำนวน 55 เรื่อง ส่วนใหญ่จะสอบถามถึงประเด็นในข้อกฎหมาย เช่น มีผู้สมัคร ส.อบต. 2 คน จะต้องได้คะแนนเสียงเท่าใด หากผู้สมัครได้คะแนนไม่ถึงร้อยละ 10 จะต้องดำเนินการอย่างไร, กรณีมีผู้ใช้สิทธิหย่อนบัตรผิดหีบ, กรณีมีผู้มาใช้สิทธิขอใช้สำเนาบัตรประชาชนแทน เนื่องจากระหว่างเดินทางกลับมาใช้สิทธิถูกล้วงกระเป๋าบัตรประชาชนหาย, ชื่อ-นามสกุล ไม่ตรงกับบัตรประชาชน ส่วนที่ อ.ศรีเมืองใหม่ มีหัวคะแนนของผู้สมัครเข้าไปถ่ายรูปในหน่วยเลือกตั้ง มีการร้องเรียนว่ามีเจ้าหน้าที่ของรัฐวางตัวไม่เป็นกลางที่ อ.เขื่องใน, มีการจำหน่ายสุราในเขต อ.สำโรง, <persName>นางเยาวลักษณ์ ประทุมพิมพ์</persName> ผู้สมัครนายก อบต.สว่าง อ.สว่างวีระวงศ์ ร้องถูกกลั่นแกล้ง โดยนำแผ่นพับหาเสียงใส่ในถุงเหล้าแจกจ่ายผู้ใช้สิทธิให้เข้าใจผิด และที่หน่วยเลือกตั้งที่ 1 เขตเลือกตั้งที่ 2 ต.นาแวง อ.เขมราฐ จ.อุบลราชธานี เจ้าหน้าที่ตำรวจประจำหน่วยเลือกตั้งได้จับกุม <persName>นายประเสริฐ สุริโย</persName> อายุ 50 ปี อยู่บ้านเลขที่ 61 หมู่ที่ 2 ต.นาแวง อ.เขมราฐ จ.อุบลฯ ฉีกบัตรเลือกตั้ง </p></body>
</news>
