<teiHeader>
<fileDesc>
<titleStmt>
  <title>ศาลออกหมายจับ'อดิศัย'คดีกล้ายาง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-17 16:32:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14663  </bibl>
</sourceDesc>
</fileDesc>
</teiHeader>
<news>
<headline>ศาลออกหมายจับ'<persName>อดิศัย</persName>'คดีกล้ายาง</headline>
<lead></lead>
<neck>'<persName>ชวน</persName>'ยันคดีกล้ายางไม่กระทบรบ.</neck>
<body><p>วันนี้(17 ส.ค.) ผู้สื่อข่าวรายงานว่า ที่ศาลฎีกาแผนกคดีอาญาของผู้ดำรงตำแหน่งทางการเมือง ซึ่งจะมีการนัดฟังคำพิพากษาในคดีทุจริตจัดซื้อกล้ายางพารา 90 ล้านต้น มูลค่า 1,440 ล้านบาท ที่<persName>นายบุญรอด ตันประเสริฐ</persName> ผู้พิพากษาหัวหน้าคณะในศาลฎีกาเจ้าของสำนวนพร้อมองค์คณะทั้ง 9 นัดอ่านคำพิพากษาศาลฎีกาแผนกคดีอาญาของผู้ดำรงตำแหน่งทางการเมือง คดีหมายเลขดำที่ อม.4/2551 ที่คณะกรรมการป้องกันและปราบปรามการทุจริตแห่งชาติ ( ป.ป.ช.) เป็นโจทก์ฟ้อง ล่าสุด ผู้สื่อข่าวรายงานว่า <persName>นายสมคิด จาตุศรีพิทักษ์</persName> <persName>นายวราเทพ รัตนากร</persName> <persName>นายเนวิน ชิดชอบ</persName> <persName>นายสรอรรถ กลิ่นปทุม</persName> ได้ทยอยเข้ามายังศาลแล้ว ยกเว้นแต่ <persName>นายอดิศัย โพธารามิก</persName> อดีต รมว.พาณิชย์ ที่ไม่เดินทางมาศาล โดยมีทนายความส่วนตัว เดินทางมาแทน พร้อมให้เหตุผลว่า <persName>นายอดิศัย</persName> ป่วย ไม่สบาย รักษาตัวอยู่ที่ต่างประเทศ</p>
<p>ผู้สื่อข่าวรายงานล่าสุด ศาลฎีกาแผนกคดีอาญาของผู้ดำรงตำแหน่งทางการเมืองได้สั่งออกหมายจับ จำเลยที่ 5 <persName>นายอดิศัย โพธารามิก</persName> อดีต รมว.พาณิชย์ มีพฤติกรรมหลีกเลี่ยงไม่มาฟังคำพิพากษา พร้อมปรับนายประกัน และนัดเลื่อนฟังคำพิพากษาไปในวันที่ 21 ก.ย. เวลา 14.00 น.
</p>
<p>วันนี้(17 ส.ค.) ผู้สื่อข่าวรายงานว่า <persName>นายชวน หลีกภัย</persName> ประธานสภาที่ปรึกษาพรรคประชาธิปัตย์ เปิดเผยในระหว่างเป็นประธานเปิดงาน ม.อ.วิชาการ ที่มหาวิทยาลัยสงขลานครินทร์ วิทยาเขตหาดใหญ่ ว่า การยื่นถวายฎีกาของกลุ่มเสื้อแดงในวันนี้อะไรที่ไม่ขัดต่อกฎหมาย ก็ทำได้ แต่ต้องมองว่าบ้านเมืองมีหลักและกฎเกณฑ์ คือรัฐบาลมีหน้าที่รักษากฏหมายและกติกาของบ้านเมืองกลุ่มไหนจะทำอะไรที่ไม่ขัดแย้งต่อกฎหมายก็มีสิทธิทำได้ส่วนเรื่องเหมาะสมหรือไม่เป็นอีกเรื่องหนึ่ง     </p>
<p>'ตนมองว่า การเคลื่อนไหวของกลุ่มเสื้อแดงนั้น ไม่สามารถที่จะไปกดดันใครได้ เพราะการที่จะแสดงอะไรก็ตาม บ้านเมืองมีกติกา ไม่มีใครทำอะไรที่อยู่นอกเหนือกฎหมายได้ ที่สำคัญการที่ <persName>พ.ต.ท.ทักษิณ ชินวัตร</persName> อดีตนายกรัฐมนตรี จะกลับเมืองไทยเมื่อไหร่ก็กลับได้ ไม่ต้องยื่นถวายฎีกา เพียงแต่ <persName>พ.ต.ท.ทักษิณ</persName> ไม่ยอมกลับเอง ไม่ใช่ว่าต้องถวายฎีกาแล้วถึงจะได้กลับ' <persName>นายชวน</persName> กล่าว </p>
<p>นอกจากนี้ <persName>นายชวน</persName> ยังได้กล่าวถึงกรณีที่ศาลฎีกาจะตัดสินคดีทุจริตกล้ายางว่า เรื่องนี้ต้องรอผลการตัดสินออกมา แต่ไม่น่าจะส่งผลกระทบต่อรัฐบาล เพราะเป็นเรื่องของบุคคลไม่เกี่ยวข้องโดยตรงกับรัฐบาลชุดนี้ เพียงแต่มีบางคนเข้าไปอยู่ในรัฐบาลชุดนี้  ซึ่งผลการพิพากษาออกมาอย่างไร ก็ต้องเป็นไปตามนั้น เนื่องจากรัฐบาลชุดนี้ให้ความสำคัญกับการปกครองด้วยระบบกฎหมาย ทุกอย่างจึงต้องเป็นไปตามกฏหมาย เพราะในอดีตที่ผ่านมา มักมีปัญหา เนื่องจากรัฐบาลไม่สามารถรักษากติกาบ้านเมืองได้ จึงทำให้เกิดวิกฤต แต่รัฐบาลปัจจุบันพยายามรักษาความชอบธรรม.
</p></body>
</news>
