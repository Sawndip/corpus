<teiHeader>
<fileDesc>
<titleStmt>
  <title>สั่งระงับ3โครงการพอเพียง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/07/news_29249161.php?news_id=29249161  </bibl>
</sourceDesc>
</fileDesc>
</teiHeader>
<news>
<headline>สั่งระงับ3โครงการพอเพียง</headline>
<lead><persName>กอร์ปศักดิ์</persName>สั่งยกเลิก 3 โครงการจัดซื้ออุปกรณ์พลังงานทดแทน ตู้น้ำ โคมไฟ กังหันลม ในโครงการชุมชนพอเพียง ชี้มีผู้ขายน้อยราย อาจเกิดการผูกขาดราคาสูงเกินไป เผยพบหลักฐานบริษัทของ “<persName>ชัยสิทธิ์ ชินวัตร</persName>” ขายปุ๋ยล่วงหน้าให้ชุมชน สั่งยกเลิกทันที ให้ “<persName>สุมิท</persName>” แจงที่ประชุมสพช.ปมเอี่ยวบีเอ็นบี ขณะที่เจ้าตัวปัดมีเอี่ยว ส่วนเรื่องลาออกหรือไม่ขึ้นอยู่กับผู้บังคับบัญชา ด้าน กมธ. ป.ป.ช.สภาฯ รับลูกฝ่ายค้านสอบโครงการในปราจีนบุรี ปูด“<persName>ประโภชฌ์</persName>” ล็อบบี้คืนเงินโครงการต่อรองไม่ให้เอาเรื่อง</lead>
<neck></neck>
<body><p><persName>นายกอร์ปศักดิ์ สภาวสุ</persName> รองนายกรัฐมนตรี ด้านเศรษฐกิจ ในฐานะประธานสำนักงานคณะกรรมการพัฒนาเศรษฐกิจชุมชน(สพช.)เปิดเผยถึงความคืบหน้าในการตรวจสอบโครงการชุมชนพอเพียงที่ถูกหลายฝ่ายรุมตรวจสอบทุจริต โดยเขาเปิดเผยหลังจากประชุมคณะกรรมการ สพช.ที่ทำเนียบรัฐบาล วานนี้(6ส.ค.) ว่า
ประเด็นกล่าวหาทุจริตมี 2 อย่าง คือ การกล่าวหาส่วนหนึ่ง โดยที่ยังไม่ได้เบิกงบประมาณ ยังไม่ได้ดำเนินการ แต่จับได้ กับอีกประการหนึ่ง คือ เกิดความผิดพลาดไปแล้ว และเบิกงบไปแล้ว</p>
<p>ส่วนโครงการที่เป็นข่าวในหน้าหนังสือพิมพ์เป็นเรื่องโครงการปุ๋ย รูปแบบคือเขียนโครงการเหมือนกันทั้ง 11 จังหวัด และเสนอมาที่กรรมการ เมื่อกรรมการเห็น จึงตรวจสอบและพบว่าเกี่ยวข้องกับ <persName>พล.อ.ชัยสิทธิ์ ชินวัตร</persName> (อดีต ผบ.สส.และ ผบ.ทบ.) ในฐานะที่เป็นประธานบริษัทขายปุ๋ย โดยที่ยังไม่ได้อนุมัติ แต่มีการจัดซื้อเรียบร้อยแล้ว ปุ๋ยอยู่ในโกดังเก็บไว้ก่อนแล้ว ดังนั้น กรรมการจึงไม่อนุมัติและจับทั้งหมด 80 กว่าแห่ง</p>
<p>ตัดโครงการโซลาเซลล์-ไบโอดีเซล ออก</p>
<p>ทั้งนี้ <persName>นายกอร์ปศักดิ์</persName> ยังระบุด้วยว่า การตรวจพบครั้งนี้ เรื่องทุจริตคงยังไม่จบ เพราะคนทำมาหากินอย่างนี้ก็มีอยู่ ถ้าชุมชนไม่เข้มแข็งจริง เฉพาะใน กทม. ความพอเพียงมีน้อย เพราะไม่รู้จะทำอะไรลักษณะให้เลือกก็มีน้อย ดังนั้น วันนี้เราจึงตัดเรื่องพลังงานแสงอาทิตย์ ตัดไบโอดีเซล ออกไป และเมื่อตัดออกไปมันก็เกิดปัญหาว่าแล้วจะให้เขาทำอะไร
“วันนี้ที่ประชุมมีการหารือเรื่องผู้อำนวยการสพช.(<persName>นายสุมิท แช่มประสิทธิ์</persName>) ผมบอกให้ ผอ.ชี้แจง และเอาข้อมูลมาประกอบในการชี้แจงในสิ่งที่มีข้อกล่าวหาในสื่อมวลชน ในเรื่องความผูกพันระหว่างเขากับบริษัทบีเอ็นบีเอ็นบี เขาบอกว่าช่วงที่เขาเป็นประธานบริษัทไออีซีช่วง ปี 2549-2550 ซึ่งบริษัทมีแผนธุรกิจบุกเบิกเรื่องพลังงานทดแทน แล้วก็ลงทุนไปกว้านซื้อหุ้น 3 บริษัทบีเอ็นบี แต่ตอนหลังขายหุ้นไปหมดแล้ว”</p>
<p>ต่อข้อถามว่า มีวิธีแก้ปัญหาที่ตรวจสอบพบนี้อย่างไร <persName>นายกอร์ปศักดิ์</persName> กล่าวว่า ที่ประชุมพูดถึงวิธีการแก้ปัญหา ว่า จะเร่งให้กองปราบปราม เข้ามาสอบสวนโดยเร็ว ไม่อย่างนั้นหลักฐานจะหายไป และโครงการเศรษฐกิจพอเพียง ไม่ได้หมายความว่าจะมีเฉพาะซื้อสิ่งที่เป็นพลังงานทดแทน ไม่ใช่หมายความว่าจะต้องไปซื้ออุปกรณ์ โซลาร์เซลล์ที่ผู้ผลิตมีน้อย และการแข่งขันมีน้อย คนขายมีน้อยราย มันเหมือนกับการผูกขาด
“ผมคิดว่าไม่อยากเอาโครงการดีๆ ของผมไปเสี่ยง เพราะฉะนั้น ผมก็สั่งยกเลิกทั้งหมด โดยเฉพาะอุปกรณ์ที่ต้องใช้พลังงานทดแทน อาทิเช่น กังหันลม โซลาร์เซลล์ นี่ไม่อนุมัติ เพราะว่ายังมีโครงการชุมชนพอเพียงที่ดีๆ อื่นๆ อีกเยอะแยะ แต่หลายเรื่องผมยอมรับ ผมก็สะเพร่าที่ไม่เข้าไปดูให้ละเอียด แต่ว่าความเสียหายผมว่ามันน้อย แต่ถึงมันน้อยมันก็เป็นความเสียหาย เราจะหลีกเลี่ยงไม่ได้ ในแง่การทำงานของเรา”</p>
<p>“<persName>สุมิท</persName>”ปัดเอี่ยวบริษัทขายสินค้าชุมชนพอเพียง</p>
<p>ด้าน<persName>นายสุมิท แช่มประสิทธิ์</persName> ผู้อำนวยการ สพช. เปิดเผยว่า ที่ประชุมให้ระงับการอนุมัติโครงการที่เกี่ยวข้องกับพลังงานทดแทนด้านพลังงานแสงอาทิตย์ อาทิเช่น โครงการจัดซื้อตู้น้ำดื่มที่ใช้พลังงานแสงอาทิตย์ และโครงการโคมไฟถนนพลังงานแสงอาทิตย์ ซึ่งปัจจุบันมีชุมชนกว่า 170 แห่งที่จัดซื้ออุปกรณ์เป็นเงินประมาณ 50 ล้านบาท
นอกจากนี้ ที่ประชุมเห็นชอบแนวทางการดำเนินโครงการชุมชนพอเพียงในกรุงเทพฯ โดยกำหนดทางเลือกให้ชุมชนในกรุงเทพฯ สามารถนำโครงการที่อยู่ในแผนแม่บทชุมชนมาเสนอของบ ภายใต้โครงการชุมชนพอเพียงได้ ส่วนการกลั่นกรองโครงการจะมีการตั้งคณะอนุกรรมการ โดย<persName>นายกอร์ปศักดิ์</persName>จะเป็นผู้พิจารณา
เหตุที่เป็นเช่นนั้นเพราะชุมชนในกรุงเทพฯ มี 1,981 ชุมชน แต่เสนอขอโครงการมาเพียง 200 แห่งเท่านั้น และเพื่อเป็นการเพิ่มทางเลือกให้กับชุมชน ที่ประชุมได้เสนอทางเลือกให้ชุมชนจัดทำโครงการที่เกี่ยวกับการป้องกันโรคไข้หวัดใหญ่สายพันธุ์ใหม่ อาทิเช่น เจลล้างมือและหน้ากากอนามัย
“ผมได้รายงานให้ที่ประชุมรับทราบกรณีที่มีข้อกล่าวหาว่า ผมเข้าไปมีส่วนเกี่ยวข้องกับการจัดหาอุปกรณ์ต่างๆ ให้กับชุมชน ผมไม่มีส่วนเกี่ยวข้องใดๆ ทั้งสิ้น โดยเฉพาะความเกี่ยวข้องกับบริษัท อินเตอร์แนชั่นเนิล เอนจิเนียริ่ง จำกัด (มหาชน) ซึ่งถือหุ้นใน บมจ.บีเอ็นบี อินเตอร์ กรุ๊ป (บีเอ็นบี) และเป็นบริษัทที่มีการขายสินค้าให้กับชุมชนต่างๆ มาตั้งแต่เป็นโครงการเอสเอ็มแอล ทั้งเครื่องทำไบโอดีเซล เพราะผมได้ลาออกจากการเป็นประธานกรรมการบริหาร บมจ.ไออีซี มาตั้งแต่วันที่ 4 ก.พ. 2551 และไม่มีหุ้นในบริษัทขณะที่ระบบการดำเนินการของสำนักงานไม่สามารถเข้าไปเอื้อประโยชน์ให้บริษัทดังกล่าวได้”</p>
<p><persName>นายสุมิท</persName> ยังตอบข้อถามถึง การแสดงความรับผิดชอบด้วยการออกจากตำแหน่งว่า เขาไม่มีส่วนเกี่ยวข้องกับการจัดซื้อสินค้าของชุมชนใดๆ ทั้งนั้น และหากจะดำเนินการอย่างไร ก็ขึ้นอยู่กับผู้บังคับบัญชาจะตัดสินใจ</p>
<p>ปัดสอบ สข.ชี้นำโครงการชุมชน</p>
<p>ส่วนกรณีมีสมาชิกสภาเขต (สข.) จากพรรคการเมืองหนึ่ง ชี้นำการทำโครงการของชุมชน นั้น <persName>นายสุมิท</persName> กล่าวว่า สำนักงานคงไม่เข้าไปเกี่ยวข้อง ยกเว้นว่ามีการอ้างชื่อสำนักงาน จึงจะดำเนินการ แต่หากมีความเสียหายให้ชุมชนร้องทุกข์ได้เลย</p>
<p>พท.ยื่นป.ป.ช.สอบทุจริตเศรษฐกิจพอเพียง</p>
<p>ที่รัฐสภา วันเดียวกันนี้ <persName>น.อ.อนุดิษฐ์ นาครทรรพ</persName> ส.ส.กรุงเทพฯ พรรคเพื่อไทย ได้เข้ายื่นหนังสือต่อ<persName>นายวิลาศ จันทร์พิทักษ์</persName> ประธานคณะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร เพื่อขอให้ตรวจสอบการกระทำ อันอาจจะเกิดความเสียหายต่อรัฐ ของโครงการเศรษฐกิจพอเพียงเพื่อยกระดับชุมชน โดยอ้างถึงมีการกระทำทุจริตจริง โดยได้รับการร้องเรียนจากประชาชน ซึ่งหากปล่อยให้โครงการนี้ดำเนินการต่อไป โดยไม่มีการตรวจสอบอาจทำให้ต้องสูญเสียไม่น้อยกว่าร้อยละ 50 ของวงเงินงบประมาณ 21,000 ล้านบาท</p>
<p>ส่วนกรณีที่ <persName>นายอภิสิทธิ์ เวชชาชีวะ</persName> นายกรัฐมนตรี ระบุว่า ได้ตรวจสอบแล้วพบว่าการทุจริตเป็นการดำเนินการระดับท้องถิ่น ไม่ทราบว่านายกฯ เข้าใจผิดหรือมีข้อมูลคลาดเคลื่อน พรรคเพื่อไทยขอยืนยันว่า การทุจริตโครงการนี้เป็นการดำเนินการอย่างมีขบวนการโดยเป็นการ ทุจริตเชิงนโยบาย ตั้งแต่การกำหนดนโยบาย การให้อำนาจอนุมัติโครงการ การเขียนโครงการไปจนถึงการมีพ่อค้าเข้ามาเกี่ยวข้อง</p>
<p>ชาวบ้านปูด“<persName>ประโภชฌ์</persName>”ล็อบบี้คืนเงินโครงการ</p>
<p>ผู้สื่อข่าวรายงานว่า วันเดียวกันนี้ตัวแทนชุมชนใน อ.กบินทร์บุรี จ.ปราจีนบุรี นำโดย<persName>นายเฉลิม เกียรติบรรจง</persName> ได้เข้ายื่นหนังสือร้องเรียนต่อ<persName>นายวิลาศ</persName> เพื่อขอให้สอบสวนกรณีชุมชนได้รับตู้น้ำดื่มหยอดเหรียญพลังงานแสงอาทิตย์ ทั้งที่ไม่ได้ร้องขอ โดยชุมชนได้ทำเรื่องเสนอขอทำโครงการฟาร์มเห็ด เลี้ยงปลา และหมู รวมทั้งทำน้ำดื่มใส่ถ้วยจากโครงการชุมชนพอเพียง แต่ปรากฏว่ากลับได้ตู้น้ำดื่มหยอดเหรียญมาให้เหมือนกันหมดทุกชุมชน จึงจำเป็นต้องออกมาทักท้วงเป็นชุมชนแรก</p>
“มีเจ้าหน้าที่ของพรรคการเมืองพรรคหนึ่ง และนักการเมืองท้องถิ่นอุปโลกน์ให้ตู้น้ำมาใช้ เมื่อปรากฏเป็นข่าวออกไปก็มายกตู้น้ำคืนและนำเงินคืนใส่บัญชีไว้ให้ 1.8 ล้านบาท โดย<persName>นายประโภชฌ์ สภาวสุ</persName> เป็นผู้มาเจรจาขอให้ไม่เอาเรื่อง แต่ผมเกรงจะมีปัญหา จึงได้ขอให้เจ้าหน้าที่ตำรวจลงบันทึกประจำวันเอาไว้เมื่อวันที่ 3 ก.ค.ที่ผ่านมา และปัญหาตอนนี้ คือ เงินดังกล่าวไม่สามารถนำออกมาใช้จ่ายตามวัตถุประสงค์ของแต่ละชุมชนได้ เพราะยังไม่ได้รับการอนุมัติจากบอร์ดชุมชนพอเพียง”
<p>ด้าน<persName>นายวิลาศ</persName> กล่าวภายหลังรับหนังสือร้องเรียนว่า โครงการนี้เกี่ยวโยงกับนโยบายระดับชาติและเกี่ยวข้องกับความยากจน จึงต้องมีการสืบวงกว้างต่อไปว่า เกี่ยวข้องกับใครบ้าง หากโยงไปถึงพรรคการเมืองใดก็จะไม่ปกป้อง
</p></body>
</news>
