<teiHeader>
<fileDesc>
<titleStmt>
  <title>นายกฯ ยืนยัน ไม่ได้เพิกเฉยต่อปัญหาการทุจริตโครงการชุมชนพอเพียง  </title>
  <author>ปราโมทย์ ฐิติวงศ์ฤทธิ์(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208230099&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ยืนยัน ไม่ได้เพิกเฉยต่อปัญหาการทุจริตโครงการชุมชนพอเพียง</headline>
<lead></lead>
<neck></neck>
<body><p>นายกรัฐมนตรี ยืนยัน ไม่ได้เพิกเฉยต่อปัญหาการทุจริตโครงการชุมชนพอเพียง และปัญหาการโกงเงินเบี้ยยังชีพผู้สูงอายุ ที่มีผู้ร้องเรียนในหลายพื้นที่ <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า จากที่มีหลายฝ่ายร้องเรียนเรื่องการทุจริตโครงการชุมชนพอเพียง รัฐบาลไม่ได้เพิกเฉยในการทำงาน ซึ่งขณะนี้ได้มอบให้เจ้าหน้าที่เร่งตรวจสอบเป็นรายกรณี ส่วนที่มีการร้องเรียนเรื่องการโกงเงินเบี้ยยังชีพผู้สูงอายุในหลายพื้นที่นั้น มองว่าเป็นเรื่องของส่วนท้องถิ่น เนื่องจากระบบที่ใช้นั้น องค์กรปกครองส่วนท้องถิ่นเป็นผู้จัดทำทะเบียน และจ่ายเงิน แต่องค์กรปกครองส่วนท้องถิ่นไม่มีสิทธิ์นำเงินส่วนนี้หักออกไปใช้ส่วนอื่น ซึ่งได้กำชับให้องค์กรปกครองส่วนท้องถิ่นไปดำเนินการให้ถูกต้อง และต้องรับผิดชอบต่อประชาชนของตนเอง หากพบว่ามีการทุจริตจริง ต้องดำเนินคดีตามกฎหมายฐานใช้เงินผิดประเภท ซึ่งต้องตรวจสอบหาข้อเท็จจริงต่อไป นายกรัฐมนตรี กล่าวด้วยว่า ได้กำชับทุกครั้งในที่ประชุมคณะกรรมการผู้สูงอายุแห่งชาติ ต้องจ่ายเงินให้กับผู้สูงอายุโดยเร็วและต้องทำงานอย่างโปร่งใส เพราะหลายท้องถิ่น มีการร้องเรียนจากประชาชนว่าเจ้าหน้าที่ไม่ยอมจ่ายเงิน ทำให้เกิดปัญหาบานปลาย</p></body>
</news>
