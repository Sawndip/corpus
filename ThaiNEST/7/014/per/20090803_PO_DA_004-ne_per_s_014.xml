<teiHeader>
<fileDesc>
<titleStmt>
  <title>'สาทิตย์'สั่งช่อง11แจงขั้นตอนถวายฎีกา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-03 20:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=12054  </bibl>
</sourceDesc>
</fileDesc>
</teiHeader>
<news>
<headline>'<persName>สาทิตย์</persName>'สั่งช่อง11แจงขั้นตอนถวายฎีกา</headline>
<lead></lead>
<neck></neck>
<body><p>วันนี้(3 ส.ค.) ที่ทำเนียบรัฐบาล <persName>นายสาทิตย์ วงค์หนองเตย</persName> รมต.ประจำสำนักนายกรัฐมนตรี ให้สัมภาษณ์ถึงกรณีที่รัฐบาลขัดขวางกลุ่มเสื้อแดงไม่ให้มีการถวายฎีกาล่ารายชื่อขอพระราชทานอภัยโทษให้กับ <persName>พ.ต.ท.ทักษิณ ชินวัตร</persName> อดีตนายกรัฐมนตรี ว่า ความจริงท่าทีของรัฐบาลอยู่ภายใต้กรอบของกฎหมาย หน้าที่ของรัฐบาลนอกเหนือจากจะต้องปกป้องสถาบันพระมหากษัตริย์แล้ว จะต้องคำนึงถึงกฎระเบียบปฎิบัติด้วย โดยเฉพาะต้องให้ความรู้กับประชาชนว่าการถวายฎีกาจะทำได้ภายใต้เงื่อนไขใด เพราะรัฐบาลเกรงว่าจะมีการหลอกให้ประชาชนเข้าใจผิดหรือบางคนอาจจะเข้าใจผิดในสาระสำคัญ นั่นคือเข้าใจว่ากระบวนการยุติธรรมไม่เป็นธรรม แล้วถึงที่สุดคิดว่ากระบวนการนี้จะลบล้างคำพิพากษาได้</p>
<p><persName>นายสาทิตย์</persName> กล่าวว่า ดังนั้นการให้ความรู้เช่นนี้เป็นการให้ความรู้กับทุกฝ่ายในสังคมทั้งเห็นด้วยและไม่เห็นด้วย เป้าหมายก็คือลดการเผชิญหน้ากันด้วย ดังนั้นตนคิดว่าถ้ามีทั้งคนเห็นด้วยและไม่เห็นด้วยโอกาสปะทะกันก็จะสูง ในส่วนของรัฐบาลเองก็ดูเรื่องนี้มาตลอดไม่ได้ละเลย และที่มีคนพูดว่ารัฐบาลออกมาทำเรื่องนี้ช้าไปนั้น เป็นเพราะเราคำนึงถึงความละเอียดอ่อนว่าจังหวะไหนทำอะไรได้มากน้อยเพียงใด รัฐบาลได้คิดในเรื่องนี้ แต่ถึงช่วงนี้เราก็ต้องทำอย่างกว้างขวาง อย่างเมื่อเช้าของวันที่ 3 ส.ค.ตนได้มอบให้กรมประชาสัมพันธ์ได้นำรายการที่ชี้แจงผ่านช่อง11และมีการทำเป็นดีวีดีและซีดีให้ทางช่อง11 ออกเผยแพร่ทั่วประเทศไปออกฉายซ้ำและขอให้ประสานกับทางเคเบิลท้องถิ่นและวิทยุชุมชนเพื่อให้เกิดความเข้าใจมากขึ้น</p>
<p>เมื่อถามว่าวันที่17 ส.ค.เสื้อแดงจะไปยื่นสำนักงานราชเลขาธิการ <persName>นายสาทิตย์</persName> กล่าวว่า รัฐบาลก็ต้องดู และเตรียมการดูแลปัญหาทั้งหมดที่อาจมีผลกระทบต่อสถาบันหรือกลุ่มบุคคลสถานที่ สิ่งที่เรากังวลคือกลุ่มคนที่ไม่เห็นด้วยเขาก็เคลื่อนไหวกันอย่างมากกลัวเป็นเงื่อนไขขัดแย้งเหมือน12-13 เม.ย.ที่ผ่านมา ซึ่งต้องให้สติกับสังคม ส่วนในเรื่องการนำกฎหมายมาใช้นั้นต้องดูให้รอบคอบให้ทุกทิศทางรัฐบาลเองก็ต้องเตรียมการอยู่แล้วเพราะไม่รู้ว่าสถานการณ์เป็นอย่างไรและต้องชี้แจงให้ประชาชนทราบอีกมากโดยสั่งการให้กรมปะชาสัมพันธ์ชี้แจงทั่วประเทศ และคิดว่าสิ่งที่รัฐบาลชี้แจงไปประชาชนมีความเข้าใจมากขึ้น.</p></body>
</news>
