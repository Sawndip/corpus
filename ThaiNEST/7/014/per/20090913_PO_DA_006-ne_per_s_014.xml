<teiHeader>
<fileDesc>
<titleStmt>
  <title>'สาธิต'ชี้ชุมนุม19ก.ย.ไม่มีเหตุผล  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-13 13:39:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=19956  </bibl>
</sourceDesc>
</fileDesc>
</teiHeader>
<news>
<headline>'<persName>สาธิต</persName>'ชี้ชุมนุม19ก.ย.ไม่มีเหตุผล</headline>
<lead></lead>
<neck></neck>
<body><p>ที่พรรคประชาธิปัตย์ วันนี้(13 ก.ย.) <persName>นายสาธิต ปิตุเตชะ</persName> กรรมการบริหารพรรคประชาธิปัตย์ กล่าวถึง กรณีที่กลุ่มแนวร่วมประชาธิปไตยต่อต้านเผด็จการแห่งชาติ (นปช.) จัดอบรม 'โรงเรียนผู้ปฏิบัติงาน นปช.แดงทั้งแผ่นดิน' ว่า การดำเนินการของ นปช.ครั้งนี้ถือเป็นการขึ้นมาบนดินครั้งแรก จึงกังวลว่าในวันที่ 19 ก.ย. จะมีความรุนแรงเกิดขึ้น ซึ่งพรรคประชาธิปัตย์สงสัยการชุมนุมที่จะมีขึ้น เพราะไม่มีเหตุผลอะไร จะเรียกว่าเป็นการนัดพบกันลืมก็ว่าได้ </p>
<p><persName>นายสาธิต</persName> กล่าวต่อว่า การที่ <persName>พล.อ.ชัยสิทธิ์ ชินวัตร</persName> อดีต ผบ.ทหารสูงสุด ญาติผู้พี่ของ <persName>พ.ต.ท.ทักษิณ ชินวัตร</persName> อดีตนายกฯ ระบุว่า เห็นด้วยกับการปฏิวัติ หากทำให้บ้านเมืองสงบว่า คำพูดดังกล่าวตรงกับแกนนำ นปช. ตนเห็นว่า หากปฏิวัติแล้วตัวเองได้ประโยชน์ก็อยากให้ปฏิวัติ แต่ถ้าเสียประโยชน์ก็จะต่อต้าน แล้วอย่างนี้ความสมานฉันท์จะเกิดขึ้นได้อย่างไร จึงขอตั้งคำถามว่า ในการชุมนุมวันที่ 19 ก.ย. นั้น 1. <persName>พล.อ.เปรม ติณสูลานนท์</persName> เกี่ยวข้องอะไรด้วย 2.ช่วยตอบด้วยว่า อำมาตย์ หมายถึงใคร ข้าราชการประจำ องคมนตรี หรือรัฐบาล</p>
<p><persName>นายสาธิต</persName> กล่าวอีกว่า มีประชาชนสอบถามตนเข้ามามากกว่า ทำอย่างไรจะสลายเสื้อแดงให้หมดไปได้ ตนก็ได้ตอบไปว่า คงไม่หมด แต่จะลดลงเรื่อยๆ.</p></body>
</news>
