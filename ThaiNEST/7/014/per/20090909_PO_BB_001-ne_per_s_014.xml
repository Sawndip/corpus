<teiHeader>
<fileDesc>
<titleStmt>
  <title>จี้ปปช.-ตำรวจเอาผิดปลัดมท.ละเว้น"อัลไพน์"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/09/news_29433193.php?news_id=29433193  </bibl>
</sourceDesc>
</fileDesc>
</teiHeader>
<news>
<headline>จี้ปปช.-ตำรวจเอาผิดปลัดมท.ละเว้น"อัลไพน์"</headline>
<lead>25 ส.ส.พรรคประชาธิปัตย์ จี้ ป.ป.ช. เอาผิดปลัดมหาดไทยฐานละเว้นเพิกถอนถือครองที่ดินอัลไพน์ พร้อมร้องกองปราบเอาผิดกราวรูดถึงอดีตปลัดมหาดไทย-ข้าราชการที่เกี่ยวข้อง รวมทั้ง "<persName>เสนาะ เทียนทอง</persName>" ฐานละเว้นตาม ม.157 ด้าน "<persName>ชวรัตน์</persName>" ลั่น "ไม่สวย" หากร้องเรียนในนามพรรค</lead>
<neck></neck>
<body><p>ผู้สื่อข่าวรายงานว่า เมื่อวานนี้ (8 ก.ย.) กลุ่มสมาชิกสภาผู้แทนราษฎรพรรคประชาธิปัตย์ นำโดย<persName>นายสมเกียรติ พงษ์ไพบูลย์</persName> ส.ส.สัดส่วน <persName>นายวิรัตน์ กัลยาศิริ</persName> ส.ส.สงขลา ร่วมกันแถลงที่รัฐสภา กรณีการดำเนินการกับเจ้าหน้าที่ที่เกี่ยวข้องกับที่ดินสนามกอล์ฟอัลไพน์ ซึ่งเข้าข่ายละเว้นการปฏิบัติหน้าที่ ในการไม่ยอมเพิกถอนสิทธิการถือครองที่ดินดังกล่าว
<persName>นายวิรัตน์</persName> กล่าวว่า ได้ร่วมตรวจสอบในเรื่องนี้กับ<persName>นายถาวร เสนเนียม</persName> รัฐมนตรีช่วยว่าการกระทรวงมหาดไทย พร้อมยื่นเรื่องให้คณะกรรมการป้องกันและปราบปรามการทุจริตแห่งชาติ (ป.ป.ช.) ดำเนินการตรวจสอบตั้งแต่ปี 2547 แต่จนถึงขณะนี้ก็ยังไม่มีความคืบหน้า และเมื่อเดือนพ.ค.ที่ผ่านมา ส.ส.พรรคประชาธิปัตย์ 25 คน ได้ยื่นเรื่องต่อ<persName>นายอภิสิทธิ์ เวชชาชีวะ</persName> นายกรัฐมนตรี เพื่อสั่งการให้กระทรวงมหาดไทยรายงานความคืบหน้าในกรณีดังกล่าว แต่ก็ไม่ได้รับการตอบสนองจากกระทรวงมหาดไทย เช่นกัน</p>
<p>จี้ ป.ป.ช.-ร้องกองปราบ</p>
<p>ดังนั้น ส.ส.ของพรรค จึงจะดำเนินการใน 2 เรื่องคือ 1. ยื่นทวงถามต่อ ป.ป.ช.ว่าระยะเวลา 4-5 ปีที่ผ่านมาได้มีการตรวจสอบไปถึงไหนแล้ว และส่วนที่ 2 จะไปกล่าวโทษต่อกองบังคับการกองปราบปราม เพื่อให้ดำเนินคดีกับผู้ที่เกี่ยวข้อง โดยเฉพาะ<persName>นายวิชัย ศรีขวัญ</persName> ปลัดกระทรวงมหาดไทย ที่ไม่ยอมดำเนินการใดๆ แต่กลับโยนเรื่องไปให้สำนักพระพุทธศาสนาดำเนินการแทน ที่สำคัญจากการสอบถามล่าสุดทางสำนักพุทธศาสนาแจ้งว่า ยังไม่ได้รับหนังสือแจ้งเรื่องดังกล่าวจากกระทรวงมหาดไทย</p>
<p><persName>นายวิรัตน์</persName> กล่าวต่อว่า การกล่าวโทษเจ้าหน้าที่ที่เกี่ยวข้อง ต่อกองบังคับการกองปราบ เพื่อขอให้พิจารณาดำเนินคดีตามประมวลกฎหมายอาญามาตรา 157 ข้อหาละเว้นการปฏิบัติหน้าที่โดยทุจริต ซึ่งบุคคลที่กล่าวโทษประกอบด้วย ปลัดกระทรวงมหาดไทยคนปัจจุบัน และอดีตปลัดกระทรวงมหาดไทยที่เกี่ยวข้อง อาทิ <persName>พีรพล ไตรทศาวิทย์</persName> และ<persName>นายพงษ์โพยม วาศภูติ</persName> และ<persName>นายยงยุทธ วิชัยดิษฐ</persName> และผู้เกี่ยวข้องอื่นๆ อีกจำนวนหนึ่ง
ทั้งนี้ที่ผ่านมาเจ้าหน้าที่ที่เกี่ยวข้อง เข้าข่ายละเว้นการปฏิบัติหน้าที่ นับตั้งแต่มีคำสั่งให้เพิกถอนการถือครองที่ดินอัลไพน์ตั้งแต่ พ.ค.2545 รวมถึง<persName>นายเสนาะ เทียนทอง</persName> หัวหน้าพรรคประชาราช กับพวกในฐานะกำกับดูแลกรมที่ดิน
"เราต้องการให้เร่งรัดดำเนินการกับผู้ที่มีส่วนร่วมในการกระทำผิดอย่างเร่งด่วน และขอยืนยันว่าการเคลื่อนไหวเรื่องนี้ ไม่ได้เกี่ยวกับการต่อรองเก้าอี้ ผู้บัญชาการสำนักงานตำรวจแห่งชาติ"</p>
<p><persName>นายสมเกียรติ</persName> กล่าวอีกว่า ปลัดกระทรวงมหาดไทยพยายามโยนเรื่องให้สำนักพุทธศาสนาตัดสินใจดำเนินการแทน เพราะตัวเองใกล้จะเกษียณราชการ และตนยังทราบจาก<persName>นายถาวร เสนเนียม</persName> รมช.มหาดไทย ว่าหนังสือที่กลุ่ม ส.ส.พรรคประชาธิปัตย์ ได้ร้องเรียนไปขณะนี้ยังไม่ถึงมือ<persName>นายถาวร</persName> โดยมีการดึงเรื่องทำหนังสือข้ามไปข้ามมาระหว่างปลัดมหาดไทยกับเลขานุการ รมว.มหาดไทย เรื่องจึงข้ามตัว<persName>นายถาวร</persName> ทั้งเป็นผู้ที่กำกับดูแลกรมที่ดินโดยตรง เรื่องนี้จึงเป็นปมเงื่อนการต่อสู้กันในกระทรวงมหาดไทย</p>
<p>"<persName>ชวรัตน์</persName>" ลั่นทำไม่สวย</p>
<p><persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย กล่าวถึง กรณี ส.ส.พรรคประชาธิปัตย์กล่าวโทษปลัดกระทรวงมหาดไทย ฐานละเว้นปฏิบัติหน้าที่ตามมาตรา 157 เรื่องที่ดินอัลไพน์ว่า <persName>นายวิชัย ศรีขวัญ</persName> ปลัดกระทรวงมหาดไทย ได้รับเรื่องนี้มาดูแลต่อจากปลัดกระทรวงคนที่ผ่านมา และเป็นเรื่องที่ต้องให้ศาลพิจารณา
"ปลัดปัจจุบัน ตกเป็นผู้ถูกกล่าวหาเหมือนกับปลัดคนที่ผ่านๆ มาทุกคน ดังนั้นเราต้องให้กำลังใจปลัดในฐานะผู้ที่อยู่ใต้บังคับบัญชา"
เมื่อถามว่า ส.ส.พรรคประชาธิปัตย์ได้ยื่นขอให้ ป.ป.ช.สอบ และหากยังไม่ยอมดำเนินการ จะขอให้นายกรัฐมนตรีสั่งรัฐมนตรีว่าการกระทรวงมหาดไทย บีบปลัดมหาดไทยให้ตัดสินใจอย่างใดอย่างหนึ่ง <persName>นายชวรัตน์</persName> กล่าวว่า ต้องดูว่า ส.ส.พรรคประชาธิปัตย์ที่ไปยื่นนั้นเป็นในนามตัวแทนของพรรคประชาธิปัตย์หรือไม่
"ดูแล้วคิดว่าเป็นเรื่องส่วนตัวของแต่ละคนหรือเปล่า หวังว่าคงไม่ทำในนามพรรคประชาธิปัตย์ เพราะถ้าทำในนามพรรคจะไม่สวย เพราะเราเป็นรัฐบาลร่วม"</p>
<p>"<persName>บุญยอด</persName>" แจงเอาผิดทุกคน</p>
<p><persName>นายบุญยอด สุขถิ่นไทย</persName> ส.ส.กทม.พรรคประชาธิปัตย์ กล่าวภายหลังเดินทางเข้าพบ <persName>พ.ต.อ.อัคราเดช พิมลศรี</persName> ผกก.2 บก.ป.เพื่อร้องทุกข์กล่าวโทษผู้ที่เกี่ยวข้องกับการทุจริตและปฏิบัติหน้าที่โดยมิชอบ กรณีที่ธรณีสงฆ์ใน อ.คลองหลวง จ.ปทุมธานี ซึ่งถูกสร้างเป็นสนามกอล์ฟอัลไพน์ ว่า ก่อนหน้านี้ตนได้รวบรวมรายชื่อ ส.ส. จำนวน 25 ราย เพื่อร้องเรียนกรณีดังกล่าวกับทางคณะกรรมการป้องกันและปราบปรามการทุจริตแห่งชาติ (ป.ป.ช.) และติดตามเรื่องซึ่งมีการร้องเรียนไว้แล้วตั้งแต่ปี 2547
สำหรับการกล่าวโทษกับทาง บก.ป. นั้นตนขอให้ดำเนินคดีกับปลัดและอดีตปลัดกระทรวงมหาดไทย ประกอบด้วย <persName>นายวิชัย ศรีขวัญ</persName> <persName>ดร.พีรพล ไตรธนาวิทย์</persName> <persName>นายพงษ์โพยม วาสภูติ</persName> และ<persName>นายยงยุทธ วิชัยดิษฐ</persName> ฐานปฏิบัติหน้าที่หรือละเว้นการปฏิบัติหน้าที่โดยมิชอบ ตามประมวลกฎหมายอาญา มาตรา 157</p>
<p>นอกจากนี้ยังขอให้พิจารณาดำเนินคดี<persName>นายเสนาะ เทียนทอง</persName> หัวหน้าพรรคประชาราช ซึ่งเคยเป็นอดีต รมช.มหาดไทย กับพวก ในฐานะที่กำกับดูแลกรมที่ดิน กระทรวงมหาดไทย ในช่วงเกิดเหตุบริษัท อัลไพน์ เรียลเอสเตรท จำกัด และกรรมการบริษัท อัลไพน์กอล์ฟ จำกัด ซึ่งเป็นการกระทำความผิดอาญาในข้อหาสนับสนุนหรือเป็นตัวการร่วม รวมทั้งขอให้พิจารณาดำเนินคดีอาญากับบุคคลอื่นๆ ที่เกี่ยวข้องในกรณีนี้จนถึงที่สุด
เบื้องต้น <persName>พ.ต.อ.อัคราเดช</persName> มอบหมายให้ <persName>พ.ต.ท.สิงห์ สิงห์เดช</persName> พงส.(สบ 2) กก.2 บก.ป. รับเรื่องไว้ตรวจสอบข้อเท็จจริงก่อนจะส่งเรื่องให้ ป.ป.ช.พิจารณาต่อไป</p></body>
</news>
