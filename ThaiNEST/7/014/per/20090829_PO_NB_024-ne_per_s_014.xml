<teiHeader>
<fileDesc>
<titleStmt>
  <title>ผอ.กกต.สุราษฎร์ธานี ระบุ   จนท.พร้อมจัดการเลือกตั้ง ส.ส.เขต 1 จ.สุราษฎร์ธานี พรุ่งนี้  </title>
  <author>ปราโมทย์ ฐิติวงศ์ฤทธิ์(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208290110&tb=N255208&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>ผอ.กกต.สุราษฎร์ธานี ระบุ   จนท.พร้อมจัดการเลือกตั้ง ส.ส.เขต 1 จ.สุราษฎร์ธานี พรุ่งนี้</headline>
<lead></lead>
<neck></neck>
<body><p>ผู้อำนวยการการเลือกตั้งจังหวัดสุราษฎร์ธานี ระบุ เจ้าหน้าที่มีความพร้อมจัดการเลือกตั้ง ส.ส.เขต 1 จังหวัดสุราษฎร์ธานี วันพรุ่งนี้ พร้อมขอประชาชนให้ความสำคัญในการออกมาใช้สิทธิเลือกตั้ง <persName>นายธงชัย วรรธนะพิศิษฐ์</persName> ผู้อำนวยการการเลือกตั้งจังหวัดสุราษฎร์ธานี กล่าวถึงการเตรียมความพร้อมจัดการเลือกตั้งซ่อมสมาชิกสภาผู้แทนราษฎรจังหวัดสุราษฎร์ธานี เขตเลือกตั้งที่ 1 ว่า จากการตรวจเยี่ยมศูนย์ประสานงานการเลือกตั้ง และการจัดส่งมอบอุปกรณ์การเลือกตั้งในจุดต่าง ๆ ร่วมกับเลขาธิการคณะกรรมการการเลือกตั้ง หรือ กกต. พบว่าเจ้าหน้าที่มีความพร้อม และมีความเข้าใจในขั้นตอนต่าง ๆ เป็นอย่างดี รวมถึงก่อนหน้านี้ได้มีการรณรงค์ทำความเข้าใจให้ประชาชนออกมาเลือกตั้ง ทั้งนี้เชื่อว่า เลือกตั้งครั้งนี้จะไม่มีความรุนแรง เพราะที่ผ่านมายังไม่พบข้อร้องเรียนใด ๆ ประกอบกับก่อนหน้านี้ได้เชิญผู้สมัครทั้ง 2 ฝ่ายเข้าหารือทำความเข้าใจ เกี่ยวกับกฎหมายการเลือกตั้งแล้ว อย่างไรก็ตามขอฝากให้ประชาชนให้ความสำคัญ และออกมาใช้สิทธิ์เลือกตั้ง เพราะแต่ละคะแนนล้วนมีความสำคัญ เพราะถือเป็นการแสดงออกทางการเมืองของประชาชน ผู้อำนวยการการเลือกตั้งจังหวัดสุราษฎร์ธานี ยังกล่าวถึงกรณีที่หน่วยเลือกตั้งบางจุดอยู่ในพื้นที่เกาะว่า จะไม่เป็นอุปสรรคต่อการเลือกตั้ง และการนับคะแนน เพราะได้มีการอนุมัติงบประมาณเช่าเหมาเรือขนส่งหีบ และบัตรเลือกตั้งไว้แล้ว ส่วนสภาพดินฟ้าอากาศ ได้ติดตามสถานการณ์อยู่ตลอดเวลา และคาดว่าจะทราบผลคะแนนอย่างไม่เป็นทางการในเวลาประมาณ 21.00 น.</p></body>
</news>
