<teiHeader>
<fileDesc>
<titleStmt>
  <title>77 ปี"บรรหาร"พ้นโทษขอรีเทิร์น ลั่นชทพ.หนุนรัฐบาลอยู่ยาว8ปี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/20/news_29319991.php?news_id=29319991  </bibl>
</sourceDesc>
</fileDesc>
</teiHeader>
<news>
<headline>77 ปี"<persName>บรรหาร</persName>"พ้นโทษขอรีเทิร์น ลั่นชทพ.หนุนรัฐบาลอยู่ยาว8ปี</headline>
<lead>วันเกิด “<persName>บรรหาร</persName>” ครบรอบ 77 ปีคึกคัก หนุน “<persName>อภิสิทธิ์</persName>” ให้เป็นรัฐบาลยาว 8 ปี ลั่นชาติไทยพัฒนาพร้อมอยู่เคียงข้าง ฝากข้อคิดพรรคร่วมฯท้วงติงอย่างสร้างสรรค์ถ้ารัฐบาลทำไม่ดี “<persName>เนวิน</persName>” รับพรให้พ้นคดีกล้ายางน้ำตาคลอ ขณะที่ กกต.มีมติเอกฉันท์ ยุติเรื่องกรณีบ้านเลขที่ 111 ช่วย ปชป.จัดตั้งรัฐบาล</lead>
<neck></neck>
<body><p>บรรยากาศวันคล้ายวันเกิดครบรอบ 77 ปี ของ<persName>นายบรรหาร ศิลปอาชา</persName> อดีตหัวหน้าพรรคชาติไทย และ อดีตนายกรัฐมนตรี วานนี้(19 ส.ค.) มีการเปิดบ้านให้แขกเหรื่อเข้าร่วม อวยพรอย่างคึกคัก โดยตั้งแต่ช่วงเช้าได้มีนักการเมืองทั้งรัฐบาลและฝ่ายค้าน รวมทั้งผู้ที่เคารพนับถือมาอวยพรอย่างต่อเนื่อง
กระทั่งเวลา 12.30 น. <persName>นายอภิสิทธิ์ เวชชาชีวะ</persName> นายกรัฐมนตรี ได้นำแจกันดอกไม้เข้าอวยพรด้วยตัวเองและมีการพูดคุยกระเซ้ากันอย่างชื่นมื่น โดยนายกฯ อวยพรให้<persName>นายบรรหาร</persName>มีสุขภาพแข็งแรงมีกำลังกายและกำลังใจ ที่จะทำประโยชน์ให้บ้านเมือง ซึ่ง<persName>นายบรรหาร</persName>กล่าวตอบว่า “ผมเองก็ขอให้กำลังใจนายกฯ เช่นกัน เพราะการเป็นนายกฯ ยากเย็นเหลือเกิน มีทั้งปัญหาภายในและภายนอก ซึ่งต้องใช้ความอดทน และผมมองเห็นนายกฯ 7-8 เดือน รู้สึกว่ายังหล่อและหนุ่มเหมือนเดิม บางครั้งนายกฯ เจอปัญหาผมก็เห็นใจ ในการทำงานและหากมีอะไรก็บอกมายินดีให้ความช่วยเหลือ และผมขอพูดแทนในนามพรรคชาติไทยพัฒนา ว่า พรรคจะร่วมมือทำงานอย่างเต็มที่ ตราบจนกว่านายกฯ จะเบื่อ ตอนนี้ 25 ก็ครบเปรี๊ยะ”</p>
<p><persName>นายบรรหาร</persName> ให้สัมภาษณ์ว่า วันนี้มีเพื่อนมีรัฐมนตรีจากพรรคร่วมรัฐบาลมาอวยพร รวมทั้งพรรคชาติไทยเดิมและพรรคชาติไทยพัฒนาด้วย ก็ให้ข้อคิดว่าตอนนี้ปัญหาของบ้านเมืองมีมาก พวกเราอยู่ร่วมรัฐบาลก็ต้องช่วยกัน ถ้าเห็นอะไรที่ไม่ถูกต้องก็ต้องค้านในสิ่งที่สร้างสรรค์ เพราะฉะนั้นวิงวอนทุกฝ่ายพยายามใช้ความอดทน ลดละ อะไรที่เห็นว่าเป็นสิ่งที่ไม่ควรทำก็ไม่ต้องทำเพื่อประเทศชาติบ้านเมือง เพราะประเทศชาติของเราทุกคนก็รัก จึงฝากพรรคร่วมรัฐบาล
เมื่อถามว่าอนาคตทางการเมืองหลังพ้นการตัดสิทธิ <persName>นายบรรหาร</persName>กล่าวว่า “ไม่ต้องห่วง อายุ 90 ปีก็ยังเล่น เล่นจนหมดลมหมดแรง ”</p>
<p>“<persName>เนวิน</persName>”น้ำตาคลอรับพรให้พ้นคดีกล้ายาง</p>
<p>ผู้สื่อข่าวรายงานว่า ในส่วนของพรรคภูมิไทย<persName>นายชวรัตน์ ชาญวีรกูล</persName> รมว.มหาดไทย และหัวหน้าพรรคภูมิใจไทย นำสมาชิกมาร่วมอวยพร รวมทั้ง <persName>นายเนวิน ชิดชอบ</persName> <persName>นายอนุทิน ชาญวีรกูล</persName> โดย<persName>นายบรรหาร</persName>เรียก<persName>นายเนวิน</persName>เข้ามากอด และพูดว่า “มากอดที ขอให้พ้นทุกข์ภัยโว้ย” <persName>นายเนวิน</persName> ได้กราบบนหน้าอก<persName>นายบรรหาร</persName> ที่กล่าวอีกว่า “ในวันที่ 21 ก.ย.(วันที่ศาลฎีกาแผนกคดีอาญาของผู้ดำรงตำแหน่งทางการเมืองจะตัดสินคดีกล้ายางพารา) ขอโอมเพี้ยงให้พ้นทุกข์ภัย”</p>
<p>ทั้งนี้<persName>นายเนวิน</persName> ได้กล่าวว่า ขอให้คุณอาเป็นหลักของบ้านเมือง แม้ว่าจะไม่มีตำแหน่งทางการเมืองก็ตาม ซึ่ง<persName>นายบรรหาร</persName>กล่าวตอบว่า รู้จักกับ<persName>นายเนวิน</persName>มากว่า 30 ปี ตั้งแต่เป็นส.จ.บุรีรัมย์ เป็นคนมีวิสัยทัศน์ที่ดีมาตลอด มีความก้าวหน้าอย่างมาก “เนื่องในวันคล้ายวันเกิดของอาปีนี้ขอให้ทุกสิ่งที่อามีอยู่ดลบันดาลปกป้องให้<persName>เนวิน</persName>ที่จะมีอุปสรรค มีภัยใดๆ จงแคล้วคลาด ขอให้หลุดพ้นทุกสิ่งทุกอย่าง และเมื่อพ้นแล้วขอให้ช่วยรัฐบาลทำงานต่อไป แต่มั่นใจว่าความดีของ<persName>เนวิน</persName>มีมากพอสมควร เป็นคนมีศักยภาพมีความรู้ความสามารถ อาจึงขอฝากตัวอาไว้ให้<persName>เนวิน</persName>ดูแลด้วย” เมื่อกล่าวจบ <persName>นายเนวิน</persName>ถึงกับน้ำตาคลอ</p>
<p>นอกจากนี้<persName>นายบรรหาร</persName>ยังกล่าวชม<persName>นายชวรัตน์</persName>ว่า ทำหน้าที่รมว.มหาดไทยได้ดีมาก และต่อไปในอนาคตถ้าจะได้เป็นนายกฯ ก็ยังเป็นได้ดีด้วย เพราะด้วยที่เป็นคนมีวิสัยทัศน์ที่ดีและความสัมพันธ์ที่มีต่อกัน ตนขอให้กำลังใจ และขอฝากให้ช่วยประคับประคองรัฐบาลด้วย นายกฯ เป็นผู้ใหญ่แล้ว มีอะไรก็ให้พูดไปตรงๆ นายกฯ ก็รับฟัง อะไรที่กระซิบๆ กันก็ให้ไปพูดกับนายกฯ</p>
<p>กกต.ยุติกรณี 111 ช่วยตั้งรัฐบาล</p>
<p>วานนี้ (19 ส.ค.) <persName>นายสุทธิพล ทวีชัยการ</persName> เลขาธิการกกต.แถลงภายหลังการประชุม กกต.ว่า ที่ประชุมได้มีมติเป็นเอกฉันท์ ให้ยุติเรื่องของ<persName>นายพิชา พิจิตรศิลป์</persName> ประธานชมรมกฎหมายภิวัฒน์และเครือข่าย ที่ร้องให้ กกต.ยุบพรรคประชาธิปัตย์ และเพิกถอนสิทธิเลือกตั้งกรรมการบริหารพรรคประชาธิปัตย์ ที่รับการสนับสนุนจากบุคคลที่เพิกถอนสิทธิเลือกตั้ง มาช่วยจัดตั้งรัฐบาล</p>
<p>ทั้งนี้ที่ประชุมเห็นว่า หนังสือร้องเรียนของ<persName>นายพิชา</persName>เป็นการร้องเรียนในประเด็นเดิมที่ <persName>นายสุรพงษ์ โตวิจักษณ์ชัยกุล</persName> ส.ส.เชียงใหม่ พรรคเพื่อไทย เคยร้องมาแล้ว ประกอบกับ กกต.ได้มีมติให้ยุติเรื่อง ซึ่งเป็นเรื่องเดียวกับที่<persName>นายพิชา</persName> เคยร้องมาพร้อมกับ<persName>นายสุรพงษ์</persName> ซึ่งประเด็นที่ร้องเข้ามาใหม่ก็เป็นประเด็นที่<persName>นายพิชา</persName> ร้องเพิ่มเติมมาเท่านั้น และไม่มีหลักฐานหรือข้อเท็จจริงใหม่ที่แตกต่างไปจากเดิม จนเป็นเหตุต้องให้คำวินิจฉัยเปลี่ยนแปลง จึงเห็นควรให้ยุติเรื่องนี้</p></body>
</news>
