<teiHeader>
<fileDesc>
<titleStmt>
  <title>ดีเอสไอลงพื้นที่สอบทุจริต"พอเพียง"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/27/news_29361385.php?news_id=29361385  </bibl>
</sourceDesc>
</fileDesc>
</teiHeader>
<news>
<headline>ดีเอสไอลงพื้นที่สอบทุจริต"พอเพียง"</headline>
<lead>ดีเอสไอ จัดทีมสอบสวนทุจริตชุมชนพอเพียงลงพื้นที่ตรวจสอบโครงการที่ถูกร้องทุจริตมาก เผยมีข้อมูลชัดเจนว่าเข้าข่าย "ฮั้วประมูล" นัด ส.ส.เพื่อไทย ให้ข้อมูลเพิ่มเติม ขณะที่ชาวบ้าน 17 ชุมชน ใน กทม.ขอให้นายกฯ ชี้แจงแนวทางโครงการที่ถูกระงับภายใน 7 วัน</lead>
<neck></neck>
<body><p>วานนี้ (26 ส.ค.) <persName>พ.อ.ปิยะวัฒก์ กิ่งเกตุ</persName> ผู้บัญชาการสำนักคดีอาญาพิเศษ กรมสอบสวนคดีพิเศษ (ดีเอสไอ) เปิดเผยความคืบหน้าการตรวจสอบการทุจริตโครงการเศรษฐกิจพอเพียงเพื่อยกระดับชุมชน (สพช.) หรือ โครงการชุมชนพอเพียง ว่า <persName>พ.ต.ท.กรวัชร ปานประภากร</persName> ผู้อำนวยการส่วนคดีอาญาพิเศษ 1 จะนำชุดพนักงานสอบสวนคดีพิเศษลงพื้นที่เพื่อตรวจสอบการดำเนินโครงการดังกล่าว</p>
<p>ทั้งนี้โครงการชุมชนพอเพียงมีการจัดซื้อสินค้ากระจายไปยังชุมชนต่างๆ ทั่วประเทศ ในการตรวจสอบของดีเอสไอจะลงพื้นที่ตรวจสอบเฉพาะบางโครงการที่มีร้องเรียนทุจริตมาก และมีข้อมูลค่อนข้างชัดเจนว่าน่าจะมีมูลความผิดฐานฮั้วประมูล เช่น การจัดซื้อตู้น้ำดื่มหยอดเหรียญพลังงานแสงอาทิตย์ ซึ่งราคาในท้องตลาดเฉลี่ยตู้ละ 3 หมื่นบาท แต่โครงการชุมชนพอเพียงจัดซื้อตู้ละกว่า 1 แสนบาท</p>
<p><persName>พ.อ.ปิยะวัฒก์</persName> กล่าวอีกว่า สัปดาห์นี้ <persName>น.อ.อนุดิษฐ์ นาครทรรพ</persName> ส.ส.พรรคเพื่อไทย นัดจะเข้าให้ข้อมูลเพิ่มเติม พร้อมมอบเอกสารหลักฐานตรวจสอบการทุจริตที่คณะติดตามพรรคเพื่อไทยได้ลงพื้นที่เก็บข้อมูลรวบรวมมอบให้ดีเอสไอรับไปตรวจสอบต่อ เนื่องจากก่อนหน้านี้พรรคเพื่อไทยได้มอบเพียงข้อมูลการทุจริตในส่วนของเขต กทม.มาให้เท่านั้น ทั้งนี้หลังรับข้อมูลเพิ่มเติมดังกล่าวแล้วจึงจะสามารถเดินหน้าหาความชัดเจนต่อไปได้
</p>
<p>ผู้สื่อข่าวรายงานว่า เมื่อวันที่ 25 ส.ค. ที่ผ่านมา ได้มีตัวแทนเครือข่ายชุมชนเมือง กทม.17 ชุมชน เช่น ชุมชนวัดมะกอก แขวงบางระมาด เขตตลิ่งชัน กว่า 50 คน ที่ได้รับผลกระทบจากการระงับจัดซื้อจัดจ้างผลิตภัณฑ์ที่ประกอบด้วยเซลล์พลังงานแสงอาทิตย์และเครื่องผลิตปุ๋ยชีวภาพตามโครงการชุมชนพอเพียง ได้เดินทางมายื่นหนังสือที่พรรคประชาธิปัตย์ ถนนเศรษฐศิริ ให้ <persName>นายเจริญ คันธวงศ์</persName> ประธานคณะกรรมการตรวจสอบข้อเท็จจริงชุมชนพอเพียง โดย<persName>นายชุมพล กาญจนะ</persName> ประธาน ส.ส.พรรค <persName>นายณัฎฐพล ทีปสุวรรณ</persName> ส.ส.กทม.ในฐานะผู้อำนวยการพรรค และ<persName>นายอาคม เอ่งฉ้วน</persName> ส.ส.กระบี่ ในฐานะคณะกรรมการตรวจสอบฯ ออกมารับหนังสือจากผู้ชุมนุม
ตัวแทนชาวบ้านต้องการสะท้อนปัญหาให้นายกฯทราบ พร้อมทั้งขอความชัดเจนแนวทางการทำงานของนายกฯ และรัฐบาลเกี่ยวกับโครงการนี้ หลังจากถูกร้องเรียนจนกลายเป็นประเด็นทางการเมือง ทำให้โครงการถูกระงับ ทำให้ชาวบ้านเสียประโยชน์ จึงต้องการทราบว่าจะดำเนินโครงการไปในทิศทางใด และขอความชัดเจนกรณีโครงการที่ชาวบ้านทำประชาคมแล้ว โดยจะมารับทราบคำตอบจากนายกฯ ในอีก 7 วัน
</p></body>
</news>
