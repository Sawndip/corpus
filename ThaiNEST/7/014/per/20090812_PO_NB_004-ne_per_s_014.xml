<teiHeader>
<fileDesc>
<titleStmt>
  <title>นายกฯ เผย ผิดหวังกับคำพิพากษากักบริเวณ "ซูจี"  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208120115&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เผย ผิดหวังกับคำพิพากษากักบริเวณ "<persName>ซูจี</persName>"</headline>
<lead></lead>
<neck></neck>
<body><p>นายกรัฐมนตรี เผย รู้สึกผิดหวังกับคำพิพากษากักบริเวณ <persName>นางอองซาน ซูจี</persName> ยืนยัน ในฐานะประเทศเพื่อนบ้านจะไม่เข้าไปแทรกแซง แต่อยากให้พม่ารับฟังความคิดเห็นของประเทศเพื่อนบ้าน ก่อนปัญหาบานปลายไปสู่เวทีโลก <persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงกรณีคำพิพากษากักบริเวณ <persName>นางอองซาน ซูจี</persName> ผู้นำพรรคสันนิบาตแห่งชาติเพื่อประชาธิปไตย ในสหภาพพม่า เป็นเวลา 18 เดือน ว่า ในฐานะที่ไทยเป็นประธานอาเซียนรู้สึกผิดหวังกับคำตัดสินดังกล่าว และกลุ่มประเทศสมาชิกอาเซียนยังคงยืนยันในจุดยืนเดิมที่ต้องการให้ปล่อยตัวนักโทษการเมืองในพม่า เพื่อเป็นไปตามกระบวนการทางประชาธิปไตย ทั้งนี้ประเทศไทยในฐานะประเทศเพื่อนบ้านคงไม่สามารถดำเนินการใดๆ ที่จะเป็นการแทรกแซงกิจการภายในของพม่าได้ คงทำได้เพียงให้คำแนะนำ พร้อมอยากให้พม่ารับฟังความคิดเห็นจากกลุ่มประเทศสมาชิกด้วย และอยากให้ยุติปัญหาต่างๆ ก่อนที่เรื่องดังกล่าวจะถูกนำเข้าไปสู่เวทีประชาคมโลก นายกรัฐมนตรี กล่าวด้วยว่า มีความเป็นไปได้ที่จะจัดประชุมสุดยอดผู้นำอาเซียนฉุกเฉินเพื่อแก้ไขปัญหาดังกล่าว แต่ยังไม่มีความชัดเจนว่าจะต้องใช้มาตรการขับประเทศพม่าออกจากการเป็นสมาชิกภาพของอาเซียนหรือไม่ </p></body>
</news>
