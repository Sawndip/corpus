<teiHeader>
<fileDesc>
<titleStmt>
  <title>"อนุทิน"งัดข้อ"เนวิน" ชิงเก้าอี้ปลัดมหาดไทย  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-17 23:09:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000093622  </bibl>
</sourceDesc>
</fileDesc>
</teiHeader>
<news>
<headline>"<persName>อนุทิน</persName>"งัดข้อ"<persName>เนวิน</persName>" ชิงเก้าอี้ปลัดมหาดไทย</headline>
<lead>ภูมิใจไทยป่วน"<persName>อนุทิน</persName>"งัดข้อ"<persName>เนวิน</persName>" เหตุไม่ลงตัวเก้าอี้ปลัดมหาดไทย หลัง"<persName>ห้อย</persName>" จะดันอธิบดีท้องถิ่น แต่ "ลูกมท.1" ไม่ยอม "<persName>ชวรัตน์</persName>" ชี้สเปกต้องเข้ากับนักการเมืองได้</lead>
<neck></neck>
<body><p> <persName>นายชวรัตน์ ชาญวีรกูล</persName> รมว.มหาดไทย และหัวหน้าพรรคภูมิใจไทย กล่าวถึงการแต่งตั้งปลัดมหาดไทยคนใหม่ว่า คาดว่าจะนำชื่อเข้าสู่ที่ประชุมคณะรัฐมนตรี ภายในเดือนก.ย.นี้ โดยคุณสมบัติปลัดคนใหม่ ควรจะเป็นที่ยอมรับ มีความสามารถ</p>
<p>เมื่อถามว่าระหว่างความอาวุโส หรือการทำงานเข้ากับฝ่ายการเมืองได้ดี คุณสมบัติไหนเหมาะเป็นปลัดคนใหม่มากกว่ากัน <persName>นายชวรัตน์</persName> กล่าวาทันทีว่า "ความอาวุโสเป็นอย่างไร" เมื่อถามต่อว่า ปลัดคนใหม่ต้องตอบสนองฝ่ายการเมืองได้ดี ใช่หรือไม่ รมว.มหาดไทยกล่าวว่า "ปลัดคนใหม่ต้องเข้าใจระบบการเมืองพอสมควร"</p>
<p>รายงานข่าวจากระทรวงมหาดไทย แจ้งว่า<persName>นายวิชัย ศรีขวัญ</persName> ปลัดกระทรวงมหาดไทย ซึ่งจะเกษียณสิ้นเดือนก.ย.นี้ ได้สั่งเจ้าหน้าที่เก็บของตั้งแต่ต้นเดือนส.ค. และเตรียมเดินสายอำลาข้าราชการ จากนั้นจะมีการแต่งตั้งปลัดมหาดไทยคนใหม่เพียงตำแหน่งเดียว และเมื่อได้ปลัดกระทรวงมหาดไทยแล้ว ก็จะให้ปลัดกระทรวงมหาดไทยคนใหม่ เข้ามามีส่วนในการจัดทำบัญชีรายชื่อ โยกย้ายอธิบดี ผู้ว่าราชการจังหวัด เกือบ 50 ตำแหน่ง</p>
<p> ผู้สื่อข่าวรายงานว่า ตลอดทั้งวันของวันที่ 17 ส.ค. มีกระแสข่าวสะพัดในกระทรวงมหาดไทย ว่า จะมีการนำชื่อปลัดมหาดไทย เข้าสู่ที่ประชุมครม.ในวันนี้ (18 ส.ค.) แต่เรื่องนี้ได้รับการปฏิเสธจาก<persName>นายชวรัตน์</persName> บนกระแสข่าวว่า ตัวเต็งอันดับหนึ่งในเก้าอี้ปลัดกระทรวงมหาดไทยยังคงเป็น <persName>นายมานิต วัฒนเสน</persName> อธิบดีกรมส่งเสริมการปกครองท้องถิ่น</p>
<p>มีรายงานข่าวจากแกนนำพรรคภูมิใจไทยว่า หลังจากศาลฏีกาเลื่อนการอ่านคำตัดสินในคดีกล้ายางพาราออกไปแล้ว ปรากฏว่า ในช่วงเย็นแกนนำพรรคภูมิใจไทย เช่น <persName>นายชวรัตน์</persName> <persName>นายเนวิน ชิดชอบ</persName> <persName>นายบุญจง วงศ์ไตรรัตน์</persName> ได้ไปร่วมหารือการเมืองกันที่อาคารศิริภิญโญ เซฟเฮ้าส์ ของพรรคภูมิใจไทยจนถึงช่วงค่ำ</p>
<p>  โดยมีรายงานว่า ในช่วงหนึ่ง<persName>นายเนวิน</persName>กับ<persName>นายชวรัตน์</persName> ได้หารือกันถึงการแต่งตั้งปลัดกระทรวงมหาดไทยคนใหม่ แทน<persName>นายวิชัย ศรีขวัญ</persName> ซึ่งปรากฏว่า โผยังไม่ลงตัว เนื่องจาก<persName>นายเนวิน</persName> ต้องการผลักดัน <persName>นายมานิต</persName> ซึ่งมีความใกล้ชิดกับ<persName>นายเนวิน</persName> เป็นปลัดกระทรวงมหาดไทย แต่<persName>นายชวรัตน์</persName> ต้องการผลักดัน <persName>นายวงศ์ศักดิ์ สวัสดิ์พานิชย์</persName> อธิบดีกรมการปกครอง ซึ่งเดินทางไปที่ศาลฏีกาฯ เพื่อให้กำลังใจ<persName>นายเนวิน</persName> ที่ไปฟังคำอ่านคดีกล้ายางพาราด้วย เป็นปลัดกระทรวงมหาดไทย เนื่องจาก<persName>นายวงศ์ศักดิ์</persName> มีความสนิทกับ <persName>นายอนุทิน ชาญวีรกูล</persName> บุตรชาย <persName>นายชวรัตน์</persName> โดยทั้งสองคนจะมีการหารือกันเพื่อหาข้อสรุปให้ได้โดยเร็ว เพื่อให้การแต่งตั้งปลัดมหาดไทยเสร็จโดยเร็ว เพื่อให้เรื่องนำเข้าพร้อมกับการแต่งตั้ง ผบ.ตร. คนใหม่ ในวันอังคารหน้า </p></body>
</news>
