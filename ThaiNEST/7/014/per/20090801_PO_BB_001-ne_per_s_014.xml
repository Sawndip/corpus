<teiHeader>
<fileDesc>
<titleStmt>
  <title>ภท.ยื่นป.ป.ช.สอบ156ส.ส.เพื่อไทย โฆษกโต้ข้อมูลมั่วยันไม่ซุกทรัพย์สิน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213924.php?news_id=29213924  </bibl>
</sourceDesc>
</fileDesc>
</teiHeader>
<news>
<headline>ภท.ยื่นป.ป.ช.สอบ156ส.ส.เพื่อไทย โฆษกโต้ข้อมูลมั่วยันไม่ซุกทรัพย์สิน</headline>
<lead>ทีมกฎหมายภูมิใจไทย ยื่น ป.ป.ช.ตรวจสอบ 165 ส.ส.เพื่อไทย แจ้งบัญชีทรัพย์สินเป็นเท็จ ไม่แจ้งสถานะเป็นเจ้าหนี้พรรคพลังประชาชน ด้านโฆษก พท.โต้ข้อมูลมั่ว ยัน 141 ส.ส.ไม่ได้ซุกทรัพย์สิน ป.ป.ช.ตั้งอนุ กก.สอบ“<persName>อภิสิทธิ์</persName>” ฐานมีพฤติกรรมส่อทุจริตต่อหน้าที่กรณีค้านเลือกตั้ง 2 เม.ย.2549 ขณะที่ศาลฎีกาฯ นัดพิพากษา "<persName>ยงยุทธ ติยะไพรัช</persName>" แจ้งทรัพย์สินเท็จ 28 ก.ย.</lead>
<neck></neck>
<body><p><persName>นายธนชาติ แสงประดับธรรมโชติ</persName> ทนายความอิสระ ได้เข้ายื่นหนังสือต่อคณะกรรมการป้องกันและปราบปรามการทุจริตแห่งชาติ (ป.ป.ช.) วานนี้ (31 ก.ค.) ให้ตรวจสอบ ส.ส.พรรคเพื่อไทยแสดงบัญชีทรัพย์สินอันเป็นเท็จ โดยมีเจ้าหน้าที่รับเรื่องไว้</p>
<p><persName>นายธนชาติ</persName> กล่าวว่า ได้ตรวจสอบพบว่า ส.ส.พรรคเพื่อไทย 156 คน ที่เคยสังกัดพรรคพลังประชาชนเดิม โดยมีแกนนำหลายคน อาทิ <persName>นายการุณ โหสกุล</persName> ส.ส.กทม. <persName>นายวิชาญ มีนชัยนันท์</persName> ส.ส.กทม. <persName>พ.อ.อภิวันท์ วิริยะชัย</persName> ส.ส.นนทบุรี <persName>นายสมศักดิ์ เกียรติสุรนนท์</persName> ส.ส.สัดส่วน <persName>น.ส.ชินณิชา วงศ์สวัสดิ์</persName> ส.ส.เชียงใหม่ ส่อว่ายื่นบัญชีทรัพย์สินอันเป็นเท็จ โดยไม่ได้แจ้ง ป.ป.ช.เรื่องเป็นเจ้าหนี้พรรค</p>
<p><persName>นายธนชาติ</persName> กล่าวว่า ช่วงเลือกตั้ง ส.ส. วันที่ 23 ธ.ค.2550 ส.ส.เหล่านี้สังกัดพรรคพลังประชาชน ได้สำรองค่าใช้จ่ายการติดตั้งป้ายหาเสียงนโยบายของพรรค เป็นเงินคนละประมาณ 100,000 บาท ซึ่งฝ่ายบัญชีของพรรคแสดงสถานะทางบัญชีเป็นลูกหนี้ของผู้สมัคร</p>
<p>และเมื่อต้นเดือน ก.ค.2552 สำนักงานการตรวจเงินแผ่นดิน โดยประธานคณะทำงานชำระบัญชีพรรคพลังประชาชนมีหนังสือแจ้งอดีตผู้สมัครของพรรค ยืนยันการเป็นเจ้าหนี้ ซึ่งมี ส.ส.พรรคเพื่อไทยบางส่วนทำบันทึกยืนยัน แต่อดีต ส.ส.และผู้สมัครของพรรคพลังประชาชนที่มีตำแหน่งทางการเมืองไม่ได้แจ้งบัญชีทรัพย์สินในการเข้ารับตำแหน่งว่าตนเป็นเจ้าหนี้ดังกล่าว ซึ่งถือว่าเข้าข่ายแจ้งบัญชีทรัพย์สินอันเป็นเท็จจริง จึงขอให้ตรวจสอบ</p>
<p><persName>นายธนชาติ</persName> กล่าวว่า การกระทำของ ส.ส.พรรคเพื่อไทยดังกล่าวเข้าข่ายความผิดตามรัฐธรรมนูญ ตามมาตรา 259 ซึ่งหากคณะกรรมการ ป.ป.ช.เห็นชอบให้เสนอศาลฎีกาแผนกคดีอาญาของผู้ดำรงตำแหน่งทางการเมือง และศาลฯ วินิจฉัยว่ากระทำความผิดให้พ้นจากตำแหน่งนับแต่วันที่ศาลวินิจฉัย และห้ามดำรงตำแหน่งทางการเมือง หรือดำรงตำแหน่งใดในพรรคการเมืองเป็นเวลา 5 ปี ตามรัฐธรรมนูญมาตรา 263</p>
<p>ผู้สื่อข่าวรายงานว่า <persName>นายธนชาติ</persName>เป็นหนึ่งในทีมกฎหมายของพรรคภูมิใจไทย (ภท.) แต่มายื่นร้องเฉพาะ ส.ส.พรรคเพื่อไทย และอ้างว่ายื่นในนามส่วนตัว ไม่เกี่ยวกับพรรคการเมืองใด</p>
<p>พท.โต้ภท.มั่ว-อ้างรอแจ้งบัญชีงบดุล</p>
<p>ด้าน<persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) กล่าวว่า เมื่อศาลรัฐธรรมนูญมีคำพิพากษายุบพรรคพลังประชาชน หลังจากนั้นพรรคพลังประชาชนต้องยื่นชำระบัญชีงบดุลต่อสำนักงานการตรวจเงินแผ่นดิน (สตง.) ซึ่งจนถึงขณะนี้ผู้ทำบัญชีของพรรคพลังประชาชนก็ยังชี้แจงไม่แล้วเสร็จ ส.ส.เองก็อยู่ระหว่างส่งคำชี้แจงต่อ สตง. แต่เมื่อเอกสารรั่วออกมา พรรคภูมิใจไทยก็รีบออกมาเปิดเผยโดยไม่ศึกษาข้อเท็จจริง</p>
<p><persName>นายพร้อมพงศ์</persName> กล่าวว่า จากการตรวจสอบไปยัง ส.ส.ที่ถูกร้องเรียน กล้ายืนยันได้ว่า ไม่มี ส.ส.คนใดเป็นเจ้าหนี้พรรคตามที่ถูกกล่าวหา และจำนวน ส.ส.ของพรรคเพื่อไทยที่ต้องชี้แจง สตง.คือ 141 คน ส่วน 15 คนที่เหลือน่าจะสังกัดพรรคภูมิใจไทย หลายคนจึงวิเคราะห์กันว่า เป้าหมายของพรรคภูมิใจไทย เพื่อต้องการดิสเครดิตพรรคเพื่อไทย ทั้งนี้ พรรคไม่ปิดกั้น ถ้าจะมี ส.ส.รายใดฟ้องร้องกลับพรรคภูมิใจไทย</p>
<p>ป.ป.ช.ตั้งอนุกก.สอบ“<persName>อภิสิทธิ์</persName>”ส่อทุจริตหน้าที่</p>
<p>วันเดียวกัน <persName>นายกล้านรงค์ จันทิก</persName> กรรมการ ป.ป.ช.ในฐานะโฆษก แถลงว่า จากกรณีที่ประธานวุฒิสภามีหนังสือส่งคำร้องของ <persName>ร.ต.อ.เฉลิม อยู่บำรุง</persName> และ ส.ส.จำนวน 158 คน ร้องให้ถอดถอน<persName>นายอภิสิทธิ์ เวชชาชีวะ</persName> นายกรัฐมนตรีออกจากตำแหน่ง โดยกล่าวหาว่ามีพฤติกรรมส่อไปทางทุจริตต่อหน้าที่ ใช้อำนาจหน้าที่ขัดต่อรัฐธรรมนูญ กรณีประกาศคัดค้านการเลือกตั้งวันที่ 2 เม.ย.2549 ดำเนินการจัดตั้งรัฐบาลทั้งที่รู้ว่าเสียงสนับสนุนในการจัดตั้งรัฐบาลไม่เพียงพอ จนได้เป็นนายกรัฐมนตรี
เป็นตัวการหรือผู้สนับสนุนในการทำให้การบริการของท่าอากาศยานสุวรรณภูมิหยุดชะงัก รู้เห็นเป็นใจกับ<persName>นายสุเทพ เทือกสุบรรณ</persName> รองนายกรัฐมนตรี ปกปิด ซ่อนเร้น ไม่เปิดเผย การรับเงินสนับสนุนพรรคการเมือง ไม่กำกับ ดูแล เพื่อรักษาไว้ซึ่งดินแดนของประเทศ ปล่อยให้ประเทศเพื่อนบ้านทำถนนบุกรุก ยึดครองพื้นที่ทางขึ้นเขาพระวิหาร เป็นต้น</p>
<p><persName>นายกล้านรงค์</persName> กล่าวว่า ป.ป.ช.มีมติตั้งอนุกรรมการไต่สวน โดยกำหนดให้ ป.ป.ช.ทั้งคณะเป็นองค์คณะ และมอบให้ตนเป็นผู้รับผิดชอบสำนวน
ศาลพิพากษา"<persName>ยงยุทธ</persName>"ซุกทรัพย์สิน28ก.ย.</p>
<p>ส่วนที่ศาลฎีกาแผนกคดีอาญาของผู้ดำรงตำแหน่งทางการเมือง สนามหลวง วันเดียวกัน <persName>นายศิริชัย จิระบุณศรี</persName> ผู้พิพากษาหัวหน้าคณะในศาลฎีกา เจ้าของสำนวน พร้อมองค์คณะ นัดตรวจหลักฐานคดีที่ ป.ป.ช.ผู้ร้อง ยื่นคำร้องขอให้ศาลฎีกาฯ วินิจฉัยกรณีที่ <persName>นายยงยุทธ ติยะไพรัช</persName> ผู้คัดค้าน อดีตรัฐมนตรีว่าการกระทรวงทรัพยากรธรรมชาติและสิ่งแวดล้อม ในรัฐบาลยุค <persName>พ.ต.ท.ทักษิณ ชินวัตร</persName> ยื่นบัญชีทรัพย์สินและหนี้สินอันเป็นเท็จ หลังจากพ้นจากตำแหน่ง</p>
<p>โดยฝ่าย ป.ป.ช.ผู้ร้องแถลงว่า มีพยานเข้าไต่สวน 1 ปาก ส่วนทนายความ<persName>นายยงยุทธ</persName> ผู้คัดค้าน เตรียมพยานไต่สวนรวม 7 ปาก ศาลพิจารณาแล้วกำหนดวันนัดไต่สวนพยานผู้ร้อง ในวันที่ 18 ก.ย.นี้ และพยานฝ่ายผู้คัดค้านในวันที่ 21 และ 23 ก.ย. พร้อมนัดฟังคำพิพากษวันที่ 28 ก.ย. เวลา 13.00 น.</p>
<p>ผู้สื่อข่าวรายงานว่า คดีนี้สืบเนื่องจาก<persName>นายยงยุทธ</persName> ยื่นแสดงทรัพย์สินและหนี้สินต่อ ป.ป.ช. ระบุว่า ได้ขายหุ้นบริษัท มิติฟู้ดโปรดักส์ จำนวน 24,500 หุ้น ให้แก่ <persName>พ.ต.ท.นัฎฐวุฒิ ยุววรรณ</persName> ซึ่งเป็นน้องภริยา เป็นเงิน 2.45 ล้านบาท แต่ <persName>พ.ต.ท.นัฎฐวุฒิ</persName> ชำระเป็นเงินสดจำนวน 8.5 แสนบาท ส่วนที่ค้างชำระอีก 1.6 ล้านบาท ได้ทำสัญญารับสภาพหนี้ไว้
แต่จากการตรวจสอบพบว่า นับตั้งแต่วันจดทะเบียนจนถึงปัจจุบันรวม 18 ปีเศษ บริษัทดังกล่าวไม่ได้ประกอบกิจการค้าแต่อย่างใด และ <persName>พ.ต.ท.นัฎฐวุฒิ</persName> ไม่มีฐานะการเงินเพียงพอที่จะชำระเงินค่าหุ้นเป็นเงินสดได้ถึง 8.5 แสนบาท จึงมีเหตุอันควรเชื่อว่าไม่มีการซื้อขายหุ้นกันจริง และไม่มีเงินให้กู้ยืมตามที่ได้แสดงบัญชีไว้</p></body>
</news>
