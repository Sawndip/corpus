<teiHeader>
<fileDesc>
<titleStmt>
  <title>จนท.ปรับลดกำลังออกจากทำเนียบฯแล้ว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-29 15:31:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=17029  </bibl>
</sourceDesc>
</fileDesc>
</teiHeader>
<news>
<headline>จนท.ปรับลดกำลังออกจากทำเนียบฯแล้ว</headline>
<lead></lead>
<neck></neck>
<body><p>วันนี้ (29 ส.ค.) ผู้สื่อข่าวรายงานจากทำเนียบรัฐบาลว่า หลังจากที่แกนนำกลุ่มคนเสื้อแดงประกาศเลื่อนการชุมนุมในวันที่ 30 ส.ค. เป็นวันที่ 5 ก.ย.นั้น ล่าสุดเมื่อเวลา 12.30 น. ทางเจ้าหน้าที่กองกำลังผสมตำรวจ-ทหาร ที่มาตรึงกำลังรักษาความปลอดภัยทั้งในและนอกบริเวณทำเนียบฯ ได้มีการปรับลดกำลังลงเหลือไว้จำนวนเท่าที่จำเป็น ในการดูแลรักษาความปลอดภัย </p>
<p>ขณะเดียวกันมีการเก็บรั้วลวดหนามที่นำมาขึงตลอดแนวโดยรอบกำแพงทำเนียบฯ ออก รวมทั้งยังได้เคลื่อนรถเครื่องขยายเสียงของทหารออกจากทำเนียบฯ ด้วย เพื่อให้เหมาะสมกับสถานการณ์ เนื่องจาก พ.ร.บ.ความมั่นคงฯ ในเขตดุสิต ยังมีผลบังคับใช้อยู่ ส่วนแผ่นปูนที่นำมาเป็นเครื่องกีดขวางนั้น ยังคงมีอยู่ </p>
<p>ทั้งนี้ จากการสอบถามเจ้าหน้าที่พบว่า การปรับลดกำลังครั้งนี้ เป็นการปรับลดกำลังชั่วคราว โดยกองกำลังทั้งหมดพร้อมกลับมาปฏิบัติหน้าที่ได้ทันทีที่มีคำสั่ง ส่วนเจ้าหน้าที่ตำรวจยังคงตรึงกำลังอยู่รอบนอกทำเนียบฯ เพื่อดูความเรียบร้อยต่อไป.</p></body>
</news>
