<teiHeader>
<fileDesc>
<titleStmt>
  <title>“ถาวร”ดันร่างก.ม.ตั้ง ศอ.บต.โฉมใหม่เข้าครม.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-18 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/18/news_29306011.php?news_id=29306011  </bibl>
</sourceDesc>
</fileDesc>
</teiHeader>
<news>
<headline>“<persName>ถาวร</persName>”ดันร่างก.ม.ตั้ง ศอ.บต.โฉมใหม่เข้าครม.</headline>
<lead></lead>
<neck></neck>
<body><p>การประชุมคณะรัฐมนตรี (ครม.) วันที่ 18 ส.ค.นี้ มีวาระที่น่าสนใจคือ กระทรวงมหาดไทย โดย <persName>นายถาวร เสนเนียม</persName> รมช.มหาดไทย จะเสนอร่างพระราชบัญญัติการบริหารราชการจังหวัดชายแดนภาคใต้ พ.ศ.... ให้ ครม.พิจารณา โดยสาระสำคัญของร่างกฎหมายฉบับนี้คือ ให้มีการตั้งศูนย์อำนวยการบริหารจังหวัดชายแดนภาคใต้ (ศอ.บต.) เป็นส่วนราชการอยู่ภายใต้การบังคับบัญชาของนายกรัฐมนตรี และให้นายกรัฐมนตรีมีอำนาจในการแต่งตั้งเลขาธิการ ศอ.บต. ตามข้อเสนอของ รมว.มหาดไทย</p>
<p>ทั้งนี้ ศอ.บต.มีฐานะเทียบเท่าปลัดกระทรวง มีรองเลขาธิการ และผู้ช่วยเลขาธิการมาจากกระทรวงมหาดไทย หรือกระทรวงอื่นๆ โดยเจ้าหน้าที่ของรัฐฝ่ายพลเรือนของ ศอ.บต.อยู่ในสังกัดของสำนักงานปลัดกระทรวงมหาดไทย ให้ปลัดกระทรวงมหาดไทยบรรจุและแต่งตั้งหรือจ้างตามที่เลขาธิการ ศอ.บต.เสนอ และให้อธิบดีกรมการปกครองเป็นกรรมการและเลขานุการ ศอ.บต.</p>
<p>ศอ.บต.ตามกฎหมายใหม่มีหน้าที่จัดทำและบูรณาการแผนงานโครงการด้านการพัฒนาของกระทรวงและหน่วยงานของรัฐ นำเสนอต่อคณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.) ที่มีนายกรัฐมนตรีเป็นประธาน</p>
<p>ในการนี้ กระทรวงมหาดไทยยังจะเสนอของบประมาณและดำเนินงานตามแผนงานโครงการเพื่อให้เกิดความคล่องตัว สอดคล้องกับภารกิจของ ศอ.บต.ด้วย โดยให้อำนาจ ศอ.บต.วางระเบียบเกี่ยวกับการเงิน พัสดุ เบี้ยเสี่ยงภัย ค่าชดเชย และงานสารบรรณได้เป็นการเฉพาะ โดยไม่ต้องปฏิบัติตามหน่วยงานอื่น กำหนดให้ศอ.บต.มีอำนาจหน้าที่ในการเสนองบประมาณได้เอง พร้อมทั้งให้โอนงบประมาณและหนี้สินของกองอำนวยการรักษาความมั่นคงภายใน ภาค 4 (กอ.รมน.ภาค 4) ในส่วนที่เกี่ยวข้องกับการบริหารจังหวัดชายแดนภาคใต้ตาม พ.ร.บ.การรักษาความมั่นคงภายในราชอาณาจักร พ.ศ.2551 มาอยู่ภายใต้การควบคุมของ ศอ.บต. ซึ่งให้ ศอ.บต.เป็นหน่วยงานอิสระ และมีฐานะเป็นนิติบุคคลด้วย</p>
<p>อย่างไรก็ดี สำนักงบประมาณมีข้อสังเกตเพิ่มเติมว่า ในรูปแบบลำดับชั้นการบังคับบัญชาที่ให้ ศอ.บต.อยู่ในบังคับบัญชาของนายกฯ โดยมีเลขาธิการ ศอ.บต.เทียบเท่าปลัดกระทรวงเป็นหัวหน้าส่วนราชการ อาจจะไม่สอดคล้องเท่ากับให้เลขาธิการ ศอ.บต.ขึ้นตรงกับ รมว.มหาดไทย
</p></body>
</news>
