<teiHeader>
<fileDesc>
<titleStmt>
  <title>จุฬาฯชำแหละ 6 ข้อเสนอแก้ รธน.สมานฉันท์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/26/news_29353596.php?news_id=29353596  </bibl>
</sourceDesc>
</fileDesc>
</teiHeader>
<news>
<headline>จุฬาฯชำแหละ 6 ข้อเสนอแก้ รธน.สมานฉันท์</headline>
<lead>นักวิชาการจุฬารุมชำแหละ 6 ข้อเสนอแก้ไขรัฐธรรมนูญ ของคณะกรรมการสมานฉันท์ฯ ชี้ทุกข้อเสนอเอื้อประโยชน์ให้นักการเมืองล้วนๆ แถมยังเลื่อนลอย จอมปลอม ขัดแย้ง และไร้ทิศทาง</lead>
<neck></neck>
<body><p>คณะรัฐศาสตร์ จุฬาลงกรณ์มหาวิทยาลัย ได้จัดงานเสวนาสาธารณะในหัวข้อ “วิพากษ์ 6 ข้อเสนอ คณะกรรมการสมานฉันท์ฯ ประชาชนได้อะไร” จัดโดยศูนย์ติดตามประชาธิปไตยไทย ร่วมกับภาควิชาการปกครอง คณะรัฐศาสตร์ จุฬาฯ โดยมีนักวิชาการร่วมเสวนา ประกอบด้วย <persName>นายจรัส สุวรรณมาลา</persName> <persName>นายประภาส ปิ่นตบแต่ง</persName> <persName>นายตระกูล มีชัย</persName> <persName>นางสิริพรรณ นกสวน สวัสดี</persName> และ<persName>นายพิชญ์ พงษ์สวัสดิ์</persName></p>
<p>ทั้งนี้การสัมมนามาจากการที่กรณีคณะกรรมการสมานฉันท์เพื่อการปฏิรูปการเมืองและการศึกษาแก้ไขรัฐธรรมนูญ (รธน.) เสนอให้แก้ไข รธน. 6 ประเด็น คือ 1. การยุบพรรคการเมือง และการเพิกถอนสิทธิเลือกตั้งของหัวหน้าพรรคการเมือง และกรรมการบริหารพรรคการเมือง (มาตรา 237) 2.ที่มาของ ส.ส.(มาตรา 93-98) 3. ที่มาของ ส.ว.(มาตรา 111-121) 4.การทำสัญญาที่ต้องได้รับความเห็นชอบของสภา (มาตรา 190) 5.การดำรงตำแหน่งทางการเมืองของ ส.ส. (มาตรา 265) และ 6.การแก้ไขปัญหาความเดือดร้อนให้ประชาชนของ ส.ส.และ ส.ว.(มาตรา 266)</p>
<p><persName>นายตระกูล</persName> มีข้อสังเกตในประเด็นเรื่องการยุบพรรคการเมืองว่า หากมองตื้นๆ ถือว่าเป็นการรักษาสถาบันการเมือง แต่หากมองลึกๆ คือการแก้กฎหมายช่วยตัวเองของนักการเมือง ทั้งที่มาตรา 237 ว่าด้วยเรื่องการยุบพรรคการเมือง ออกมาเพื่อแก้ปัญหาความล้มเหลวของระบบเลือกตั้งที่นักการเมืองไม่เคารพกติกาการเลือกตั้ง ทำให้ ส.ส.ร.2550 ต้องใช้ยาแรง โดยข้อเสนอของคณะกรรมการสมานฉันท์ฯ เสนอว่าใครผิดก็ว่าตามผิดนั้น ส่วนตัวไม่เห็นด้วย เพราะความผิดดังกล่าวเป็นความผิดขององค์กร คณะกรรมการควรระบุแนวทางการแก้ไขปัญหาด้วย</p>
<p>ส่วนการยุบพรรคการเมือง เห็นว่ากระทบแค่การเปลี่ยนชื่อพรรค และต่อตัวผู้นำที่ผูกขาดการเมืองเท่านั้น “ผมเห็นว่าการยุบพรรคการเมืองไม่มีผลทางกฎหมาย เพราะเป็นเพียงแค่การเตือน ใครทำผิดต้องได้รับการลงโทษและต้องมีโทษที่รุนแรง และกรรมการบริหารพรรคต้องรับผิดชอบด้วย เพราะเป็นความรับผิดชอบทางการเมืองร่วมกัน หากมีการเสนอว่าไม่ต้องยุบพรรคการเมือง แต่ต้องให้ผู้กระทำผิดและกรรมการบริหารพรรคโดนด้วย และหากนักการเมืองจะเลี่ยงบาลีโดยการหาหุ่นเชิด ต้องมีการแก้กฎหมายต่อไป และผมอยากให้คณะกรรมการสมานฉันท์ฯ เน้นเรื่องการสร้างสถาบันการเมืองให้มากกว่านี้ โดยเฉพาะการสร้างสาขาพรรค ไม่ใช่การบริหารพรรคการเมืองแบบรวมศูนย์ในส่วนกลางอย่างเดียวแบบนี้”</p>
<p>ส่วนวิธีการเลือกตั้งและระบบการเลือกตั้งที่ให้กลับมาใช้ตาม รธน.2540 <persName>นายตระกูล</persName>เห็นว่าเป็นข้อเสนอเพื่อนักการเมืองเอง การอ้างว่าเขตเล็กจะทำให้นักการเมืองหน้าใหม่นั้น เป็นคำพูดที่ล้าสมัยใช้ไม่ได้ เพราะเขตเลือกตั้งเล็กทำให้เกิดการผูกขาดมีการข่มขู่ชาวบ้าน
ส่วนเรื่องระบบบัญชีรายชื่อ ส่วนตัวไม่เห็นด้วยทั้ง รธน.2540 และ 2550 เพราะจำนวน 100 และ 80 ที่นั่งถือว่าน้อยเกินไป ไม่ได้ตอบโจทย์การเมืองไทยที่อยากให้พรรคการเมืองขนาดเล็กเกิดขึ้นในสภา ดังนั้น ควรมีการคิดระบบการเลือกตั้งใหม่ ขอเสนอให้มีการใช้ระบบเลือกตั้งทั้งแบ่งเขต และสัดส่วนแบบ 250 : 250 แต่นักการเมืองคงไม่ยอมรับ เพราะระบบนี้ไม่สามารถจัดสรรตำแหน่งได้</p>
<p><persName>นายตระกูล</persName>ยังกล่าวถึงการได้มาซึ่ง ส.ว. ที่เสนอให้มีการใช้ตาม รธน.2540 ก็เป็นเรื่องที่รับไม่ได้ ต้องถามว่า ระบบ 2 สภายังจำเป็นอยู่หรือไม่ เพราะคุณสมบัติที่ระบุว่า ส.ว.ต้องเป็นกลางทางการเมืองถือว่าอุดมคติมาก เพราะหากให้ ส.ว.มาจากการเลือกตั้ง ก็ต้องพึ่งพาเครือข่ายการเมืองแบบไม่เป็นทางการ ดังนั้น การเลือกตั้งลักษณะแบบนี้ไม่มีหลักประกันว่า ส.ว.ปลอดจากการเมืองแน่นอน ต้องมาพิจารณาดูว่าอยากให้ ส.ว.มีหน้าที่อะไร เพราะ ส.ว.คงเป็นกลางไม่ได้ ฉะนั้นขอเสนอว่าให้ ส.ว.มีการสรรหาจากภาคประชาชน โดยที่ไม่ต้องมีการถอดถอนนักการเมือง แต่ให้มีกลั่นกรองกฎหมายเท่านั้น
สำหรับการให้ ส.ส.มีตำแหน่งทางการเมืองได้ <persName>นายตระกูล</persName> ระบุว่า เป็นเรื่องที่รับไม่ได้ เพราะหากเป็นแบบนี้ อยากถามว่าจะทำหน้าที่ ส.ส.หรือไม่ ส่วนการที่ ส.ส.อยากเข้าไปแทรกแซงการทำงานของข้าราชการนั้น ต้องถามว่าอยากช่วยชาวบ้าน หรืออยากเข้าไปแบ่งสรรทรัพยากรกันแน่
“สถานการณ์การเมืองขณะนี้มันมั่วไปหมด และการปฏิรูปการเมืองคงเกิดขึ้นไม่ได้ เพราะความคิดของคนไทยยังไม่ตกผลึกปัญหาว่าอยู่ที่ไหนกันแน่ เพราะปัญหาไม่ได้อยู่ที่ รธน.และการแก้ปัญหาการเมืองไทยคงเกิดขึ้นไม่ได้หากเอาคนที่เป็นปัญหามาแก้ปัญหาเอง”</p>
<p>ขณะที่ <persName>นางสิริพรรณ</persName> กล่าวว่า ข้อเสนอของคณะกรรมการสมานฉันท์ฯ เป็นเรื่องเลื่อนลอย จอมปลอม ขัดแย้ง และไร้ทิศทาง ตนคิดว่าข้อเสนอทั้งหมดนอกจากจะไม่สมานฉันท์แล้ว จะยังเพิ่มความแตกแยกให้สังคมมากขึ้นอีกด้วย เพราะข้อเสนอทั้งหมดมาจากเป็น รธน.2540 ทั้งที่ความแตกแยกของสังคมไทยมาจากการเห็นต่างกันระหว่าง รธน.2540 และ 2550 นอกจากนี้ตัวคณะกรรมการยังเป็นนักการเมืองทั้งสิ้น ไม่มีการยึดโยงกับประชาชน</p>
<p>ส่วนข้อเสนอที่ให้ยกเลิกการยุบพรรคถือว่าไม่เลวร้าย เพราะการยุบพรรคเป็นการทำลายสายสัมพันธ์กับประชาชนและพรรคการเมือง ทำให้พัฒนาการของพรรคการเมืองอ่อนแอซึ่งจะทำให้ อำนาจนิติบัญญัติอ่อนแอไปด้วย แต่การยุบเลิกพรรคการเมืองไม่ควรมีการสอดแทรกการนิรโทษกรรม
ส่วนการแก้ไข รธน.หากมีการแก้ไขที่เป็นธรรมไม่เอื้อให้พรรคใดพรรคหนึ่ง ก็จะเป็นจุดเริ่มต้นของการแก้ไข รธน.และการสร้างความสมานฉันท์ตามลำดับ การที่คณะกรรมการสมานฉันท์ฯ เสนอให้ใช้ระบบเลือกตั้งตาม รธน.2540 เป็นเขตเดียวเบอร์เดียว เป็นข้อเสนอที่เลื่อนลอย เพราะหากพิสูจน์ด้วยการวิจัยจะพบว่าระบบนี้ เป็นระบบเอื้อพรรคใหญ่ และผู้สมัครหน้าเก่า ไม่ทราบว่าข้อเสนอที่คณะกรรมการตั้งใจจะหลอกประชาชนหรือไม่
รวมถึงเรื่องระบบเลือกตั้งแบบสัดส่วนทั่วประเทศที่เอื้อต่อพรรคใหญ่มากกว่าพรรคเล็ก และการแบ่งสัดส่วนตามกลุ่มจังหวัดเป็นเรื่องที่ดีแต่ไม่ควรแบ่งตามจำนวนประชากร เพราะถือว่าไม่เคารพอาชีพ วัฒนธรรมของประชาชนในแต่ละพื้นที่ โจทย์การแก้ รธน.ครั้งนี้ ยังอยู่ในกรอบ รธน.2540 และ 2550 ที่จอมปลอม เลื่อนลอย ขัดแย้ง และไร้ทิศทาง</p>
<p>ด้าน <persName>นายประภาส</persName> กล่าวถึง ข้อเสนอทั้งหมดเป็นการปฏิรูปการเมืองที่แคบมาก มองปัญหาแบบหมาไล่กัดหางตัวเอง วนเวียนมองแต่เรื่องระบบการเลือกตั้ง โดยข้อจำกัด ที่คิดอยู่แต่ว่าทำอย่างไรให้ได้คนดี อัปรีย์ชนหายไป โดยมีแต่การพูดถึงปัญหานักการเมือง แต่ไม่มีการพูดถึงปัญหาประชาชน เพราะข้อเสนอดังกล่าวเป็นการประนีประนอมของชนชั้นนำ โดยเฉพาะนักการเมืองที่พยายามเสนอให้นำ รธน.2540 กลับมาเพื่อให้เอาอำนาจกลับมา หลังจากที่อำนาจหายไปใน รธน.2550 จึงมีการเสนอให้มีการนิรโทษกรรม เป็นวิธีคิดของนักการเมืองที่คับแคบ</p>
<p>เมื่อเป็นแบบนี้ประเด็นเรื่องความขัดแย้งทางสังคมคงไม่หมดไป เพราะไม่มีการพูดถึงการกระจายทรัพยากรให้ประชาชนคนชั้นล่าง อีกทั้งปัจจุบันยังมีการเพิ่มอำนาจให้ผู้นำองค์กรปกครองส่วนท้องถิ่นและท้องที่อย่างมากมาย หากเป็นแบบนี้ประชาธิปไตยในท้องถิ่นคงไม่เกิด เพราะข้อเสนอดังกล่าวเป็นทางออกภายใต้ประชาธิปไตยแบบตัวแทนเท่านั้น ไม่มองเรื่องการปฏิรูปการเมือง และการปฏิรูปสังคมแต่อย่างใด</p>
<p>ด้าน<persName>นายพิชญ์</persName> กล่าวเสริมว่า การตั้งโจทย์เรื่องสมานฉันท์ถือว่าเป็นการตั้งโจทย์ที่ใหญ่มาก และการแก้ไข รธน.เป็นเพียงส่วนหนึ่งเท่านั้น ข้อเสนอทั้ง 6 ข้อ เรียกได้ว่าคณะกรรมการชุดนี้เป็นเพียงคณะกรรมการแก้ไข รธน.เท่านั้น จากรายงานดังกล่าวเหมือนกับการขี่ช้างจับตั๊กแตน หรือเพียงการตั้งโจทย์ให้ตรงกับคำตอบที่รอให้มีการแก้ รธน.เท่านั้น ซึ่งคงไม่ได้รับ ความไว้ใจจากสังคม และสะท้อนว่าการปฏิรูปการเมืองแบบนี้มันไม่พอ และไม่ควรริเริ่มจากสภาเท่านั้น
“ที่สำคัญยังไม่มีการนิยามเรื่องคำว่า “สมานฉันท์” ว่าคืออะไร เพราะการเขียนไว้แบบนี้เป็นภาพความงดงามของสังคมไทย เป็นรายงานที่ประนีประนอมกันมาก แต่ถามว่ามีแกนหลักอะไรที่จะเป็นความสมานฉันท์ของสังคมไทย เรื่องแบบนี้มันต้องมีทฤษฎี เพราะอย่างน้อยน่าจะพูดถึงเรื่อง ความยุติธรรม ความสมานฉันท์ตรงนี้เป็นการบีบให้อีกฝ่ายเงียบหรือไม่ หากเป็นแบบนี้ เท่ากับหาแกนสังคมไม่ได้ใช่หรือไม่ สังคมไทยคงไม่มีความสมานฉันท์”</p>
<p><persName>นายพิชญ์</persName> กล่าวถึงความพยายามในการแก้ปัญหาระบบเลือกตั้ง ปัญหาการซื้อสิทธิขายเสียงว่า อยากเสนอให้จับหัวคะแนน แต่เชื่อว่าไม่มีใครกล้า เพราะทั้งนักการเมืองฝ่ายค้าน และรัฐบาลก็ล้วนแต่ต้องเรียกใช้ประโยชน์จากหัวคะแนนทั้งสิ้น อีกทั้งไม่แน่ใจว่าการทำรัฐประหารเป็นธรรมชาติหรือไม่ เหมือนกับว่าสังคมไทยกลับยอมรับการทำรัฐประหาร เพราะรายงานฉบับนี้ไม่มีการแตะคำว่า รัฐประหารเลย</p></body>
</news>
