<teiHeader>
<fileDesc>
<titleStmt>
  <title>รัฐมนตรีประจำสำนักนายกฯยืนยันคลิปเสียงนายกฯ มีการตัดต่อเพื่อหวังผลประโยชน์  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208270035&tb=N255208&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>รัฐมนตรีประจำสำนักนายกฯยืนยันคลิปเสียงนายกฯ มีการตัดต่อเพื่อหวังผลประโยชน์</headline>
<lead></lead>
<neck></neck>
<body><p>รัฐมนตรีประจำสำนักนายกรัฐมนตรี ยืนยัน คลิปเสียงนายกรัฐมนตรีสั่งการดำเนินการกับผู้ชุมนุมที่เผยแพร่ทางอินเทอร์เน็ตมีการตัดต่อเพื่อหวังผลประโยชน์ให้เกิดการเปลี่ยนแปลงในรัฐบาล ซึ่งกำลังเร่งตรวจสอบ <persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ตรวจสอบคลิปเสียงนายกรัฐมนตรีผ่านอินเทอร์เน็ตจากสื่อมวลชน ซึ่งพบมีการพูดในลักษณะสั่งการให้ดำเนินการกับกลุ่มผู้ชุมนุม เพื่อใช้เป็นข้ออ้างประกาศใช้ พ.ร.ก.ฉุกเฉิน ในเหตุการณ์เดือนเมษายนที่ผ่านมาว่า ไม่เคยได้ยินคลิปเสียงนี้มาก่อน และยืนยันมีการนำเสียงนายกรัฐมนตรีมาตัดต่อ เนื่องจากนายกรัฐมนตรีไม่เคยพูดเช่นนี้ และสามารถเอาผิดดำเนินคดีผู้ดำเนินการตามกฎหมายได้ทั้งอาญา และความผิดตามพระราชบัญญัติคอมพิวเตอร์ อย่างไรก็ตามตั้งข้อสังเกตถึงการนำมาเผยแพร่ที่มีเจตนาทำให้เกิดความเข้าใจผิดในช่วงนี้ และขณะนี้ได้มีการส่งคลิปเสียงดังกล่าวไปพิสูจน์กระบวนการตัดต่อแล้ว หลังจากนั้นอาจมีการเผยแพร่กระบวนการตัดต่อให้สื่อมวลชนได้ทราบข้อเท็จจริง ทั้งนี้ยอมรับว่า การเสาะหาต้นตอผู้ดำเนินการเป็นเรื่องยาก แต่การตรวจสอบจากการส่งต่อนั้น ไม่ใช่เรื่องยาก <persName>นายสาทิตย์</persName> ยังกล่าวถึงปัญหาความขัดแย้งในแกนนำกลุ่มคนเสื้อแดง โดยไม่เชื่อว่าจะแตกแยกกันจริง เพราะต่างมีเป้าหมายดำเนินการเพื่อบุคคลเดียวกัน ขณะที่การควบคุมดูแลการชุมนุมของกลุ่ม นปช.ในวันที่ 30 สิงหาคมนี้ รัฐบาลต้องตั้งรับอย่างมีสติ </p></body>
</news>
