<teiHeader>
<fileDesc>
<titleStmt>
  <title>วธ.สนองพระราชดำรัสพระราชินี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-12 15:03:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13803  </bibl>
</sourceDesc>
</fileDesc>
</teiHeader>
<news>
<headline>วธ.สนองพระราชดำรัสพระราชินี</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (12 ส.ค.) <persName>นายธีระ สลักเพชร</persName> รมว.วัฒนธรรม (วธ.) กล่าวถึง พระราชดำรัสของ สมเด็จพระนางเจ้าฯ พระบรมราชินีนาถ ที่ทรงฝากคนไทยให้ช่วยอนุรักษ์โขน ว่า ในฐานะที่ วธ.เป็นหน่วยงานอนุรักษ์ ฟื้นฟูศิลปวัฒนธรรมของชาติ รวมทั้งมีกรมศิลปากร และสถาบันบัณฑิตพัฒนศิลป์ (สบศ.) ทำหน้าที่สืบสานมรดกทางวัฒนธรรม โดยเฉพาะการแสดงโขนนั้น วธ.สนองพระราชดำรัสของ สมเด็จพระนางเจ้าฯ พระบรมราชินีนาถ โดยจะมอบหมายให้กรมศิลปากร และสบศ. ซึ่งมีวิทยาลัยนาฏศิลป์ทั่วประเทศ ทำหน้าที่เผยแพร่โขนให้ประชาชนได้ชม และได้เรียนรู้ว่า โขนมีความเป็นมาอย่างไร และจะให้วิทยาลัยนาฏศิลป์ทั่วประเทศ จัดการแสดงโขน ให้คนในท้องถิ่นต่าง ๆ ได้ชมอย่างต่อเนื่องด้วย ส่วนกรมศิลปากรจะช่วยให้ความรู้ และจัดแสดงโขนในส่วนกลางที่กรุงเทพมหานคร (กทม.) เพื่อให้คนได้ชมโขน ซึ่งเป็นเอกลักษณ์ของชาติอีกด้วย</p>
<p>ด้าน <persName>นายเกรียงไกร สัมปัชชลิต</persName> อธิบดีกรมศิลปากร กล่าวว่า ก่อนหน้านี้กรมศิลปากรได้สนองพระราชเสาวนีย์ ในการจัดสร้างชุดโขน รวมทั้งจัดแสดงโขนให้ประชาชนได้ชมอย่างต่อเนื่อง ซึ่งต่อจากนี้ไปกรมศิลปากร สนองพระราชดำรัสของ สมเด็จพระนางเจ้าฯ พระบรมราชินีนาถ โดยจะเร่งพัฒนาศักยภาพของผู้แสดงโขน รวมทั้งสร้างคนดูโขนให้มีมากขึ้น ตลอดจนพัฒนาโรงละครให้พร้อมรับการแสดงโขน นอกจากนี้ กรมศิลปากรจะจัดทำคู่มือการชมโขน ให้ประชาชน เด็ก และเยาวชน ได้ศึกษา </p>
<p><persName>นายกมล สุวุฒโฑ</persName> อธิการบดีสถาบันบัณฑิตพัฒนศิลป์ กล่าวว่า สบศ. และวิทยาลัยนาฏศิลป์ทั้ง 12 แห่ง อาทิ วิทยาลัยนาฏศิลปเชียงใหม่ พัทลุง นครศรีธรรมราช ลพบุรี อ่างทอง สุพรรณบุรี มีความพร้อมที่จะเผยแพร่โขนให้ประชาชน ตลอดจนเด็กและเยาชนได้ชม ดังนั้น สบศ.จะมอบให้วิทยาลัยนาฏศิลป์ จัดการแสดงโขน 4 ภูมิภาค เพื่อสนองพระราชดำรัส สมเด็จพระนางเจ้าฯ พระบรมราชินีนาถ รวมทั้งจะจัดค่ายอบรมให้ความรู้ด้านโขน ให้แก่เด็กและเยาวชนด้วย สำหรับงบประมาณในการจัดโขน 4 ภูมิภาค สบศ.จะนำงบฯ จากโครงการไทยเข้มแข็งมาสนับสนุนต่อไป.
</p></body>
</news>
