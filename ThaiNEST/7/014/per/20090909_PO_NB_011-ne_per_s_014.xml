<teiHeader>
<fileDesc>
<titleStmt>
  <title>สภาฯ เลื่อน ร่าง พ.ร.บ.สภาเกษตรกรแห่งชาติ  7 ฉบับ ขึ้นมาพิจารณาเป็นเรื่องแรก  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209090277&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สภาฯ เลื่อน ร่าง พ.ร.บ.สภาเกษตรกรแห่งชาติ  7 ฉบับ ขึ้นมาพิจารณาเป็นเรื่องแรก</headline>
<lead></lead>
<neck></neck>
<body><p>สภาผู้แทนราษฎร มีมติเลื่อนร่างพระราชบัญญัติสภาเกษตรกรแห่งชาติ พ.ศ. ... จำนวน 7 ฉบับ ทั้งที่คณะรัฐมนตรีเสนอ และ ส.ส.เสนอขึ้นมาพิจารณาเป็นเรื่องแรก การประชุมสภาผู้แทนราษฎร สมัยสามัญนิติบัญญัติ วันนี้(9 ก.ย.52) ซึ่งมี <persName>นายชัย ชิดชอบ</persName> ประธานสภาผู้แทนราษฎร ทำหน้าที่ประธานการประชุม โดยหลังจากได้แจ้งให้สมาชิกทราบเรื่องที่วุฒิสภาขยายเวลาการพิจารณาร่างพระราชบัญญัติให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ. ... ออกไปเป็นกรณีพิเศษ และให้ <persName>นายธานี เทือกสุบรรณ</persName> ส.ส.สุราษฎร์ธานี กล่าวคำปฏิญาณตนก่อนปฏิบัติหน้าที่แล้ว จากนั้นเมื่อเข้าสู่วาระ ส.ส.หลายคน ได้เสนอให้มีการเลื่อนร่างพระราชบัญญัติสภาเกษตรกรแห่งชาติ พ.ศ. ... ซึ่งมีจำนวน 7 ฉบับ ทั้งที่คณะรัฐมนตรีเสนอ และ ส.ส.เสนอขึ้นมาพิจารณาก่อน เนื่องจากเห็นว่าการประชุมสภาผู้แทนราษฎรครั้งที่แล้ว ที่ประชุมมีมติให้เลื่อนเรื่องดังกล่าวมาพิจารณาก่อน แต่ประธานสภาผู้แทนราษฎร ไม่ได้บรรจุไว้พิจารณาเป็นเรื่องแรกทำให้ไม่สามารถตกลงกันและมีการถกเถียงกันไปมา จนในที่สุดประธานการประชุมต้องสั่งพักการประชุมเป็นเวลา 3 นาที จากนั้นเมื่อเริ่มประชุมต่อ ประธานการประชุมจึงให้มีการลงมติ ซึ่งปรากฏว่าที่ประชุมมีมติให้เลื่อนร่างพระราชบัญญัติสภาเกษตรกรแห่งชาติ พ.ศ. ... ขึ้นมาพิจารณาก่อน และให้พิจารณาไปพร้อมกันทั้ง 7 ฉบับ เนื่องจากมีเนื้อหาและสาระเหมือนกัน สำหรับเนื้อหาสาระของร่างพระราชบัญญัติดังกล่าว คือ รัฐต้องให้การคุ้มครองและรักษาผลประโยชน์ของเกษตรกรในการผลิตและการตลาด ส่งเสริมสินค้าเกษตรให้ได้รับผลประโยชน์สูงสุด ส่งเสริมการรวมตัวของกลุ่มเกษตรกรในรูปแบบของสภาเกษตรกร โดยให้เกษตรกรมีส่วนร่วมในการกำหนดนโยบายและวางแผนการพัฒนาเกษตรอย่างเป็นระบบทั้งระดับชาติและระดับจังหวัด ซึ่งร่างพระราชบัญญัติดังกล่าวจะทำให้สามารถยกระดับคุณภาพชีวิตของเกษตรกรให้ดียิ่งขึ้น</p></body>
</news>
