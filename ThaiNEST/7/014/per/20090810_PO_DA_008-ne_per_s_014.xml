<teiHeader>
<fileDesc>
<titleStmt>
  <title>มท.1เผยได้รายชื่อค้านฎีกาเกือบ4ล้านชื่อแล้ว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-10 16:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13457  </bibl>
</sourceDesc>
</fileDesc>
</teiHeader>
<news>
<headline>มท.1เผยได้รายชื่อค้านฎีกาเกือบ4ล้านชื่อแล้ว</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (10 ส.ค.) <persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย แถลงว่า หลังจากที่มีการทำความเข้าใจกับประชาชน ตั้งแต่วันที่ 3 ส.ค.ที่ผ่านมา เกี่ยวกับการรวบรวมรายชื่อถวายฎีกา เพื่อขอพระราชทานอภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรี กระบวนการดังกล่าวไม่เป็นไปตามวิธีทางกฎหมาย ตามมาตรา 259-261 แห่ง พ.ร.บ.แก้ไขเพิ่มเติมประมวลกฎหมายวิธีพิจารณาความอาญา ฉบับที่ 23 พ.ศ.2548 และไม่เป็นไปตามหลักปฏิบัติจารีตประเพณี หมิ่นเหม่ต่อการก้าวล่วงต่อพระบรมราชวินิจฉัย อันจะสร้างความระคายเคืองต่อเบื้องพระยุคลบาท จนถึงวันนี้มีผู้มาลงชื่อคัดค้านการถวายฎีกาแล้ว 3,958,650 คน ภาคเหนือ 387,539 คน ภาคอีสาน 2,280,218 คน ภาคกลาง 964,181 คน และภาคใต้ 326,712 คน รวมทั้งมีผู้มาขอถอนรายชื่อจากที่ได้ร่วมลงชื่อถวายฎีกา 7,432 คน </p>
<p>“ยืนยันว่า กระทรวงมหาดไทยไม่ได้ตั้งเป้าจำนวนผู้มาลงชื่อคัดค้าน หรือถอนรายชื่อ แต่ต้องการให้ข้าราชการฝ่ายปกครองไปทำความเข้าใจกับประชาชน ในกระบวนการที่ถูกต้องให้มากที่สุด เพื่อให้บ้านเมืองอยู่ได้ด้วยการปกครองที่ยึดหลักนิติธรรมและนิติรัฐ” <persName>นายชวรัตน์</persName> กล่าว</p>
<p>นอกจากนี้ <persName>นายชวรัตน์</persName> กล่าวว่า ตั้งแต่สัปดาห์นี้เป็นต้นไป จะดำเนินการสร้างความรู้ความเข้าใจที่ถูกต้องให้ประชาชน ลงไปถึงระดับตำบล หมู่บ้าน และครัวเรือน โดยอาศัยกลไกของกระทรวงมหาดไทย ทั้งกำนัน ผู้ใหญ่บ้าน องค์กรปกครองส่วนท้องถิ่น อาสาสมัคร และกลุ่มสตรี ซึ่งการทำหน้าที่ของกระทรวงมหาดไทยครั้งนี้ เป็นไปตาม พ.ร.ฎ.วางระเบียบทูลเกล้าฯ ถวายฎีกา พ.ศ.2457 ข้อ 5 วรรค 4 และเป็นไปตามรัฐธรรมนูญ ที่รัฐต้องพิทักษ์รักษาไว้ซึ่งสถาบันพระมหากษัตริย์ และการปกครองระบอบประชาธิปไตย อันมีพระมหากษัตริย์ทรงเป็นประมุข และจะมีการตั้งโต๊ะให้ประชาชนลงชื่อคัดค้านการถวายฎีกา และถอนรายชื่อที่ได้ร่วมลงชื่อถวายฎีกา ไปจนถึงวันที่กลุ่มคนเสื้อแดงถวายฎีกา คือ วันที่ 17 ส.ค.นี้ โดยรายชื่อที่ได้มาจะเป็นการรวบรวมจากจังหวัดและส่วนกลาง เมื่อได้รายชื่อมาแล้ว จะหารือกับผู้ที่เกี่ยวข้องว่า จะดำเนินการอย่างไรต่อไป โดยให้ฝ่ายข้าราชการเป็นผู้ดำเนินการ.</p></body>
</news>
