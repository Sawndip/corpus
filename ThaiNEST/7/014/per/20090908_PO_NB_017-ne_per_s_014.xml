<teiHeader>
<fileDesc>
<titleStmt>
  <title>ครม.เห็นชอบโครงการฟื้นฟูทรัพยากรชายฝั่งทะเลด้วยการวางปะการังเทียม  </title>
  <author>รัชฎา ตรงดี  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209080225&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ครม.เห็นชอบโครงการฟื้นฟูทรัพยากรชายฝั่งทะเลด้วยการวางปะการังเทียม</headline>
<lead></lead>
<neck></neck>
<body><p>คณะรัฐมนตรี เห็นชอบโครงการฟื้นฟูทรัพยากรชายฝั่งทะเลด้วยการวางปะการังเทียม สนองพระราชดำรัสของสมเด็จพระนางเจ้าฯ พระบรมราชินีนาถ <persName>นายแพทย์ภูมินทร์ ลีธีระประเสริฐ</persName> รองโฆษกประจำสำนักนายกรัฐมนตรี กล่าวว่า คณะรัฐมนตรีเห็นชอบให้จัดตั้งผู้ประสานงานด้านการเปลี่ยนแปลงสภาพภูมิอากาศ ตามที่กระทรวงทรัพยากรธรรมชาติและสิ่งแวดล้อม เสนอ เพื่อพัฒนาระบบการประสานงานระหว่างกระทรวงตลอดจนหน่วยงานต่าง ๆ ให้มีประสิทธิภาพยิ่งขึ้น <persName>นายแพทย์ภูมินทร์</persName> กล่าวอีกว่า คณะรัฐมนตรี นี้ยังเห็นชอบโครงการฟื้นฟูทรัพยากรชายฝั่งทะเล เพื่อสนองพระราชดำรัสของสมเด็จพระนางเจ้าฯ พระบรมราชินีนาถ เมื่อวันที่ 12 สิงหาคม 2552 ซึ่งมีพระราชดำรัสถึงความสำเร็จของโครงการฟื้นฟูทรัพยากรชายฝั่งทะเล โดยการสร้างปะการังเทียมเพื่อเป็นที่อยู่อาศัยของสัตว์น้ำ ฟื้นฟูความสมบูรณ์ของท้องทะเล โดยคณะรัฐมนตรีได้มอบหมายกระทรวงทรัพยากรธรรมชาติและสิ่งแวดล้อม โดยกรมทรัพยากรทางทะเลและชายฝั่งเป็นหน่วยงานหลักในการวางปะการังเทียมบริเวณชายฝั่งทะเลทั่วประเทศ เพื่อฟื้นฟูทรัพยากรธรรมชาติทางทะเลและชายฝั่งให้กลับคืนความอุดมสมบูรณ์อย่างยั่งยืน โดยมีเป้าหมายสร้างปะการังเทียมปีละ 226 แห่ง ในระยะเวลา 5 ปี คิดเป็นพื้นที่ปะการังเทียม 1,700 ไร่ หรือร้อยละ 10 ของพื้นที่ปะการังเสื่อมโทรมของไทย วงเงินงบประมาณ 17,000 ล้านบาท </p></body>
</news>
