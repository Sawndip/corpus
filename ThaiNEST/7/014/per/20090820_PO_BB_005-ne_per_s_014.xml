<teiHeader>
<fileDesc>
<titleStmt>
  <title>พิพากษา"หวยบนดิน"30ก.ย. ศาลห้าม47จำเลยออกนอกปท.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/20/news_29319987.php?news_id=29319987  </bibl>
</sourceDesc>
</fileDesc>
</teiHeader>
<news>
<headline>พิพากษา"หวยบนดิน"30ก.ย. ศาลห้าม47จำเลยออกนอกปท.</headline>
<lead>ศาลฎีกาฯ นักการเมือง นัดพิพากษาทุจริตหวยบนดิน 30 ก.ย. ให้โอกาสคู่ความยื่นแถลงปิดคดีภายใน 24 ก.ย. พร้อมสั่งห้ามจำเลยทั้ง 47 คน ออกนอกประเทศ ส่วนคดี นปช.ป่วนหน้าบ้านสี่เสาฯ อสส.สั่งฟ้อง 10 แกนนำแล้ว รอนัดรายงานตัวยื่นฟ้องศาล หากเบี้ยวเล็งให้ตำรวจออกหมายจับ</lead>
<neck></neck>
<body><p>ที่ศาลฎีกาแผนกคดีอาญาผู้ดำรงตำแหน่งทางการเมือง สนามหลวง วานนี้ (19 ส.ค.) เมื่อเวลา 09.30 น. <persName>นายสบโชค สุขารมณ์</persName> รองประธานศาลฎีกาฯ เจ้าของสำนวนคดีทุจริตโครงการออกสลากเลขท้าย 2 ตัว 3 ตัว (หวยบนดิน) พร้อมองค์คณะผู้พิพากษารวม 9 คน ไต่สวนพยานจำเลยนัดสุดท้าย คดีหมายเลขดำ อม.1
2551 ที่คณะกรรมการป้องกันและปราบปรามการทุจริตแห่งชาติ (ป.ป.ช.) เป็นโจทก์ยื่นฟ้อง <persName>พ.ต.ท.ทักษิณ ชินวัตร</persName> อดีตนายกรัฐมนตรี (ศาลสั่งจำหน่ายคดีออกจากสารบบความชั่วคราวเนื่องจากหนีคดี) จำเลยที่ 1 คณะรัฐมนตรี (ครม.) ชุดรัฐบาล พ.ต.ท.ทักษิณ จำเลยที่ 2- 30 และผู้บริหารสำนักงานสลากกินแบ่งรัฐบาล ร่วมเป็นจำเลยที่ 31-47
ในความผิดฐานปฏิบัติหน้าที่มิชอบกรณีที่ร่วมกันมีมติ ครม. เมื่อวันที่ 8 ก.ค. 2546 ให้ดำเนินการออกสลากหวยบนดินตั้งแต่งวดวันที่ 1 ส.ค. 2546- พ.ย. 2549 ร่วมกันยักยอกทรัพย์และละเว้นการเรียกเก็บภาษี ตามประมวลกฎหมายอาญา มาตรา 147,152-154,157 และความผิดตาม พ.ร.บ.ว่าด้วยความผิดของพนักงานในองค์การหรือหน่วยงานของรัฐ พ.ศ. 2502 ซึ่ง ป.ป.ช. ขอให้ศาลสั่ง จำเลยทั้งหมดร่วมกันชดใช้เงิน 14,862,254,865.94 บาท คืนให้กระทรวงการคลัง กระทรวงมหาดไทย และกรุงเทพมหานคร ในฐานะผู้เสียหายด้วย</p>
<p>โดยทนายความจำเลยนำพยานเข้าไต่สวนรวม 3 ปาก ประกอบด้วย <persName>นางกุลธารินทร์ หรือยุวดี บุญครอง</persName> อดีตกรรมการผู้จัดการบริษัท มีเดีย ออฟ มีเดียส์ จำกัด <persName>นางชวนพิศ ฉายเหมือนวงศ์</persName> อดีตผู้ว่าการการเคหะแห่งชาติ และ<persName>นายปราโมชน์ ทับนาโคก</persName> ลูกจ้างประจำสำนักเลขาธิการนายกรัฐมนตรี ทั้งนี้ภายหลังไต่สวนพยานทั้ง 3 ปากแล้ว ทนายความจำเลย แถลงหมดพยาน ศาลจึงนัดฟังคำพิพากษาในวันที่ 30 ก.ย.นี้ เวลา 14.00 น. และให้โจทก์ จำเลย ยื่นคำแถลงปิดคดีภายในวันที่ 24 ก.ย.นี้ โดยศาลฎีกาฯ ยังได้มีคำสั่งกำชับจำเลยทั้ง 47 คน ห้ามเดินทางออกนอกประเทศ จนกว่าจะฟังคำพิพากษาด้วย</p>
<p>ผู้สื่อข่าวว่า ภายหลังที่ศาลดำเนินกระบวนการไต่สวนเสร็จสิ้น <persName>นายพงศ์เทพ เทพกาญจนา</persName> อดีต รมว.ยุติธรรม และโฆษกประจำตัว <persName>พ.ต.ท.ทักษิณ</persName> จำเลยที่ 24 ซึ่งร่วมฟังการพิจารณา เดินออกมาจากห้องพิจารณาคดีด้วยสีหน้าเคร่งเครียดโดยไม่ให้สัมภาษณ์</p>
<p>ผู้สื่อข่าวรายงานด้วยว่า คดีนี้เป็นคดีแรกที่ คณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.) ใช้สิทธิยื่นฟ้องคดีต่อศาลฎีกาแผนกคดีอาญาผู้ดำรงตำแหน่งทางการเมืองเอง หลังจากที่อัยการสูงสุดไม่พิจารณายื่นฟ้องให้ เนื่องจากเห็นว่าคดีนี้มีข้อไม่สมบูรณ์ โดย คตส.ยื่นฟ้องเมื่อวันที่ 10 มี.ค. 2551 และเริ่มไต่สวนพยานโจทก์ จำเลย ตั้งแต่วันที่ 31 มี.ค.จนถึง 19 ส.ค.นี้ รวมเวลาพิจารณาคดีเกือบ 6 เดือน โดยศาลมีคำสั่งออกหมายจับ พ.ต.ท.ทักษิณ จำเลยที่ 1 ซึ่งหลบหนีอยู่ในต่างประเทศ ทั้งนี้คดีดังกล่าวเมื่อ คตส.หมดวาระลงเมื่อวันที่ 30 มิ.ย. 2552 ป.ป.ช. จึงได้เข้ามาเป็นโจทก์แทน</p>
<p>ขณะที่พยานโจทก์ที่ ป.ป.ช. นำเข้าไต่สวน เช่น <persName>นายอุดม เฟื่องฟุ้ง</persName> ประธานอนุกรรมการ คตส. <persName>ม.ร.ว.ปรีดิยาธร เทวกุล</persName> อดีตรองนายกฯ และ รมว.คลัง ในสมัยรัฐบาล <persName>พล.อ.สุรยุทธ์ จุลานนท์</persName> <persName>นายสถิตย์ ลิ่มพงศ์พันธุ์</persName> ปลัดกระทรวงการคลัง และพยานโจทก์ปากอื่นๆ รวม 20 ปาก
ส่วนฝ่ายจำเลยมี <persName>พล.อ.ชวลิต ยงใจยุทธ</persName> อดีตรองนายกฯ จำเลยที่ 2 <persName>นายวิษณุ เครืองาม</persName> อดีตรองนายกฯ จำเลยที่ 7
<persName>นายจาตุรนต์ ฉายแสง</persName> อดีตรองนายกฯ จำเลยที่ 4 <persName>ร.ต.อ.ปุระชัย เปี่ยมสมบูรณ์</persName> อดีตรองนายกฯ จำเลยที่ 6 <persName>นายพงศ์เทพ เทพกาญจนา</persName> อดีต รมว.ยุติธรรม จำเลยที่ 24 <persName>คุณหญิงสุดารัตน์ เกยุราพันธุ์</persName> อดีต รมว.สาธารณสุข จำเลยที่ 28 <persName>นายวราเทพ รัตนากร</persName> อดีต รมช.คลัง <persName>นายวันมูหะมัดนอร์ มะทา</persName> อดีต รมว.มหาดไทย จำเลยที่ 23
<persName>นายชัยวัฒน์ พสกภักดี</persName> อดีตผู้อำนวยการกองสลากกินแบ่งรัฐบาล จำเลยที่ 42 <persName>นายสมใจนึก เองตระกูล</persName> อดีตปลัดกระทรวงการคลัง จำเลยที่ 31 <persName>พล.ต.อ.อิสระพันธ์ สนิทวงศ์ ณ อยุธยา</persName> อดีตผู้ช่วยผู้บัญชาการตำรวจแห่งชาติ (ผช.ผบ.ตร.) ในฐานะคณะกรรมการกองสลาก จำเลยที่ 47 <persName>นางจรวยพร ธรณินทร์</persName> อดีตปลัดกระทรวงศึกษาธิการ และอดีตกรรมการยุทธศาสตร์ ไต่สวนร่วมกับพยานปากอื่นๆ รวม 50-60 ปาก</p>
<p>อสส.สั่งฟ้องนปช.บุกบ้านสี่เสาฯ</p>
<p>ส่วนคดีที่กลุ่มแนวร่วมประชาธิปไตยต่อต้านเผด็จการแห่งชาติ (นปช.) ชุมนุมก่อความวุ่นวายที่หน้าบ้านสี่เสาเทเวศร์ ของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ เมื่อคืนวันที่ 22 ก.ค. 2550 ล่าสุด <persName>นายกายสิทธิ์ พิศวงปราการ</persName> อธิบดีอัยการฝ่ายคดีอาญา เปิดเผยว่า หลังจากที่<persName>นายชัยเกษม นิติสิริ</persName> อัยการสูงสุด มีความเห็นชี้ขาดสั่งฟ้องผู้ต้องหาทั้งหมด หลังจากที่ ผบ.ตร. มีความเห็นแย้งยืนยันสมควรฟ้องผู้ต้องหาแล้ว พนักงานอัยการคดีอาญา 10 ซึ่งรับผิดชอบสำนวนนี้ตั้งแต่ต้น ได้รับสำนวนและความเห็นชี้ขาดของอัยการสูงสุดเมื่อวันที่ 14 ส.ค.ที่ผ่านมา โดยขณะนี้อยู่ระหว่างการตรวจเอกสารและการกำหนดวันนัดให้แกนนำนปช. และผู้ร่วมชุมนุม ผู้ต้องหา มาฟังการสั่งคดีและนำตัวไปยื่นฟ้องต่อศาลอาญา</p>
“คำสั่งชี้ขาดของอัยการสูงสุด ถือเป็นที่สุดแล้ว ดังนั้นเมื่อนัดกลุ่ม นปช. มารายงานตัว ก็สามารถนำตัวยื่นฟ้องต่อศาลได้ทันที แต่ถ้าอัยการกำหนดวันนัด และผู้ต้องหารับทราบแล้วไม่มาโดยไม่แจ้งเหตุ อัยการก็จะให้พนักงานสอบสวนดำเนินการขออนุมัติหมายจับติดตามตัวมาฟ้องต่อไป”
<p>ขณะที่ <persName>นายคารม พลทะกลาง</persName> ทนายความแกนนำ นปช. กล่าวว่า ที่ผ่านมารับทราบข่าวว่าอัยการสูงสุด มีความเห็นให้ฟ้อง แต่จนถึงขณะนี้ยังไม่ได้รับแจ้งจากอัยการหรือพนักงานสอบสวนให้เข้ารายงานตัวเพื่อฟังคำสั่งและนำตัวไปยื่นฟ้อง อย่างไรก็ดีคงต้องรอหมายแจ้งอย่างเป็นทางการว่าอัยการนัดฟังคำสั่งเมื่อใด</p>
<p>เลื่อนคดีฝ่าฝืนพ.ร.ก.ฉุกเฉิน-สงกรานต์</p>
<p>ทั้งนี้ <persName>นายคารม</persName> กล่าวถึงคดีที่<persName>นายวีระ มุสิกพงศ์</persName> <persName>นายจตุพร พรหมพันธุ์</persName> ส.ส.สัดส่วนพรรคเพื่อไทย กับพวกซึ่งเป็นแกนนำ นปช. รวม 14 คน ตกเป็นผู้ต้องหาคดีร่วมกันตั้งแต่ 10 คนขึ้นไปก่อความวุ่นวายในบ้านเมืองจากการชุมนุมคนเสื้อแดงและฝ่าฝืน พ.ร.ก.บริหารราชการในสถานการณ์ฉุกเฉิน พ.ศ. 2548 ตั้งแต่วันที่ 26 มี.ค. จนถึงช่วงสงกรานต์เดือนเม.ย. 2552 ที่ผ่านมาว่า ตามที่อัยการฝ่ายคดีอาญา 10 นัดสั่งคดีนั้น ในวันที่ 20 ส.ค. แกนนำ นปช. ผู้ต้องหาจะเดินทางมารายงานตัวต่ออัยการ แต่การสั่งคดีคงจะต้องเลื่อนออกไปก่อนเนื่องการสอบสวนเพิ่มเติมยังไม่แล้วเสร็จ</p>
<p>ผู้สื่อข่าวรายงานว่า สำหรับคดีบุกบ้านสี่เสาเทเวศร์ ตามสำนวนพยานหลักฐาน พนักงานสอบสวนมีความเห็นสมควรสั่งฟ้องแกนนำ นปช. มี 10 คน ได้แก่ <persName>นายวีระ มุสิกพงศ์</persName> <persName>นายจตุพร พรหมพันธุ์</persName> <persName>นายจักรภพ เพ็ญแข</persName> <persName>นายณัฐวุฒิ ใสยเกื้อ</persName> <persName>นายวิภูแถลง พัฒนภูมิไทย</persName> <persName>นพ.เหวง โตจิราการ</persName> <persName>พ.อ.อภิวันท์ แก้วนพจิตร</persName> <persName>นายจรัล ดิษฐาอภิชัย</persName> <persName>นายมานิตย์ จิตต์จันทร์กลับ</persName> และ<persName>นายนพรุจ วรชิตวุฒิกุล</persName> ข้อหามั่วสุมกันตั้งแต่ 10 คนขึ้นไป ใช้กำลังประทุษร้าย หรือกระทำการอย่างหนึ่งอย่างใดให้เกิดการวุ่นวายขึ้นในบ้านเมือง เมื่อเจ้าพนักงานสั่งให้เลิกแล้วไม่เลิก และร่วมกันเดินแถว เดินเป็นขบวนใดๆ ในลักษณะที่เป็นการกีดขวางการจราจรโดยไม่ได้รับอนุญาตจากเจ้าพนักงานจราจร และร่วมกันกระทำการโฆษณาโดยใช้เครื่องขยายเสียงโดยไม่ได้รับอนุญาตจากเจ้าพนักงาน รวมทั้งผู้ร่วมชุมนุมอีก 5 คน</p>
<p>ศาลรับฟ้องคดี “<persName>ชาญชัย</persName>” หมิ่น “<persName>ปิยะพันธ์</persName>”</p>
<p>วันเดียวกันนี้ ที่ศาลอาญา ถนนรัชดาภิเษก เมื่อเวลา 13.30 น. ศาลนัดฟังคำสั่งคดีหมายเลขดำ อ.1944
2552 ที่<persName>นายปิยะพันธ์ จัมปาสุต</persName> ประธานคณะกรรมการบริหารองค์การขนส่งมวลชนกรุงเทพ (ขสมก.) เป็นโจทก์ ยื่นฟ้อง <persName>นายชาญชัย อิสระเสนารักษ์</persName> ส.ส.นครนายก พรรคประชาธิปัตย์ และ รองประธานกรรมาธิการป้องกันและปราบปรามการทุจริตแห่งชาติ สภาผู้แทนราษฎร เป็นจำเลย ในความผิดฐานหมิ่นประมาทโดยการโฆษณาตามประมวลกฎหมายอาญา มาตรา 326, 328</p>
<p>กรณีเมื่อวันที่ 2-3 มิ.ย. ที่ผ่านมา ที่<persName>นายชาญชัย</persName>ให้สัมภาษณ์สื่อมวลชนที่อาคารรัฐสภา ภายหลังการประชุมกรรมาธิการเพื่อพิจารณาเรื่องตรวจสอบการเช่ารถเมล์ปรับอากาศเอ็นจีวีขสมก. 4,000 คัน ทำนองว่ามีหลักฐานว่าโจทก์มีส่วนร่วมทุจริต และยังไม่เคารพสภา หลังจากไม่เข้าชี้แจงตามคำเชิญกรรมาธิการฯ</p>
<p>ศาลพิเคราะห์พยานหลักฐานในชั้นไต่สวนพยานโจทก์แล้ว เห็นว่าคดีมีมูลจึงให้ประทับรับฟ้องคดีไว้เพื่อมีคำพิพากษาต่อไป แต่เนื่องจากจำเลยเป็น ส.ส. และขณะนี้อยู่ระหว่างประชุมสภาสมัยสามัญนิติบัญญัติ ปี 2552 ตั้งแต่วันที่ 1 ส.ค. เป็นต้นมา จึงให้มีหนังสือแจ้งสำนักงานศาลยุติธรรมส่งหนังสือแจ้งรัฐสภาเพื่อดำเนินการขอตัวจำเลยมาดำเนินคดีต่อไป โดยนัดคู่ความเพื่อแถลงเปิดคดีในวันที่ 23 พ.ย. นี้ เวลา 09.00 น.
</p></body>
</news>
