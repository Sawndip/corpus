<teiHeader>
<fileDesc>
<titleStmt>
  <title>นายกฯ  ยืนยัน รัฐบาลมุ่งมั่นทุ่มเทแก้ปัญหาประเทศอย่างเต็มที่ โดยเฉพาะด้านเศรษฐกิจและการศึกษา  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208230063&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ  ยืนยัน รัฐบาลมุ่งมั่นทุ่มเทแก้ปัญหาประเทศอย่างเต็มที่ โดยเฉพาะด้านเศรษฐกิจและการศึกษา</headline>
<lead></lead>
<neck></neck>
<body><p>นายกรัฐมนตรี ยืนยัน รัฐบาลมุ่งมั่นทุ่มเทแก้ปัญหาประเทศอย่างเต็มที่ โดยเฉพาะงานทางด้านเศรษฐกิจและการศึกษา <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ เชื่อมั่นประเทศไทยกับ<persName>นายกฯ อภิสิทธิ์</persName> ถึงการแก้ไขปัญหาของประเทศในด้านต่างๆ ว่า รัฐบาลยังคงเดินหน้าทุ่มเทในการแก้ปัญหาหลักๆ อย่างเต็มที่ โดยเฉพาะ ด้านเศรษฐกิจ รัฐบาลจะพยายามควบคุมไม่ให้ต้นทุนการขนส่ง การเดินทาง เพิ่มขึ้น ในช่วงที่ราคาน้ำมันในตลาดโลกปรับตัวสูงขึ้น โดยจะมอบให้กระทรวงพาณิชย์ติดตามสถานการณ์อย่างใกล้ชิด ส่วนปัญหาการจำหน่ายสลากกินแบ่งรัฐบาลเกินราคานั้น ขณะนี้ได้สั่งให้ <persName>นายประดิษฐ์ ภัทรประสิทธิ์</persName> รัฐมนตรีช่วยว่าการกระทรวงการคลัง เร่งหามาตรการแก้ไขแล้ว ส่วนงานด้านการศึกษานั้น นายกรัฐมนตรี กล่าวว่า สำหรับเรื่องการปฏิรูปการศึกษา รัฐบาลได้ตั้งเป้าดำเนินการไว้หลังจากที่กฎหมายปฎิรูปการศึกษาแห่งชาติมีผลบังคับใช้แล้ว โดยมองว่าขณะนี้ระบบการศึกษาของไทยมีสิ่งที่ต้องเร่งดำเนินการ 4 เรื่อง คือ เรื่องแรก การตั้งสถาบันคุรุศึกษาขึ้นมาเพื่อดูแลกระบวนการผลิตและพัฒนา รวมถึงการประกันคุณภาพของครู เรื่องที่สองคือ การตั้งสถาบันในการดูแลเรื่องคุณวุฒิทางการศึกษา โดยสถาบันนี้จะช่วยดูแลในเรื่องของมาตรฐานการประกอบอาชีพต่างๆ โดยการประสานงานระหว่างกระทรวงแรงงานและกระทรวงศึกษาธิการ และจะมีการฝึกฝนอาชีพให้ตรงกับความต้องการของผู้ประกอบการและระบบราชการในอนาคต เรื่องที่สามคือ การยกระดับหน่วยงานที่ทำงานเกี่ยวกับระบบการศึกษานอกโรงเรียน (กศน.) เพื่อให้มีความสอดคล้องกับการปฏิรูปการศึกษา และเรื่องสุดท้ายคือ การบริหารจัดการกองทุนเทคโนโลยี ที่จะนำมาพัฒนาการศึกษาให้มีความเป็นรูปธรรมมากขึ้น </p></body>
</news>
