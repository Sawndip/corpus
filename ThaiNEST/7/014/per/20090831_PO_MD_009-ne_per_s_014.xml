<teiHeader>
<fileDesc>
<titleStmt>
  <title>แฉล็อบบี้ส.ว.ผ่านพรบ.กู้ แลกงบประมาณลงพื้นที่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-31 19:50:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000099435  </bibl>
</sourceDesc>
</fileDesc>
</teiHeader>
<news>
<headline>แฉล็อบบี้ส.ว.ผ่านพรบ.กู้ แลกงบประมาณลงพื้นที่</headline>
<lead></lead>
<neck></neck>
<body><p><persName>นายธวัช บวรวนิชยกูร</persName> ส.ว.สรรหา ในฐานะกมธ.วิสามัญพิจารณา ร่าง พ.ร.บ.งบประมาณรายจ่ายประจำปีงบประมาณ พ.ศ.2553 วุฒิสภา กล่าวถึงกรณีที่วุฒิสภา เตรียมพิจารณาร่าง พ.ร.บ.งบประมาณฯปี 53 ที่สภาผู้แทนราษฎรได้ให้ความเห็นชอบแล้วว่า งบปี53 ร้อยละ 85 เป็นรายจ่ายประจำ ที่เหลือเป็นงบลงทุน ซึ่งปกติเรื่องไม่ชอบมาพากล มักจะไปอยู่ที่งบลงทุน แต่ปีนี้น้อยมาก รวมถึงค่าเวนคืน และงบผูกพันจากปีก่อนๆ ซึ่งมีการพิจารณากันมาแล้ว</p>
<p>อย่างไรก็ตาม หากดูประสิทธิภาพการใช้จ่ายเปรียบเทียบกับผลผลิต งบประจำในปี 53 ที่เพิ่มขึ้นจำนวนมาก เทียบกับผลผลิตแล้ว ไม่คุ้มค่า ที่ผ่านมีความพยายามผลักดันการพัฒนาระบบราชการให้สร้างผลผลิตที่จับต้องได้ แต่วันนี้ก็ยังเป็นนามธรรม เงินที่ลงไปกับราชการสามารถไปช่วยแก้ปัญหาความยากจน การเกษตร ความขัดแย้ง แต่กลายเป็นระบบราชการลอย ไปลอยมา แก้ปัญหาเรื่องแรงจูงใจให้ราชการทำงานไม่ได้ รัฐบาลเองก็ยังไม่มีเอกภาพ ดังนั้นเงินในส่วนรายจ่ายประจำสูญเปล่า ประเทศไปไม่ได้ ถ้างบประจำสูงขึ้นเรื่อยๆ แต่ไม่มีผลผลิตที่จับต้องได้ การสร้างกลไกตรวจสอบประสิทธิภาพประสิทธิผลของราชการที่จับต้องได้ก็ไม่มี</P>
<p>นอกจากนี้ควรจะจับตาดูเงินกู้ 8 แสนล้านบาท ที่จะใช้สำหรับแผนไทยเข้มแข็ง โดยเฉพาะในการพิจารณาของวุฒิสภา น่าแปลกใจ ตอนอภิปราย ร่าง พ.ร.บ.กู้เงิน 4 แสนล้านบาท ในวาระแรก ส.ว.อภิปรายโจมตีรัฐบาลเรื่องเงินกู้ก้อนนี้เป็นอย่างมาก แต่ตอนลงมติกลับเป็นคนละเรื่อง โดยโหวตผ่านขาดลอย</p>
<p> "ผมได้ยินมาว่าในการพิจารณาในชั้นกรรมาธิการวิสามัญ มีกระบวนการต่อรองระหว่างรัฐบาล และ ส.ว.เลือกตั้งบางกลุ่ม ที่จะจัดงบให้ไปลงจังหวัดต่างๆ ของ ส.ว. ซึ่งถือว่าแย่มากหากทำกันแบบนี้ ขอให้จับตาดูตอนอภิปราย วาระ 2 และ 3 หาก ร่าง พ.ร.บ.ยังเป็นเหมือนเดิม แต่ ส.ว.ยังให้ผ่านมากมายแบบวาระแรก ก็แสดงว่า มีความผิดปกติดังกล่าวเกิดขึ้นจริง" <persName>นายธวัช</persName>กล่าว</p></body>
</news>
