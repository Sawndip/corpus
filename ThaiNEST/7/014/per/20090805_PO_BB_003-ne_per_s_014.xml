<teiHeader>
<fileDesc>
<titleStmt>
  <title>ทส.สั่งผลักดัน68สำนักสงฆ์พ้นป่าอนุรักษ์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/05/news_29232534.php?news_id=29232534  </bibl>
</sourceDesc>
</fileDesc>
</teiHeader>
<news>
<headline>ทส.สั่งผลักดัน68สำนักสงฆ์พ้นป่าอนุรักษ์</headline>
<lead>กรมป่าไม้ผลักดันเร่งด่วนสำนักสงฆ์ 68 แห่ง บุกรุกป่าขยายพื้นที่ตั้งอาคารถาวรขัดเงื่อนไขมติ ครม. ขณะที่ผลสำรวจยอดรวมสำนักสงฆ์ในพื้นที่ป่าทั้งหมดสูงถึง 5 พันแห่ง กินพื้นที่ป่าไม้มากกว่าแสนไร่ จังหวัดเลย-ขอนแก่น มีสำนักสงฆ์มากสุด นัดประชุมพระสังฆาธิการ และเจ้าคณะจังหวัดทั่วประเทศ เพื่อทำความเข้าใจ 27 ส.ค.นี้ ขณะที่มหาเถรสมาคม รอผลประชุมก่อนดำเนินการ</lead>
<neck></neck>
<body><p><persName>นายสมชัย เพียรสถาพร</persName> อธิบดีกรมป่าไม้ กระทรวงทรัพยากรธรรมชาติและสิ่งแวดล้อม (ทส.) เปิดเผยว่า ในการประชุมคณะกรรมการป้องกันและแก้ไขปัญหาพระสงฆ์ในพื้นที่ป่าไม้ ที่มี<persName>นายสุวิทย์ คุณกิตติ</persName> รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุม เมื่อวันที่ 19 มิ.ย.ที่ผ่านมา มีมติให้กรมป่าไม้เร่งรัดการดำเนินงานแก้ไขปัญหาพระสงฆ์ในพื้นที่ป่าไม้ ซึ่งเป็นไปตามมีมติคณะรัฐมนตรี (ครม.) วันที่ 18 เม.ย. 2538
ที่ผ่านมา กรมป่าไม้ได้ประสานกับทางกรมการศาสนา กรมการปกครอง และมหาเถรสมาคม และมีการตั้งคณะกรรมการระดับจังหวัด ระดับอำเภอ เพื่อสำรวจจำนวนที่พักสงฆ์ในพื้นที่ป่าไม้เอาไว้รวม 5,529 แห่ง รวมพื้นที่ประมาณ 192,763 ไร่ โดยแบ่งออกเป็นที่พักสงฆ์ในเขตป่าสงวนแห่งชาติ 4,249 แห่งพื้นที่ 157,226 ไร่ ป่าตาม พ.ร.บ.ป่าไม้ พ.ศ. 2484 จำนวน 368 แห่งพื้นที่ 12,668 ไร่ เขตอุทยาน 172 แห่ง พื้นที่ประมาณ 8,768 ไร่ เขตรักษาพันธุ์สัตว์ป่า 41 แห่งพื้นที่ 1,490 ไร่ เขตปฏิรูปที่ดินเพื่อการเกษตรกรรม (ส.ป.ก.) 320 แห่ง พื้นที่ 3,545 ไร่ และพื้นที่ของรัฐ ที่เอกชนมีเอกสารสิทธิ 380 แห่งพื้นที่ 9,066 ไร่</p>
<p>ต่อมากรมป่าไม้ได้ทำการสำรวจและจำแนกรายละเอียดของที่พักสงฆ์ พบจำนวน 3,056 แห่ง และมี 68 แห่ง ที่ต้องผลักดันออกจากพื้นที่ทันที เนื่องจากไม่เข้าข่ายตามมติที่กำหนด คือ เพิ่งเข้ามาอยู่หลังมติ ครม. 18 เม.ย. 2548 และไม่ได้อยู่ในบัญชีรายชื่อที่สำรวจไว้ก่อนหน้านี้ นอกจากนี้ ยังตั้งในเขตป่าอนุรักษ์โซนซี และเข้ามาที่หลังการประกาศเขตอุทยานฯ เขตรักษาพันธุ์สัตว์ป่า ทำให้จำเป็นต้องผลักดันออกทันที นอกจากนี้ ยังพบว่าบางแห่งบุกรุกขยายพื้นที่ ก่อสร้างพี่พักถาวร ห้องน้ำ เข้าไปตัดต้นไม้หวงห้าม รวมทั้งปัญหาการเข้าไปธุดงค์ของพระ ที่อาจทำให้เกิดปัญหาไฟไหม้ป่าโดยรู้เท่าไม่ถึงการณ์</p>
<p>ผู้สื่อข่าวรายงาน ในส่วนพื้นที่อุทยานแห่งชาติ กรมอุทยานแห่งชาติ ได้มีการรายงานข้อมูลต่อ ที่ประชุมทราบว่า ก่อนหน้านี้ เคยมีการจับกุมลูกศิษย์ของสำนักสงฆ์ภูไม้ฮาว เข้าไประเบิดถ้ำในเขตอุทยานแห่งชาติภูผายล จ.มุกดาหาร และมีการแจ้งความดำเนินคดีฟ้องร้องและศาลมีมติให้จำคุกลูกศิษย์เป็นเวลา 1 ปี 3 เดือน นอกจากนี้ ยังมีรายงานว่าในเขตพื้นที่ภาคอีสานมีที่พักสงฆ์อีก 63 ที่พัก แบ่งเป็นเขตอุทยานแห่งชาติภูผาเทิบ 3 แห่ง อุทยานแห่งชาติภูสระดอกบัว 5 แห่ง ภูผายล 11 แห่ง พื้นที่เขตรักษาพันธุ์สัตว์ป่าภูสีฐาน 2 แห่ง และพื้นที่เขตห้ามล่าสัตว์ป่าถ้ำผาน้ำทิพย์ 19 แห่ง
“ยอมรับว่าเรื่องการนิมนต์พระออกจากป่าเป็นเรื่องที่ละเอียดอ่อนมาก ทำให้ต้องมีการหารือกับทางกรมการศาสนา และมหาเถรสมาคม เพื่อทำความเข้าใจที่ถูกต้องในเรื่องนี้กับสำนักสงฆ์ทั่วประเทศ เพราะถ้าจะว่ากันแล้ว สำนักสงฆ์จำนวนน้อยเท่านั้นที่ไม่ยอมรับเงื่อนไขระเบียบข้อตกลง เพราะความจริงแล้ว มีสำนักสงฆ์มากถึง 989 แห่งที่อยู่ในป่าที่เข้ามาช่วยงานด้านป่าไม้ ส่วนที่เหลือมีการขออนุญาตสร้างวัดโดยถูกต้องตามกฎหมาย ซึ่งปัญหาทั้งหมดเตรียมจัดประชุมพระสังฆาธิการ และเจ้าคณะจังหวัดทั่วประเทศในวันที่ 27 ส.ค.นี้” <persName>นายสมชัย</persName> กล่าวและว่า</p>
<p>เมื่อถามว่ามีข่าวว่าจะมีพระสายปฏิบัติที่ไม่พอใจและเคลื่อนไหวคัดค้านกรมป่าไม้จะรับมืออย่างไร <persName>นายสมชัย</persName> กล่าวว่า ขณะนี้ จะเร่งประสานให้คณะกรรมการระดับจังหวัดทำความเข้าใจกับสำนักสงฆ์ จำนวน 68 แห่งที่อยู่ในบัญชีกลุ่มแรกที่ต้องนิมนต์ท่านออก เพราะถือว่าทำผิดรุกที่ป่าจริงๆ ซึ่งเท่าที่ได้รับรายงานส่วนใหญ่อยู่เขตภาคอีสาน เฉพาะที่ จ.เลย มีมากถึง 21 แห่งอยู่ในเขตป่าสงวน รองลงมาที่ขอนแก่น 15 แห่ง อุดรธานี 3 แห่ง ราชบุรี 5 แห่ง กาญจนบุรี 4 แห่ง ชุมพร 3 แห่ง เป็นต้น
ด้าน<persName>นายเกษมสันต์ จิณณวาโส</persName> อธิบดีกรมอุทยานแห่งชาติสัตว์ป่าและพันธุ์พืช กล่าวว่า ในการแก้ปัญหาพระสงฆ์ในพื้นที่ป่าไม้ เคยมีการทำข้อตกลงเรื่องการตั้งสำนักสงฆ์ในเขตพื้นที่ป่า ระหว่างสำนักพระพุทธศาสนากับกรมป่าไม้ไว้แล้ว และเป็นมติ ครม. เพื่อป้องกันไม่ให้มีขยายสำนักสงฆ์บุกรุกพื้นที่ป่าเพิ่มเติม แต่กลับพบว่ามีหลายกรณีที่พบพระสงฆ์ทำเกินกิจของสงฆ์ อาทิเช่น เข้าไปตัดไม้ในเขตป่า ให้ลูกศิษย์ใช้ระเบิดทีเอ็นทีไประเบิดถ้ำ เป็นต้น ซึ่งถือว่าเข้าข่ายทำผิดกฎหมายของกรมอุทยานฯ สามารถจับดำเนินคดีได้ เพราะหากไม่จับก็เท่ากับกรมอุทยานฯ ละเว้นการปฏิบัติหน้าที่</p>
<p>พระธรรมวรเมธี ผู้ช่วยเจ้าอาวาสวัดราชบพิธ กรรมการมหาเถรสมาคม ในฐานะผู้แทนมหาเถร ในคณะกรรมการป้องกันและแก้ไขปัญหาพระสงฆ์ในพื้นที่ป่าไม้ กล่าวว่า ขณะนี้ คงต้องรอการประชุมคณะกรรมการ ก่อนว่าจะมีมติออกมาอย่างไร แต่อย่างไรก็ตาม เบื้องต้นกระทรวงทรัพยากรฯ แจ้งว่าจะมีการแบ่งพื้นที่ป่าออกมา อาทิเช่น ป่าชุมชน ป่าเศรษฐกิจ ป่าต้นน้ำ ป่าอนุรักษ์ เป็นต้น จากนั้นจะมีการกำหนดเขตที่สำนักสงฆ์สามารถเข้าไปตั้งอยู่ได้ หากเป็นพื้นที่ที่ไม่สามารถตั้งสำนักสงฆ์ได้ ก็จะมีการให้รื้อถอน
อย่างไรก็ตาม ต้องยอมรับว่าพระกับป่านั้นมีความสัมพันธ์กัน โดยเฉพาะพระกรรมฐาน หรือพระป่าในภาคตะวันออกเฉียงเหนือ หรือในภาคเหนือที่มีสำนักสงฆ์อยู่จำนวนมาก กระทรวงทรัพยากรฯ และคณะสงฆ์จะต้องทำความเข้าใจให้ดี เพราะหากไม่เข้าใจกันเรื่องจะบานปลาย กลายเป็นความขัดแย้ง</p></body>
</news>
