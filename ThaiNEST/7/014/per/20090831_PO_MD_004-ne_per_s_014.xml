<teiHeader>
<fileDesc>
<titleStmt>
  <title>สั่งฟ้องกราวรูด"20บิ๊ก"ขึ้นเงินเดือนให้ตัวเอง  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-31 21:37:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000098986  </bibl>
</sourceDesc>
</fileDesc>
</teiHeader>
<news>
<headline>สั่งฟ้องกราวรูด"20บิ๊ก"ขึ้นเงินเดือนให้ตัวเอง</headline>
<lead></lead>
<neck></neck>
<body><p>รายงานข่าวแจ้งว่า อัยการสูงสุดมีความเห็นสั่งฟ้อง อดีตตุลาการศาลรัฐธรรมนูญ 13 คน อดีตคณะกรรมการการเลือกตั้ง (กกต.) 4 คน และผู้ตรวจการแผ่นดิน และอดีตผู้ตรวจการแผ่นดิน 3 คน รวมทั้งหมด 20 คน ในข้อหาเจ้าพนักงานปฏิบัติหน้าที่ หรือละเว้นปฏิบัติหน้าที่โดยมิชอบหรือโดยทุจริตตามประมวลกฎหมายอาญา มาตรา 157 กรณีร่วมกันออกระเบียบจ่ายค่าตอบแทนให้กับตนเองโดยมิชอบในลักษณะเหมาจ่ายรายเดือน คนละ 20,000 บาท ต่อศาลอาญา</p>
<p>สำหรับ อดีตตุลาการศาลรัฐธรรมนูญประกอบด้วย 1.<persName>นายกระมล ทองธรรมชาติ</persName> 2.<persName>นายจิระ บุญพจนสุนทร</persName> 3.<persName>นายจุมพล ณ สงขลา</persName> 4.<persName>นายผัน จันทรปาน</persName> 5.<persName>นายมงคล สระฏัน</persName> 6. <persName>นายมานิต วิทยาเต็ม</persName> 7.<persName>นายศักดิ์ เตชาชาญ</persName> 8.<persName>นายสุจิต บุญบงการ</persName> 9.<persName>นายสุธี สิทธิสมบูรณ์</persName> 10. <persName>พล.ต.อ.สุวรรณ สุวรรณเวโช</persName> 11.<persName>นายสุวิทย์ ธีรพงษ์</persName> 12.<persName>นางเสาวนีย์ อัศวโรจน์</persName> 13.<persName>นายอุระ หวังอ้อมกลาง</persName></p>
<p>อดีต กกต.ประกอบด้วย <persName>พล.ต.อ.วสานา เพิ่มลาภ</persName> อดีตประธาน กกต. <persName>นายปริญญา นาคฉัตรีย์</persName>, <persName>นายวีระชัย แนวบุญเนียร</persName> และ <persName>พล.อ.จารุภัทร เรืองสุวรรณ</persName></p>
<p>ส่วนผู้ตรวจการแผ่นดินประกอบด้วย <persName>พล.อ.ธีรเดช มีเพียร</persName> ประธานผู้ตรวจการแผ่นดิน <persName>นายปราโมทย์ โชติมงคล</persName> และ อดีตผู้ตรวจการแผ่นดิน <persName>นายพูลทรัพย์ ปิยะอนันต์</persName></p>
<p>ผู้สื่อข่าวรายงานว่า คดีดังกล่าว คณะกรรมการป้องกันและปราบปรามการทุจริตแห่งชาติ (ป.ป.ช.) มีมติชี้มูลความผิดทางอาญา ตั้งแต่เดือนธันวาคม 2550 และส่งเรื่องให้อัยการสูงสูงสุดพิจารณาสำนวน แต่อัยการสูงสุดใช้เวลาในการพิจารณาสำนวนนานเกือบ 2 ปี จนถึงกลางปี 2552 จึงมีความเห็นให้สั่งฟ้องอดีตตุลาการศาลรัฐธรรมนูญ อดีต กกต.และผู้ตรวจการแผ่นดินโดยแยกออกเป็น 3 สำนวน โดยขอให้ ป.ป.ช. ออกหมายเรียกบุคคลทั้ง 20 คน เพื่อให้อัยการสูงสุดนำไปตัวฟ้องคดีต่อศาล</p>
<p>อย่างไรก็ตาม พนักงานอัยการพยายามดำเนินการเรื่องนี้อย่างเงียบๆโดยอ้างว่าบุคคลทั้ง 20 คนล้วน แต่เป็น"ผู้ใหญ่" หรืออดีตเจ้าหน้าที่รัฐระดับสูง จึงต้องการให้เกียรติ ไม่ต้องการให้เป็นข่าวอื้อฉาว </p></body>
</news>
