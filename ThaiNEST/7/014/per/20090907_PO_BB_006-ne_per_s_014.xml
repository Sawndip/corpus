<teiHeader>
<fileDesc>
<titleStmt>
  <title>พท.อัด8เดือนดับไฟใต้เหลวไล่สุเทพ-ถาวร  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/07/news_29421058.php?news_id=29421058  </bibl>
</sourceDesc>
</fileDesc>
</teiHeader>
<news>
<headline>พท.อัด8เดือนดับไฟใต้เหลวไล่<persName>สุเทพ</persName>-<persName>ถาวร</persName></headline>
<lead>“<persName>อภิสิทธิ์</persName>” ยันติดตามสถานการณ์ความไม่สงบภาคใต้ใกล้ชิด ชี้โครงการลงในพื้นที่ต่อเนื่อง ด้านโฆษกเพื่อไทยอัด 8 เดือน รัฐบาลดับไฟล้มเหลว เหตุมัวแต่สนใจคดี “ฆ่า<persName>สนธิ</persName>-ตั้ง ผบ.ตร.” ไล่ “นายกฯ-<persName>สุเทพ</persName>-<persName>ถาวร</persName>” ลาออก ส่วนสถานการณ์ยังเดือด ล่าสุดยิงทหารพรานหน่วยเลือกตั้ง จ.ปัตตานี เจ็บ 1 ราย</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯ อภิสิทธิ์</persName>” วานนี้ (6 ก.ย.) ว่า รัฐบาลติดตามสถานการณ์ปัญหาความไม่สงบชายแดนภาคใต้ใกล้ชิด ในช่วงเดือนนี้มีกลุ่มผู้ก่อความไม่สงบยังปฏิบัติการใช้ความรุนแรงอยู่ แต่ว่าหน่วยงานความมั่นคงพยายามเต็มที่ในการสกัดกั้น ป้องปราม โดยเฉพาะกรณีระเบิดรถยนต์ ก็ได้มีการเก็บภาพไว้ในกล้องวงจรปิด มีรายละเอียดพอสมควร รวมทั้งเร่งรัดนำตัวดำเนินคดีกับผู้ทำผิดให้ได้
“ขอให้มั่นใจรัฐบาลติดตามสถานการณ์อย่างใกล้ชิด โครงการตามนโยบายสำคัญต่างๆ ก็ยังลงเดินหน้าต่อเนื่อง โดยมีรัฐมนตรีที่รับผิดชอบ และตัวกระผมเวียนกันลงพื้นที่ เพื่อเป็นขวัญกำลังใจให้กับผู้ปฏิบัติหน้าที่ และพี่น้องประชาชน” นายกฯ กล่าว</p>
<p>พท.อัดรัฐ 8 เดือนล้มเหลวดับไฟใต้</p>
<p>ทางด้านท่าทีฝ่ายค้าน <persName>นายพร้อมพงศ์ นพฤทธิ์</persName> โฆษกพรรคเพื่อไทย แถลงว่า เหตุการณ์ความไม่สงบในพื้นที่ 3 จังหวัดภาคใต้ ยังมีเกิดขึ้นต่อเนื่อง แสดงให้เห็นว่าการแก้ปัญหาของรัฐบาลล้มเหลว โดยที่<persName>นายอภิสิทธิ์ เวชชาชีวะ</persName> นายกรัฐมนตรี หัวหน้าพรรคประชาธิปัตย์ กลับให้ความสำคัญกับการแก้ปัญหาคดีลอบสังหาร
<persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย (พธม.) และการแต่งตั้งผู้บัญชาการตำรวจแห่งชาติ (ผบ.ตร.) คนใหม่มากกว่า
จากที่ก่อนหน้านี้ ประชาชนภาคใต้หวังว่าการแก้ปัญหาความไม่สงบชายแดนใต้จะดีขึ้น เพราะพรรคประชาธิปัตย์เคยบอกกับประชาชน ว่า หากมาเป็นรัฐบาลจะแก้ปัญหาให้ได้ภายใน 3 เดือน แต่จนถึงขณะนี้ หลังจาก<persName>นายอภิสิทธิ์</persName>เข้ามาบริหารประเทศ 8 เดือน ปัญหาในภาคใต้ก็ยังไม่สงบ โดยมีเหตุการณ์ความไม่สงบเกิดขึ้นตั้งแต่เดือน ม.ค.-ส.ค.ทั้งสิ้น 592 เหตุการณ์ มีผู้เสียชีวิต 299 ราย และบาดเจ็บ 523 ราย
“<persName>นายอภิสิทธิ์</persName> เป็นนายกฯ มา 8 เดือน มัวแต่สนใจคดียิง<persName>นายสนธิ</persName> กับแต่งตั้ง ผบ.ตร.ไม่ได้แก้ปัญหาภาคใต้ ทั้งๆ ที่พรรคประชาธิปัตย์มี ส.ส.ภาคใต้มากที่สุด และมีผู้เชี่ยวชาญเรื่องภาคใต้จำนวนมาก อาทิเช่น <persName>นายชวน หลีกภัย</persName> ประธานที่ปรึกษาพรรคประชาธิปัตย์ ซึ่งเป็นอดีตนายกรัฐมนตรีถึง 2 สมัย อยากถามว่า<persName>นายอภิสิทธิ์</persName> เป็นนายกฯ เคยลงไปพื้นที่ภาคใต้ เพื่อแก้ปัญหาความไม่สงบอย่างบูรณาการแล้วหรือยัง หรือว่าแก้ปัญหาแบบซื้อเวลา” โฆษกพรรคเพื่อไทยระบุ</p>
<p>ไล่ส่ง “นายกฯ-<persName>สุเทพ</persName>-<persName>ถาวร</persName>”</p>
<p><persName>นายพร้อมพงศ์</persName> กล่าวอีกว่า ประชาชนและเจ้าหน้าที่ถูกฆ่ารายวัน ทำให้รู้ว่ากล้องซีซีทีวี ที่อนุมัติให้ใช้ติดตามผู้ก่อการร้ายสมัย <persName>พล.อ.สุรยุทธ์ จุลานนท์</persName> อดีตนายกรัฐมนตรี ไม่สามารถใช้การได้ ดังนั้น <persName>นายอภิสิทธิ์ เวชชาชีวะ</persName> นายกฯ <persName>นายสุเทพ เทือกสุบรรณ</persName> รองนายกฯ ฝ่ายความมั่นคง และ<persName>นายถาวร เสนเนียม</persName> รมช. มหาดไทย (มท. 3) ควรรับผิดชอบด้วยการลาออก อย่ามากินเงินเดือนที่มาจากภาษีของประชาชน</p>
<p>ยิงทหารพรานคาหน่วยเลือกตั้งปัตตานี</p>
<p>ส่วนสถานการณ์ความไม่สงบในจังหวัดชายแดนภาคใต้ คนร้ายยังคงก่อเหตุอย่างต่อเนื่อง ผู้สื่อข่าวรายงานว่าช่วงเช้า (6 ก.ย.) <persName>พล.ต.ต.กรีรินทร์ อินทร์แก้ว</persName>ผบก.ภ.จ.ปัตตานี ได้รับรายงานจาก สภ.สายบุรี จ.ปัตตานี ว่า ได้มีคนร้ายไม่ทราบจำนวนได้ใช้อาวุธสงครามยิงใส่ฐานปฏิบัติการทหารพรานชุดรักษาความปลอดภัย 100 หน่วย ลว.จรยุทธ ซึ่งตั้งฐานอยู่ที่โรงเรียนบ้านสือดัง หมู่ที่ 4 ต.เตราะบอน อ.สายบุรี จ.ปัตตานี
เจ้าหน้าที่ได้ยิงตอบโต้ และเกิดปะทะกันประมาณ 5 นาที จากนั้นคนร้ายล่าถอยไป จากการตรวจสอบพบว่า<persName>อาสาสมัครทหารพราน กัมปนาท คงแก้ว</persName> มีบาดแผลถูกยิงบริเวณแขน อาการบาดเจ็บ นำตัวส่งโรงพยาบาลสมเด็จพระยุพราชอำเภอสายบุรี เจ้าหน้าที่ได้จัดกำลังแกะรอยติดตามคนร้ายกลุ่มดังกล่าวแล้ว</p>
<p>ทั้งนี้ โรงเรียนบ้านสือดัง เป็นสถานที่ตั้งหน่วยเลือกตั้งหนึ่ง อบต.หน่วยเลือกตั้งที่ 1 เขต 4 ม.4 บ้านสือดัง ต.เตราะบอน อ.สายบุรี หลังตรวจสอบบริเวณหน่วยเลือกตั้งไม่ได้รับความเสียหายสามารถดำเนินการเลือกตั้งได้ปกติ</p>
<p>จากการดูแลหน่วยเลือกตั้ง จ.ปัตตานี ตำรวจและฝ่ายปกครอง จะดูแลในพื้นที่ ส่วนทหารจะเป็นกำลังหลักในการดูแลความปลอดภัย โดยลาดตระเวนเส้นทาง และประจำเส้นทาง พร้อมตั้งจุดตรวจ จุดสกัด การดูแลหีบบัตรเลือกตั้ง รปภ.หน่วยเลือกตั้ง ตลอดทั้งวัน</p></body>
</news>
