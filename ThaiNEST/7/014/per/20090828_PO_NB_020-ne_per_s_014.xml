<teiHeader>
<fileDesc>
<titleStmt>
  <title>"สุเทพ"  ระบุ ช่วงบ่ายวันนี้จะประชุม กอ.รมน.ตั้งศูนย์รักษาความมั่นคงและปลอดภัยรับชุมนุมเสื้อแดง  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208280053&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>"<persName>สุเทพ</persName>"  ระบุ ช่วงบ่ายวันนี้จะประชุม กอ.รมน.ตั้งศูนย์รักษาความมั่นคงและปลอดภัยรับชุมนุมเสื้อแดง</headline>
<lead></lead>
<neck></neck>
<body><p>รองนายกรัฐมนตรีด้านความมั่นคง ระบุ ช่วงบ่ายวันนี้จะมีการประชุมกองอำนวยการรักษาความมั่นคงภายในราชอาณาจักร เพื่อตั้งศูนย์รักษาความมั่นคงและปลอดภัย รวมถึงกำหนดแผนปฏิบัติ เพื่อรับสถานการณ์การชุมนุมของกลุ่ม นปช.ในวันที่ 30 สิงหาคมนี้ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง กล่าวว่า ในช่วงบ่ายวันนี้ (28 ส.ค.52) จะมีการประชุมกองอำนวยการรักษาความมั่นคงภายใน หรือ กอ.รมน. เพื่ออนุมัติตั้งศูนย์ความมั่นคงและปลอดภัย ตามพระราชบัญญัติการรักษาความมั่นคงภายในราชอาณาจักร หรือ พ.ร.บ.ความมั่นคง รวมถึงกำหนดแผนปฏิบัติเพื่อรับสถานการณ์การชุมนุมของกลุ่ม นปช.ในวันที่ 30 สิงหาคมนี้ ให้เกิดความสงบเรียบร้อย ทั้งนี้ ยืนยันว่า กลุ่มผู้ชุมนุมสามารถชุมนุมสถานที่ใดก็ได้ แต่ต้องอยู่ภายใต้กรอบของกฎหมาย ไม่สร้างความเดือดร้อนให้กับประชาชน หรือปิดล้อมสถานที่ราชการ และไม่ปิดถนน และรัฐบาลจะไม่มีการตั้งจุดสกัดการเคลื่อนไหวอย่างแน่นอน แต่จะพยายามทำทุกอย่างให้เกิดความสงบสุข <persName>นายสุเทพ</persName> ยังกล่าวถึงการที่นายกรัฐมนตรี มอบหมายให้<persName>พลตำรวจเอกพัชรวาท วงษ์สุวรรณ</persName> ผู้บัญชาการตำรวจแห่งชาติ เจรจากับกลุ่มผู้ชุมนุมว่า ขณะนี้ได้ผลตอบรับที่ดีจากแกนนำกลุ่ม นปช. ซึ่งยอมรับฟังและเข้าใจถึงความจำเป็นที่จะประกาศใช้ พ.ร.บ.ความมั่นคง</p></body>
</news>
