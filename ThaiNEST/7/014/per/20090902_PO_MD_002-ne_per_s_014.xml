<teiHeader>
<fileDesc>
<titleStmt>
  <title>"เทือก"แก้ระเบียบงบฉุกเฉิน รมต.สำนักนายกฯมีเอี่ยว900ล.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-02 19:49:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000100482  </bibl>
</sourceDesc>
</fileDesc>
</teiHeader>
<news>
<headline>"<persName>เทือก</persName>"แก้ระเบียบงบฉุกเฉิน รมต.สำนักนายกฯมีเอี่ยว900ล.</headline>
<lead></lead>
<neck></neck>
<body><p>รายงานข่าวจากทำเนียบรัฐบาล แจ้งว่า การประชุมคณะกรรมการการกระจายอำนาจให้แก่องค์กรปกครองส่วนท้องถิ่น (กกถ.) <persName>นายอภิสิทธิ์ เวชชาชีวะ</persName> นายกรัฐมนตรี ได้สั่งการให้มีการศึกษาพิจารณาสภาพความเป็นเมือง (Urbanization) เพื่อเสนอรูปแบบที่เหมาะสมในการจัดบริการสาธารณะขององค์กรปกครองส่วนถิ่น (อปท.) ในลักษณะเครือข่าย หรือกลุ่มพื้นที่ หลังจากที่<persName>นายอภิรักษ์ โกษะโยธิน</persName> ที่ปรึกษานายกรัฐมนตรี เป็นประธานอนุกรรมการพัฒนารูปแบบการให้บริการสาธารณะของ อปท.ในลักษณะเครือข่าย หรือกลุ่มพื้นที่ และรูปแบบการจัดตั้งองค์กรบริหารจัดการในพื้นที่พิเศษเสนอ</p>
<p>สำหรับพื้นที่เป้าหมายที่เสนอให้ดำเนินโครงการนำร่อง จะให้ความสำคัญกับพื้นที่ ที่มีศักยภาพเป็นฐานเศรษฐกิจที่สำคัญของประเทศ เพื่อเพิ่มขีดความสามารถในการแข่งขันของประเทศ โดยคำนึงถึงความพร้อมของพื้นที่ เช่น มีการศึกษาความเหมาะสมไว้แล้วระดับหนึ่ง และเป็นความต้องการที่สอดคล้องกันระหว่างองค์กรปกครองส่วนท้องถิ่นและคนในพื้นที่ รวมทั้งได้มีการทำประชาคมที่เห็นพ้องร่วมกันไว้ระดับหนึ่งแล้ว โดยเบื้องต้นมีข้อเสนอให้ดำเนินการใน 5 พื้นที่ ประกอบด้วย</p>
<p> 1. เมืองศูนย์กลางการบิน ได้แก่ เมืองศูนย์กลางการบินสุวรรณภูมิ 2. กลุ่มเมืองชายแดน ได้แก่ อำเภอแม่สอด จังหวัดตาก 3. กลุ่มเมืองอุตสาหกรรม และโลจิสติกส์ ได้แก่ แหลมฉบังและมาบตาพุด 4. กลุ่มเมืองท่องเที่ยว ได้แก่ เชียงใหม่ ภูเก็ต หัวหิน-ชะอำ สมุย 5. กลุ่มเมืองประวัติศาสตร์และวัฒนธรรม ได้แก่ สุโขทัย อยุธยา</p>
<p>**ยกกม.พัฒนาแม่สอด-สมุย เอาใจฐานปชป.</p>
<p>ทั้งนี้ ได้มอบหมายให้ กกถ. ร่วมกับ อปท. ที่เกี่ยวข้องดำเนินการ สภาพัฒน์ฯ เป็นที่ปรึกษา โดยขั้นแรกให้ กกถ.ไปยกร่างกฎหมายการพัฒนาเมืองแม่สอด และเมืองสมุย เพื่อนำเสนอที่นายกรัฐมนตรีพิจารณาต่อไป</p>
<p>รายงานข่าวแจ้งว่า โครงการนำร่องจะให้ความสำคัญในประเด็นปัญหาร่วมของเมือง ได้แก่ การจราจรและขนส่งสาธารณะ ขยะ น้ำท่วม และการจัดการน้ำเพื่ออุปโภค บริโภค ขณะที่ในเชิงพื้นที่ ได้ให้ความสำคัญแก่ พื้นที่ยุทธศาสตร์ระหว่างจังหวัด สำหรับแนวทางการดำเนินการ ได้แก่ การจัดตั้งกลไกในรูปคณะกรรมการระดับพื้นที่ยุทธศาสตร์ ประกอบด้วย ภาครัฐ อปท. ภาคเอกชน และประชาชน โดยจัดให้มีกลไกการเงิน และมีเงื่อนไขผ่อนปรนเพื่อสนับสนุนการจัดบริการสาธารณะที่เหมาะสม ตลอดจนจัดให้มีกลไกสนับสนุนด้านเทคนิคเพื่อเอื้อให้มีการจัดบริการสาธารณะที่เหมาะสม</p>
<p>แฉ!!งบซีอีโอ “<persName>สมัคร</persName>-<persName>สมชาย</persName>” ลงจังหวัด 600 ล้าน</p>
<p>ส่วนการประชุมคณะกรรมการกำกับและติดตามการปฏิบัติราชการในภูมิภาค (กกภ.) ที่มี<persName>นายสุเทพ เทือกสุบรรณ</persName> รองนายกรัฐมนตรี เป็นประธาน รับทราบผลการใช้จ่ายงบประมาณรายจ่ายประจำปีงบประมาณ พ.ศ. 2551 งบกลาง รายการเงินสำรองจ่ายเพื่อกรณีฉุกเฉินหรือจำเป็นเร่งด่วนในพื้นที่ของคณะกรรมการกำกับและติดตามการปฏิบัติราชการในภูมิภาคชุดที่ผ่านมา (หรืองบประมาณซีอีโอ สมัยรัฐบาล <persName>นายสมัคร สุนทรเวช</persName> และ<persName>นายสมชาย วงศ์สวัสดิ์</persName>) ได้อนุมัติจัดสรรเงินงบประมาณให้แก่ส่วนราชการต่างๆ จำนวน 59 จังหวัด 356 โครงการ ในวงเงินงบประมาณ 612,214,990 บาท ซึ่งดำเนินการและเบิกจ่ายงบประมาณเรียบร้อยแล้ว 220 โครงการ ที่เหลืออยู่ระหว่างการส่งมอบงานและรอเบิกจ่ายงบประมาณ</p>
<p>“<persName>เทือก</persName>” สั่งแก้ระเบียบรมต.สำนักนายกฯได้เงิน 900 ล้าน</p>
<p>ทั้งนี้ ที่ประชุมยังพิจารณากรอบวงเงินงบประมาณ ที่รองนายกรัฐมนตรีและรัฐมนตรีประจำสำนักนายกรัฐมนตรี แต่ละคนมีอำนาจในการอนุมัติการจัดสรร และพิจารณาขอบเขตและอำนาจหน้าที่ของรองนายกรัฐมนตรีในการกำกับและติดตามการปฏิบัติราชการในภูมิภาคสำหรับปีงบประมาณ 2553 ในการแก้ไขระเบียบสำนักนายกรัฐมนตรี ว่าด้วยการกำกับและติดตามการปฏิบัติราชการในภูมิภาค พ.ศ. 2547 เกี่ยวกับการสนับสนุนงบประมาณตามอำนาจของรองนายกรัฐมนตรี เพื่อให้สามารถแก้ไขปัญหาอย่างเร่งด่วน และเกิดประโยชน์สุขของประชาชนในพื้นที่ได้อย่างเหมาะสม และเพื่อประโยชน์ในการกำกับและติดตามการปฏิบัติราชการในพื้นที่ด้วยความคล่องตัว และมีประสิทธิภาพยิ่งขึ้น โดยมีการกำหนดวงเงินงบประมาณที่รองนายกรัฐมนตรีและรัฐมนตรีประจำสำนักนายกรัฐมนตรี แต่ละคนมีอำนาจในการอนุมัติการจัดสรรรวมปีละ 900 ล้านบาท</p>
<p>ทั้งนี้ การประชุมครม.เมื่อเดือนมิ.ย.52 ที่ผ่านมา <persName>นายสุเทพ</persName>ได้เสนอการแก้ไขระเบียบสำนักนายกรัฐมนตรี ว่าด้วยการกำกับและติดตามการปฏิบัติราชการในภูมิภาค พ.ศ. 2547 เห็นชอบให้เฉพาะรองนายกรัฐมนตรี มีอำนาจในการอนุมัติการจัดสรรรวมปีละ 100 ล้านบาท เป็น 900 ล้านบาทเพื่อบริหารในปี 2553 อย่างไรก็ตามในการประชุมคณะกรรมการ กกภ.กลับให้ทำการแก้ไขให้รัฐมนตรีประจำสำนักนายกรัฐมนตรี สามารถใช้งบประมาณ 900 ล้านบาทได้ด้วย</p></body>
</news>
