<teiHeader>
<fileDesc>
<titleStmt>
  <title>ชุดสืบคดี'สนธิ'ส่งรถให้พฐ.ตรวจหาหลักฐาน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-13 14:52:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=14003  </bibl>
</sourceDesc>
</fileDesc>
</teiHeader>
<news>
<headline>ชุดสืบคดี'<persName>สนธิ</persName>'ส่งรถให้พฐ.ตรวจหาหลักฐาน</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (13 ส.ค.) ที่กองพิสูจน์หลักฐาน เจ้าหน้าที่ชุดสืบสวนสอบสวนคดีลอบยิง <persName>นายสนธิ ลิ้มทองกุล</persName> แกนนำ พธม. นำรถยนต์เชฟโรเลต ซาฟีร่า สีบรอนซ์เทา หมายเลขทะเบียน ศว 8051 กรุงเทพมหานคร ที่ <persName>ส.ต.ท.วรวุฒิ มุ่งสันติ</persName> เจ้าหน้าที่ตำรวจประจำศูนย์ข่าว บช.ปส. ช่วยราชการกรมสอบสวนคดีพิเศษ หรือดีเอสไอ หนึ่งในผู้ต้องหาคดีดังกล่าว นำรถไปใช้ส่วนตัว มามอบให้เจ้าหน้าที่กองพิสูจน์หลักฐาน (พฐ.) ตรวจสอบรายละเอียดเชิงลึก หาลายนิ้วมือแฝง และรายละเอียดอื่น ๆ ที่จะนำไปเชื่อมโยงคดี อย่างไรก็ตาม ก่อนหน้านี้มีรายงานว่า รถคันดังกล่าวเป็นรถของกลางในคดียาเสพติดที่ดีเอสไอขยายผลตรวจยึดมา จากนั้น <persName>ส.ต.ท.วรวุฒิ</persName> ได้นำมาใช้ ก่อนจะถูกออกหมายจับกุมในคดีลอบสังหาร <persName>นายสนธิ</persName></p>
<p>ด้าน <persName>พล.ต.ต.สุรพล พินิจชอบ</persName> ผบก.พฐ. กล่าวถึง ขั้นตอนการตรวจสอบรถต้องสงสัย ที่ชุดสืบสวนนำมาให้ว่า หลังจากที่ได้รถมา เจ้าหน้าที่ พฐ.จะตรวจหาหลักฐาน เพื่อใช้ประกอบคดี เช่น ลายนิ้วมือแฝง เส้นผม เส้นขน เขม่าดินปืน สภาพรถทั่วไปที่เกี่ยวข้องกับคดี ส่วนจะทราบผลตรวจเมื่อไรนั้น ยังไม่สามารถระบุได้ เนื่องจากการตรวจบางอย่างต้องใช้เวลา โดยจะเข้าไปตรวจสอบด้วยตนเองวันพรุ่งนี้ (14 ส.ค.).  </p></body>
</news>
