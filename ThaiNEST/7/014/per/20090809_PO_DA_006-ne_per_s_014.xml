<teiHeader>
<fileDesc>
<titleStmt>
  <title>นายกฯ ชวนคนไทยร่วมงาน12 สิงหาฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-09 12:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13205  </bibl>
</sourceDesc>
</fileDesc>
</teiHeader>
<news>
<headline>นายกฯ ชวนคนไทยร่วมงาน12 สิงหาฯ</headline>
<lead></lead>
<neck></neck>
<body><p>เมื่อวันที่ 9 ส.ค. เวลา 09.00 น.<persName>นายอภิสิทธิ์ เวชชาชีวะ</persName> นายกรัฐมนตรี กล่าวกับประชาชนในรายการ “เชื่อมั่นประเทศไทยกับ<persName>นายกฯ อภิสิทธิ์</persName>”ที่ออกอากาศทางสถานีวิทยุโทรทัศน์แห่งประเทศไทย  และ สถานีวิทยุกระจายเสียงแห่งประเทศไทย ว่า วันนี้วันที่ 9 ส.ค.อีก 3 วันจะเป็นวันที่ 12 ส.ค.เป็นวันสำคัญอีกครั้งของพี่น้องประชาชนคนไทยทุกคน คือวันเฉลิมพระชนม์พรรษาสมเด็จพระนางเจ้าพระบรมราชีนีนาถฯ ตนอยากจะเชิญชวนพี่น้องประชาชนคนไทยทุกคนใช้โอกาสนี้หลอมรวมจิตใจในการถวายความจงรักภักดีแด่สมเด็จพระนางเจ้าพระบรมราชีนีนาถฯและร่วมในกิจกรรมต่าง ๆ ซึ่งเป็นกิจกรรมที่จะเป็นการเฉลิมพระเกียรติ ทั้งนี้ได้มีหลายหน่วยงาน หลายองค์กรที่ได้ทำโครงการและกิจกรรมเฉลิมพระเกียรติ ซึ่งตนจะขอพูดถึง 2 โครงการ คือ โครงการมหกรรมวัฒนธรรมเฉลิมพระเกียรติสมเด็จพระนางเจ้าพระบรมราชนีนาถ ที่กระทรวงวัฒนธรรมได้จัดขึ้นที่ศูนย์วัฒนธรรม ซึ่งงานนี้เปิดโอกาสให้มีการแสดงของศิลปินทั้งชาวไทยและต่างประเทศ และมีการจัดนิทรรศการเฉลิมพระเกียรติ ที่สำคัญงานด้านศิลปาชีพที่ให้พี่น้องประชาชนเข้าไปชมความสามารถของพี่น้องคนไทยที่ผ่านการฝึกอบรมในโครงการศิลปาชีพของของพระองค์ท่าน สามารถผลิตสินค้าที่มีความสวยสด งดงามและมีเอกลักษณ์ความเป็นไทยชัดเจน และสามารถสร้างรายได้ให้กับประชาชนจำนวนมาก</p>
<p>นายกรัฐมนตรี กล่าวว่า นอกจากนี้ยังมีโครงการสิงหาพาแม่เที่ยว ตนได้มีโอกาสพาคุณแม่ของหลาย ๆ ท่านไปชมนิทรรศการศิลป์แผ่นดิน เป็นการแสดงถึงงานที่พี่น้องประชาชนผ่านการฝึกอบรมในโครงการของพระองค์ท่าน และผลิตสิ่งต่าง ๆ ที่งดงามที่หาดูได้ยาก ซึ่งตนคิดว่าไม่ว่าจะเป็นคนไทย โดยเฉพาะชาวต่างประเทศที่เข้ามาชมล้วนแล้วแต่ต้องทึ้งในฝีมือของคนไทย จึงเป็นการพิสูจน์ให้เห็นว่า คนไทยของเรามีฝีมือและรอคอยโอกาส เมื่อได้รับพระมหากรุณาธิคุณจากสมเด็จพระนางเจ้าพระบรมราชินีนาถฯ ตนว่าโครงการศิลปาชีพเป็นตัวอย่างอย่างดีว่าเป็นโครงการที่บุกเบิกเรื่องนี้มาช้านาน ที่ได้นำเอาทักษะ วัฒนธรรม ประเพณีอันดีงาม ความสามารถของคนไทย และสามารถแปลงมาเป็นทั้งมูลค่าและคุณค่า ทั้งเรื่องของมูลค่าทางเศรษฐกิจและคุณค่าทางวัฒนธรรมให้ปรากฎต่อพี่น้องประชาชน รวมทั้งชาวต่างประเทศด้วย ซึ่งโครงการสิงหาพาแม่เที่ยว วัตถุประสงค์คือ การที่จะให้ลูก ๆ ใช้โอกาสในวันหยุดพักผ่อนและวันหยุดราชการ โดยเฉพาะวันที่ 12 ส.ค.หรือในช่วงวันหยุดสุดสัปดาห์ในการพาแม่เที่ยว เพื่อเสริมความผูกพันในครอบครัวและเป็นการกระตุ้นเรื่องของการท่องเที่ยวในเศรษฐกิจไทยในปัจจุบัน ซึ่งการท่องเที่ยวถือเป็นการนำรายได้เข้าสู่ประเทศที่สำคัญ และปัจจุบันนี้เราต้องการส่งเสริมให้พี่น้องคนไทยใช้จ่ายอยู่ในประเทศมากยิ่งขึ้น.
</p></body>
</news>
