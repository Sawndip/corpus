<teiHeader>
<fileDesc>
<titleStmt>
  <title>ภท.ปัดกดดันปรับครม.ยันเป็นมิตรไม่ขัดแย้งใคร  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090911/28074  </bibl>
</sourceDesc>
</fileDesc>
</teiHeader>
<news>
<headline>ภท.ปัดกดดันปรับครม.ยันเป็นมิตรไม่ขัดแย้งใคร</headline>
<lead><persName>ศุภชัย</persName>� แจงภท. เป็นมิตรกับทุกฝ่าย ยันไม่ขัดแย้งกับใคร ระบุ ไม่เคยก้าวก่ายพรรคอื่น ปัด กดดันปรับครม.</lead>
<neck></neck>
<body><p><persName>นายศุภชัย ใจสมุทร</persName> รองโฆษกประจำสำนักนายกรัฐมนตรี ในฐานะโฆษกพรรคภูใจไทย ให้สัมภาษณ์ถึงกรณีที่มีข่าวว่าพรรคภูมิใจไทยกดดันให้<persName>นายอภิสิทธิ์ เวชชาชีวะ</persName> นายกรัฐมนตรี ปรับครม. โดยเฉพาะตำแหน่งรมช.มหาดไทย และรมช.พาณิชย์ว่า ข่าวที่ออกมานั้นเป็นเพียงข่าวลือ ในฐานะพรรคร่วมรัฐบาล ก็จะทำหน้าที่อย่างดีที่สุด เพื่อช่วยแก้ปัญหาให้ผ่านไปได้ด้วย และยืนยันว่า ยังเป็นพรรคร่วมรัฐบาลที่ดี
</p>
<p>ทั้งนี้ คาดหวังว่า พรรคร่วมอื่น ๆ จะมองเราอย่างเป็นมิตร ดูแลกันฉันท์มิตรต่อไป และที่ผ่านการทำงานในส่วนของสภาฯ มีวิปรัฐบาลคอยประสานงาน ฝ่ายบริหารมี<persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง และ<persName>นายนิพนธ์ พร้อมพันธุ์</persName> เลขาธิการนายกรัฐมนตรี คอยประสานงานให้ผ่านพ้นไปได้อย่างราบรื่น ไม่มีปัญหาอะไร
</p>
<p>สำหรับปัญหาในพรรคร่วมอื่นนั้น ถือเป็นเรื่องภายในของแต่ละพรรค ที่ต้องไปดำเนินการกันเอง อย่าดึงพรรคภูมิใจไทยเข้าไปมีส่วนร่วม เพราะเราไม่เคยไปเข้าไปก้าวก่ายกดดันแน่นอน
</p>
<p> ผู้สื่อข่าวถามถึงกรณีที่มีข่าวว่า พรรคภูมิใจไทยยื่นเงื่อนไขนายกรัฐมนตรีให้ปรับครม. หากไม่ดำเนินการอาจส่งผลต่อการยุบสภา หรือการแก้ไขรัฐธรรมนูญ <persName>นายศุภชัย</persName> กล่าวอีกว่า ฝ่ายบริหารมีหน้าที่ต้องร่วมกันแก้ปัญหาในทุกเรื่อง แต่เมื่อสถานการณ์ไปถึงขั้นต้องยุบสภา พรรคถูมิใจไทยก็ไม่มีปัญหา ฉะนั้น เรื่องการยุบสภาไม่ได้ส่งผลให้เราวิตกกังวลแต่อย่างใด</p>
<p>“ยืนยันว่า ในฐานะที่เราเป็นพรรคร่วมรัฐบาล ก็จะเป็นพรรคร่วมรัฐบาลที่ดี เพราะการตัดสินใจเข้าร่วมรัฐบาลเพราะต้องการแก้วิกฤติบ้านเมืองเป็นหลัก ส่วนปัญหาอื่นเป็นเรื่องรอง และเชื่อว่าจะพูดคุยผ่านช่องทางที่เราเคยตกลงกันไว้ก่อนหน้านี้ได้” <persName>นายศุภชัย</persName> กล่าว
</p>
<p>เมื่อถามว่า มองอย่างไรที่ขณะนี้มีหลายเรื่อง ที่<persName>นายชวรัตน์ ชาญวีรกูล</persName> รมว.มหาดไทย ค่อนข้างคลางแคลงใจพรรคประชาธิปัตย์ <persName>นายศุภชัย</persName> กล่าวว่า หากพรรคใดมีพฤติกรรมที่เลยเถิด จนส่งผลให้พรรคร่วมรัฐบาลอึดอัด คงต้องไปทำความเข้าใจกันภายใน ซึ่งเขามองว่า เรื่องส่วนบุคคล ไม่ใช่มติของพรรค จึงไม่ถือเป็นอารมณ์ ยืนยันว่า พรรคภูมิใจไทยเป็นมิตรกับทุกฝ่าย และพร้อมจะเดินหน้าแก้ไขปัญหาเพื่อประโยชน์ของประเทศแน่นอน
</p>
<p> เมื่อถามถึงกรณีที่พรรครวมใจไทยชาติพัฒนา ต้องการให้เดินหน้าแก้รัฐธรรมนูญ ให้ทันสมัยประชุมนี้ <persName>นายศุภชัย</persName> กล่าวยืนยันว่า พรรคภูมิใจไทยต้องการให้มีการแก้ไขในประเด็นที่เกี่ยวกับปัญหาเฉพาะหน้า เพื่อให้การบริหารราชการแผ่นดินหรือการเลือกตั้งในครั้งต่อไป เกิดความเป็นธรรมและเกิดประโยชน์กับทุกฝ่าย โดยเฉพาะมาตรา 190 และการเปลี่ยนเขตเลือกตั้งจากแบบเขตใหญ่ให้กลับมาเป็นเขตเดียว เบอร์เดียวเหมือนเดิม
</p>

<p>ส่วนประเด็นอื่นที่ก่อให้เกิดความวุ่นวาย ยังไม่ควรหยิบยกมาหารือ ทั้งนี้ จะทันสมัยประชุมหรือไม่นั้นคงกำหนดไม่ได้ เพราะในการพิจารณาแก้ไขยังต้องผ่านอีกหลายขั้นตอน</p></body>
</news>
