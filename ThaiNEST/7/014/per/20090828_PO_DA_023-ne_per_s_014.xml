<teiHeader>
<fileDesc>
<titleStmt>
  <title>'ป๋า'เปิดบ้านโคราช ขอพรให้มีความสงบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-28 11:27:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16843  </bibl>
</sourceDesc>
</fileDesc>
</teiHeader>
<news>
<headline>'ป๋า'เปิดบ้านโคราช ขอพรให้มีความสงบ</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 09.30 น. วันนี้ (28 ส.ค.) <persName>พลเอกเปรม ติณสูลานนท์</persName> ประธานองคมนตรีและรัฐบุรุษ ได้เปิดบ้านแม่ทัพ (เปลี่ยนจากชื่อเดิมบ้านไร้กังวลเป็นบ้านแม่ทัพ) ต.ในเมือง อ.เมือง จ.นครราชสีมา ให้ข้าราชการ ทหาร ตำรวจ และตัวแทนพ่อค้าประชาชน ชาวจังหวัดนครราชสีมา และจังหวัดอื่นๆในภาคอีสาน <persName>พลโทวิบูลย์ศักดิ์ หนีพาล</persName> แม่ทัพภาคที่ 2 <persName>นายประจักษ์ สุวรรณภักดี</persName> ผวจ.นครราชสีมา เดินทางเข้าอวยพรเนื่องในวันคล้ายวันเกิดครบรอบ 89 ปี</p>
<p>ขณะที่ <persName>พล.อ.เปรม</persName> ได้มอบหนังสือคำสั่งสอนขององค์พระสัมมาสัมพุทธเจ้าให้กับผู้มาร่วมอวยพร โดย<persName>พล.อ.เปรม</persName> มีสีหน้าที่ยิ้มแย้มแจ่มใส และบรรยากาศบริเวณหน้าบ้านพักของ<persName>พล.อ.เปรม</persName> ได้มีการวางกำลัง ตำรวจและทหารคอยรักษาความปลอดภัยให้กับ <persName>พล.อ.เปรม</persName></p>
<p><persName>พล.อ.เปรม</persName> ได้กล่าวให้โอวาทกับผู้ที่มาร่วมอวยพรวันเกิดว่า 'การมาโคราชรู้สึกเหมือนมาบ้านที่เคยอยู่ มีเพื่อนที่ดีและสนิทสนมกันที่สามารถเล่าเรื่องต่างๆให้ฟังได้ และไว้วางใจได้ ทั้งนี้การทำประโยชน์ให้ผู้อื่นทุกคนก็รู้แล้วว่าเป็นสิ่งที่ดีและน่าสรรเสริญเยินยอ ซึ่งการช่วยเหลือผู้อื่นให้มีความสุขก็เป็นหน้าที่ของเรา และการช่วยเหลือคนอื่นให้พ้นทุกข์ก็เป็นหน้าที่ของเรา วันนี้ก็พูดแต่เพียงแค่นี้ให้พวกเราได้ตระหนักถึงการกระทำที่เราให้ทำให้กับส่วนรวม ผมอยากให้พวกเราภูมิใจในการกระทำที่เราได้ทำให้ผู้อื่น เพราะมันเป็นโอกาสทองที่เราควรทำเพื่อเกียรติยศชื่อเสียงของเราเองและของวงศ์ตระกูล ที่จะทำให้ภาคตะวันออกเฉียงเหนือมีความสงบร่วมเย็นและมีความเป็นอยู่ที่ดีขึ้น และขอให้พระสยามเทวาธิราชได้ช่วยดลบัลดาลให้พวกเราได้ช่วยกันทำความดีงามเป็นผลสำเร็จ ขอให้พระสยามเทวาธิราชได้ช่วยปกป้องให้พวกเรามีความสุขความเจริญ มีความปลอดภัย และมีเกียรติยศชื่อเสียงเป็นที่รักใคร่ของประชาชน และเป็นที่ภาคภูมิใจของตนเอง ครอบครัว และประเทศชาติ'.
</p></body>
</news>
