<teiHeader>
<fileDesc>
<titleStmt>
  <title>ทักษิณลั่นพท.-ปชป.ร่วมกันไม่ได้  เสื้อแดงปทุมฯชูตีนตบไล่นายกฯ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/04/news_29408009.php?news_id=29408009  </bibl>
</sourceDesc>
</fileDesc>
</teiHeader>
<news>
<headline><persName>ทักษิณ</persName>ลั่นพท.-ปชป.ร่วมกันไม่ได้  เสื้อแดงปทุมฯชูตีนตบไล่นายกฯ</headline>
<lead>“<persName>ทักษิณ</persName>” ลั่น ปชป.-พท.ร่วมกันไม่ได้ เปรียบเหมือนน้ำกับน้ำมัน “3 เกลอ” เสื้อแดงหารือวันนี้กำหนดท่าทีการชุมนุม 5 ก.ย.ระบุหากประกาศพ.ร.บ.มั่นคงอีกอาจเลื่อนชุมนุมอีก นายกฯ เผยรอรายงานจาก “<persName>สุเทพ</persName>” ก่อนตัดสินใจเรื่องพ.ร.บ.มั่นคง ขณะที่กลุ่มเสื้อแดงปทุมธานี ชูตีนตบไล่นายกฯ ระหว่างปฏิบัติภารกิจ เจอรถกระบะซุกระเบิดปิงปอง 40 ลูก ต้องยกเลิกงาน</lead>
<neck></neck>
<body><p>หลังจากมีกระแสข่าวสูตรการเปลี่ยนขั้วรัฐบาลใหม่ ระหว่างพรรคประชาธิปัตย์จะจับมือกับพรรคเพื่อไทย วานนี้(3ก.ย.)<persName>พ.ต.ท. ทักษิณ ชินวัตร</persName> อดีตนายกรัฐมนตรี ได้โพสต์ข้อความในเว็ปไซต์ twitter โดยระบุว่า “วันนี้มีพรรคพวกเสื้อแดงโทรมาถามด้วยความตกใจว่า เพื่อไทยจะร่วมรัฐบาลกับประชาธิปัตย์หรือ ผมเลย บอกว่ามันเป็นน้ำมันกับน้ำ คนละวัฒนธรรม รวมกันยาก “</p>
<p>นอกจากนี้ <persName>พ.ต.ท.ทักษิณ</persName> ยังได้โพสต์ข้อความแสดงความรู้สึกถึงกรณีที่ <persName>นายพานทองแท้ ชินวัตร</persName> บุตรชาย ที่ต้องไปขึ้นศาลเพื่อให้ปากคำในคดียึดทรัพย์ 7.6 หมื่นล้าน โดย<persName>พ.ต.ท.ทักษิณ</persName> ระบุว่า “วันนี้รู้สึกแย่มากที่ลูกต้องขึ้นศาลเหตุจากพ่อไปอาสารับใช้ชาติโดยเข้าไปทำงานการเมือง และประชาชนไว้วางใจจำนวนมาก จึงจะหาทางยึดทรัพย์ที่มีมาก่อน” และอีกข้อความว่า “ไม่ต้องหวั่นไหวนะลูก พ่อขอเป็นกำลังใจ มันเป็นเงินที่ครอบครัวเราทำมาหากินโดยสุจริตอย่างเปิดเผยมาทั้งชีวิต ก่อนพ่อจะเข้าการเมืองแล้ว”</p>
<p>ทางด้าน <persName>ร.ต.อ.เฉลิม อยู่บำรุง</persName> ประธานส.ส.พรรคเพื่อไทย แถลงถึงกรณีที่มีกระแสข่าวว่าพรรคเพื่อไทยจะจับมือกับพรรคประชาธิปัตย์จัดตั้งรัฐบาลว่า ตนได้รับมอบหมายจากผู้บริหารพรรคให้มาชี้แจงกรณีดังกล่าวว่าไม่เป็นความจริง ไม่มีทางเป็นไปได้ เพราะจุดยืน แนวคิด และนโยบายทั้ง 2 พรรคนั้นเป็นคู่ขนาน เหมือนน้ำกับน้ำมัน การที่มีข่าวนี้เกิดขึ้นทำให้พรรคประชาธิปัตย์ได้ประโยชน์ ได้โอกาสปรามพรรคร่วม รัฐบาลที่มีความขัดแย้งกันอยู่ สรุปแล้วเป็นข่าวลือ ข่าวปล่อย</p>
<p>“<persName>สุเทพ</persName>” ยันสูตร 2 พรรคแค่ข่าวลือ</p>
<p>เมื่อเวลา 17.30 น. <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง ให้สัมภาษณ์ถึงกรณีที่มีข่าวการตั้งสูตรรัฐบาล 1 บวก 2 ระหว่างพรรคประชาธิปัตย์กับพรรคเพื่อไทย ว่า “เป็นข่าวลือล้านเปอร์เซ็นต์ ผมไม่รู้ว่าใครปล่อยข่าว” ผู้สื่อข่าวถามว่า แสดงว่าเป็นไปไม่ได้ที่สองพรรคนี้จะจัดตั้งรัฐบาลร่วมกัน <persName>นายสุเทพ</persName> กล่าวว่า “วันนี้ตอบว่าไม่ได้ เพราะเดี๋ยวจะถูกนำไปตีความอีก แต่ไม่ถึงกับเป็นน้ำหรือน้ำมันอย่างที่พ.ต.ท.ทักษิณพูด ผมพูดอย่างถนอมน้ำใจว่าเป็นไปไม่ได้ก็แล้วกัน การเมืองสามารถพูดจาและเจรจากันได้”</p>
<p>ส่วนกรณีที่ <persName>พ.ต.ท.ทักษิณ</persName> ออกแถลงการณ์ตอบโต้ว่าไม่เคยได้รับการติดต่อเพื่อเจรจาจาก<persName>นายสุเทพ</persName>อย่างที่มีการกล่าวอ้างนั้น <persName>นายสุเทพ</persName> บอกว่า ต้องชี้แจงว่าตนไม่เคยโทรศัพท์ไปถึง<persName>พ.ต.ท.ทักษิณ</persName> แต่เนื่องจากที่ผ่านมา <persName>พ.ต.ท. ทักษิณ</persName>เคยติดต่อมาถึงตนก่อน ดังนั้นจึงติดต่อผ่านช่องทางดังกล่าวก่อนหน้าที่จะเป็นรัฐบาล แต่เมื่อติดต่อไปแล้ว <persName>พ.ต.ท.ทักษิณ</persName>ไม่เจรจาก็ไม่ได้ว่าอะไร เมื่อสื่อมาถาม ก็พร้อมจะคุยกับ<persName>พ.ต.ท.ทักษิณ</persName>หรือไม่ ก็ตอบไปว่ายินดีที่จะคุยกับใครก็ได้ที่ทำให้บ้านเมืองเกิดความสงบเรียบร้อย มีความสมานฉันท์ แต่เมื่อเขาปฏิเสธมาก็ไม่เป็นไร ไม่มีอะไรที่ต้องโกรธเคืองหรือต้องสร้างภาพ</p>
<p>เหน็บ<persName>ทักษิณ</persName>คิดว่าได้เปรียบจึงไม่เจรจา</p>
<p>ผู้สื่อข่าวถามว่าหากทัศนคติของแต่ละคนแตกต่างกันการแก้ปัญหาจะเกิดความสมานฉันท์ได้หรือไม่ <persName>นายสุเทพ</persName> กล่าวว่า ตนเป็นคนที่มีความหวังอยู่ตลอดเวลา และคิดว่าความสมานฉันท์ยังมีเหลือ ขณะนี้คนบางคนอาจจะคิดว่าตัวเองได้เปรียบคนอื่น จึงไม่อยากเจรจาหรือคุยกับใคร</p>
<p>เสื้อแดงโผล่ไล่ “<persName>อภิสิทธิ์</persName>” ที่ปทุมธานี</p>
<p>จากนั้นได้เดินทางไปตรวจเยี่ยมศูนย์เรียนรู้โครงการภูมิปัญญาแห่งแผ่นดินเศรษฐกิจพอเพียง บ้านหนองสามวัง ต.ศาลาครุ อ.หนองเสือ จ.ปทุมธานี ในระหว่างเดินชมแปลงนาและทดลองเกี่ยวข้าวนั้น ปรากฏว่าบริเวณอีกฟากฝั่งคลองที่อยู่ตรงข้ามศูนย์ฯ ได้มีกลุ่มคนเสื้อแดงที่ใช้ชื่อว่า “กลุ่มปทุมธานีรักษ์ประชาธิปไตย” หลายสิบคน ซึ่งใช้รถกระบะติดเครื่องขยายเสียงตีนตบ-หัวใจตบ ได้ติดตามมาปราศรัยโจมตี ขับไล่นายกฯ และรัฐบาล โดยมีกำลังเจ้าหน้าที่ตำรวจและอปพร. ดูแลความปลอดภัยบริเวณสะพานข้ามคลองทุกจุด เพื่อไม่ให้กลุ่มเสื้อแดงข้ามคลองมาได้</p>
<p>จับรถกระบะซุกระเบิดปิงปองคาดแผนป่วน</p>
<p>ต่อจากนั้นนายกฯและคณะได้เดินทางต่อไปยังวัดนพรัตนาราม ต.นพรัตน ทั้งนี้ระหว่างที่นายกฯปฏิบัติภารกิจ เจ้าหน้าที่ตำรวจหน่วยปฏิบัติการพิเศษได้มาติดตั้งเครื่องตรวจหาวัตถุระเบิด และจากการตรวจสอบพบรถปิคอัพอีซูซุหมายเลขทะเบียน บง 49 ปทุมธานี จอดอยู่ตรงข้ามวัด โดยมีชายผู้หนึ่งนั่งอยู่ในรถ เจ้าหน้าที่ตำรวจจึงขอตรวจค้ในรถ จึงพบระเบิดปิงปองจำนวน 40 ลูก พร้อมไฟแช็ก</p>
<p>ต่อมา <persName>พล.ต.ต.คำรณวิทย์ ธูปกระจ่าง</persName> รอง ผบช.ภ.1 <persName>พล.ต.ต.วิทยา ประยงค์พันธ์</persName> ผบก.ปทุมธานี <persName>พ.ต.อ.มาโนช สถิตพานิช</persName> รอง ผบก.<persName>พ.ต.อ. นันทชาติ ศุภมงคล</persName> รอง ผบก.ร่วมกันตรวจสอบและสอบสวนทราบชื่อ<persName>นายอดุลย์ ประสบศรี</persName> อายุ 38 ปี อยู่บ้านเลขที่ 3
1 ม.14 ต.ลำไทร อ.ลำลูกกา จ.ปทุมธานี ซึ่งเจ้าตัวให้การว่า ฝากเพื่อนซื้อระเบิดปิงปอง 40 ลูก เพื่อนำมาจุดไล่นกในนาข้าว ขณะที่ทางการข่าว ตรวจสอบทราบว่า มีกลุ่มคนเสื้อแดงเข้ามาก่อกวน ในงานนี้ จึงได้จับกุมส่งให้ สภ.
หนองเสือ ดำเนินคดีในข้อหามีวัตถุระเบิดไว้ในครอบครอง ทั้งนี้เมื่อทีม รปภ.นายกฯ ทราบเรื่องจึงได้ยกเลิกกิจกรรมที่เหลือของนายกฯ ทันที</p>
<p>นายกฯ รอรายงานเสื้อแดงก่อนตัดสินใจ</p>
<p>ต่อมาเมื่อเวลา 12.00 น.ที่รัฐสภา <persName>นายอภิสิทธิ์</persName> ให้สัมภาษณ์ถึงกรณีที่กลุ่มคนเสื้อแดงยืนยันว่าวันที่ 5 ก.ย.จะมีการชุมนุมว่า คงต้องรอฟังจาก<persName>นายสุเทพ เทือกสุบรรณ</persName> รองนายกรัฐมนตรี จะรายงานมาอีกที</p>
<p>ผู้สื่อข่าวถามว่า จำเป็นต้องประกาศ พ.ร.บ มั่นคงอีกครั้งหรือไม่ นายกฯ กล่าวเพียงว่า <persName>นายสุเทพ</persName>จะรายงานมา</p>
<p>3 เกลอนัดถกชุมนุม 5 ก.ย.หรือไม่</p>
<p>เมื่อเวลา 13.00 น. วานนี้(3ก.ย.) ที่รัฐสภา <persName>นายจตุพร พรหมพันธ์</persName> ส.ส.สัดส่วน พรรคเพื่อไทย ในฐานะแกนนำนปช. กล่าวถึงการชุมนุมใหญ่ของกลุ่มคนเสื้อแดงในวันที่ 5 ก.ย.ว่า ขณะนี้มติของที่ประชุมยังคงให้มีการชุมนุมใหญ่ในวันที่ 5 ก.ย.โดยวันที่4ก.ย.เวลา13.00น.จะแถลงข่าวเรื่องความพร้อม เมื่อรัฐบาลพยายามจะเล่นเกมชิงไหวชิงพริบ เราก็จะรอดูอาการของรัฐบาลก่อน ส่วนคนที่จะมาร่วมชุมนุมด้วยนั้นยืนยันว่ามีวิธีการติดต่อแบบฉับพลันได้แน่นอน</p>
<p>เมื่อถามว่าหากรัฐบาลประกาศพรบ.ความมั่นคง วันที่4ก.ย. จะทำอย่างไร <persName>นายจตุพร</persName>กล่าวว่า ถ้าประกาศวันที่ 4 ก.ย. เราก็จะเลื่อนไปอีก ยกเว้นว่ารัฐบาลประกาศวันที่ 5 ก.ย.ก็ต้องดูอีกทีจะทำอย่างไร เพราะว่าเรามากันแล้ว</p>
<p>จวก “<persName>จักรภพ</persName>” ตบหัวแล้วขอคืนดี</p>
<p><persName>นายจตุพร</persName> กล่าวถึงกรณี<persName>นายจักรภพ เพ็ญแข</persName> อดีตแกนนำ นปช.ระบุต้องการคุยเพื่อทำความเข้าใจ 3 เกลอเพื่อให้การเคลื่อนไหวเป็นไปในทิศทางเป้าหมายเดียวกันว่า ผมไม่รู้เป้าหมายเดียวกันของ<persName>นายจักรภพ</persName> คืออะไร แต่การวิพากษ์วิจารณ์ผ่านบทความ 8 ครั้ง ไม่มีอะไรเกิดขึ้นเลยหรือ ง่ายไปหรือเปล่า ไม่ใช่ใส่ร้ายเสร็จก็เคลียร์กันทีเดียว ตราบใดที่คุณก็ยังไม่หยุดแล้วจะมาคุยอะไร ผมเล่นลิเก เหมือนใครเขาไม่ได้ ผมไม่ใช่นักแสดง การต่อสู้นั้นถ้าประชาชนไม่เอาด้วยก็กลับบ้าน ก็จบ มาอภิปรายดัดจริตในที่สาธารณะแล้วจะมาบอกว่าไม่มีอะไรเกิดขึ้น แล้ว 8 ครั้งนั้นคืออะไร</p>
<p>บอกว่า การถวายฎีกาเหมือนเล่นละครลิง หลอก<persName>ทักษิณ</persName>ให้กลับมาตาย ตรงนี้คุณต้องหยุด ให้เห็นก่อน ผมเป็นคนที่ไม่ใช่อะไรก็ได้ จริงอยู่วันนี้<persName>นายจักรภพ</persName> เป็นน้อง แต่ผมก็เป็นคนเหมือนกัน ไม่ใช่อะไรก็ได้ วันหนึ่งตบหัว พรุ่งนี้จะมาบอกไม่มีอะไรมาดีกัน อีกทั้งเท่าที่คุยกับ<persName>นายวีระ</persName> <persName>นายณัฐวุฒิ</persName> ต่างเห็นว่าไม่มีความจำเป็น</p>
<p>แฉ “<persName>สุรชัย</persName>” คิดโค่น<persName>ทักษิณ</persName>อีกต่อ</p>
<p>ส่วนกรณีที่<persName>นายสุรชัย</persName> บอกว่าให้ <persName>พ.ต.ท. ทักษิณ</persName> มานำเสื้อแดงเองเลย <persName>นายจตุพร</persName> กล่าวว่า <persName>นายสุรชัย</persName> เคยพูดว่า เอา<persName>พ.ต.ท.ทักษิณ</persName> เป็นแกน นำโค่นล้มอำมาตย์ เสร็จแล้วก็โค่น<persName>พ.ต.ท. ทักษิณ</persName> อีกที จำได้หรือไม่ <persName>นายสุรชัย</persName> ต้องทบทวนตัวเองก่อน และไม่มีใครจะไปหลอกใคร <persName>พ.ต.ท.ทักษิณ</persName>เป็นผู้ใหญ่พอ รู้ว่าอะไรควรหรือไม่ควร ส่วนที่ระบุว่ากลุ่มสามเกลอนั้นไม่เคยฟังใคร ตรงนั้นเป็นส่วนเฉพาะความจริงวันนี้ แต่ในส่วนของนปช. ได้มีการสัมมนาพูดคุยกัน แต่<persName>นายสุรชัย</persName>ไม่อยู่ จึงไม่รู้ว่าเราคิดอะไรกัน ส่วนที่ท้าให้ฟ้องก็จะสนองให้</p>
<p>“<persName>จตุพร</persName>”ไล่ส่งองคมนตรี”<persName>อำพล</persName>”ชี้มีอคติ</p>
<p><persName>นายจตุพร</persName> ยังกล่าวถึงกรณีที่<persName>นายอำพล เสนาณรงค์</persName> องคมนตรี ออกมาปาฐกถาว่า หลายประเด็นลักษณะเหมือนการใส่ร้าย<persName>พ.ต.ท. ทักษิณ</persName> นั้น<persName>นายอำพล</persName>ไม่ควรเป็นองคมนตรีต่อไป เพราะพูดแบบอคติและใส่ร้าย องคมนตรีบางคนก็พูดว่าแต่เขาแต่อิเหนาเป็นเอง</p>
<p>ส่วนการยื่นถวายฎีกาของคนเสื้อแดงไม่เกี่ยวกับองคมนตรี เพราะคนเสื้อแดงข้ามหัวองคมนตรีบางคนไปตั้งนานแล้ว ยิ่งองคมนตรีมาเล่นการเมืองยิ่งมีแต่จะสร้างความระคายเคืองเบื้องพระยุคลบาท แต่ถ้าองคมนตรีแนะนำคนอื่นเป็นการแนะนำส่วนตัว ไม่ใช่ในฐานะองคมนตรี ดังนั้น<persName>นายอำพล</persName> ต้องระมัดระวังคำพูด”</p>
<p>รายงานเสื้อแดงถึงนายกฯวันนี้</p>
<p><persName>นายสุเทพ เทือกสุบรรณ</persName> รองนายกฯ ให้สัมภาษณ์ถึงกรณีที่กลุ่มเสื้อแดงจะนัดชุมนุมกันในวันที่ 5 ก.ย. ว่า ตนติดตามประเมินสถานการณ์อยู่เรื่อยๆ และในวันที่ 4 ก.ย.นี้ ตนจะประเมินครั้งสุดท้ายและจะเรียนให้นายกฯ ทราบ หากนายกฯ เห็นว่าจำเป็นว่าต้องป้องกันไม่ให้เกิดเหตุ จะขอให้นายกฯ นัดประชุม ครม.พิเศษ หลักการของตนเมื่อประเมินร่วมกับคณะทำงาน ฝ่ายข่าว ประเมินกันแล้วว่าถ้าการชุมนุมจะนำไปสู่ความรุนแรงเกิดความเสียหายกับบ้านเมือง ถ้าเป็นเช่นนั้นต้องขอให้นายกฯ เรียกประชุมและใช้พ.ร.บ.การรักษาความมั่นคงภายในราชอาณาจักร แต่ถ้าประเมินแล้วเหตุการณ์ไม่รุนแรงก็คงไม่ถึงกับต้องประกาศ พ.ร.บ.</p>
<p>ยธ.ยกฎีกาหนีโทษจำคุก 2 ปีเทียบ</p>
<p>วันเดียวกันนี้ที่กระทรวงยุติธรรม <persName>นายกิตติพงษ์ กิตยารักษ์</persName> ปลัดกระทรวงยุติธรรม กล่าวถึงกรณี<persName>นายอำพล เสนาณรงค์</persName> องคมนตรี องคมนตรี ยกตัวอย่างกรณีไม่อภัยโทษให้กับจำเลยต้องโทษจำคุกแล้วหลบหนีไม่มาฟังคำพิพากษาว่า เป็นกรณีตัวอย่างที่องคมนตรีหยิบยกขึ้นมาจะเป็นส่วนหนึ่งที่จะต้องรวบรวมนำเสนอรมว.ยุติธรรม นำไปประกอบการตัดสินใจ</p>
<p>นอกจากนี้ยังมอบหมายให้สำนักกฎหมายและกรมราชทัณฑ์ตรวจสอบฎีกาที่มีลักษณะใกล้เคียงกับฎีกาของกลุ่มคนเสื้อแดง เพื่อนำรายละเอียดมาเทียบเคียง ทั้งนี้ยอมรับว่าคงหาฎีกาที่คล้ายคลึงกับฎีกาของเสื้อแดงได้ยาก เพราะเป็นเรื่องที่ไม่ค่อยมีปรากฏ ทั้งในเรื่องผู้ร้องไม่อยู่ในประเทศไทย และไม่ได้ยื่นถวายฎีกาด้วยตนเอง กระทรวงยุติธรรมพยายามทำให้ถูกต้องรอบคอบ
</p></body>
</news>
