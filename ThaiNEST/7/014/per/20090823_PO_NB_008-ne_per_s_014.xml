<teiHeader>
<fileDesc>
<titleStmt>
  <title>นายกฯ ย้ำ การเลือก ผบ.ตร. ต้องดูความเหมาะสมเพื่อประโยชน์ส่วนรวม  </title>
  <author>บรมบถ เพ็ญสวัสดิ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208230079&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ย้ำ การเลือก ผบ.ตร. ต้องดูความเหมาะสมเพื่อประโยชน์ส่วนรวม</headline>
<lead></lead>
<neck></neck>
<body><p>นายกรัฐมนตรี ย้ำ การเลือกผู้บัญชาการตำรวจแห่งชาติ ต้องดูความเหมาะสมเพื่อประโยชน์ส่วนรวม และให้กลไกต่างๆ เป็นเอกภาพมากขึ้น <persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการสรรหาผู้บัญชาการตำรวจแห่งชาติว่า ขณะนี้ยังไม่ได้มีการหารือถึงการประชุมคณะกรรมการนโยบายตำรวจแห่งชาติ หรือ ก.ต.ช.ครั้งใหม่ เพราะมองว่ายังไม่ใช่เรื่องเร่งด่วน ทั้งนี้การคัดเลือกจะดูความเหมาะสมเพื่อประโยชน์ส่วนรวม และเพื่อให้กลไกต่างๆ เป็นเอกภาพมากขึ้น ส่วนกรณีที่เอแบคโพลล์ เผยสำรวจความคิดเห็นประชาชนโดยเลือก <persName>พล.ต.อ. ปทีป ตันประเสริฐ</persName> จเรตำรวจแห่งชาติ เป็น ผบ.ตร.นั้น มองว่า เป็นเรื่องที่ประชาชนสามารถแสดงความคิดเห็นได้ และกรณีที่สวนดุสิตโพลล์ ระบุว่า การเลื่อนสรรหา ผบ.ตร.ของ ก.ต.ช.ทำให้ถูกมองว่าอำนาจการต่อรองของนายกรัฐมนตรีลดลงนั้น มองว่า เป็นเรื่องธรรมดาที่เมื่อมีการนำปัญหามาตั้งคำถามก็มักถูกมองแบบนี้ ถือเป็นเสียงสะท้อนปกติที่ประชาชนสามารถคิดได้ ส่วนในวันพรุ่งนี้ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ จะเปิดบ้านสี่เสาเทเวศร์ให้คณะบุคคลผู้ใกล้ชิดได้เข้าอวยพรวันเกิดพร้อมมีกระแสข่าวว่าทางกลุ่ม นปช.จะเดินทางมาร่วมด้วยนั้น นายกรัฐมนตรี ระบุว่า ขอให้แต่ละคนดูความเหมาะสม อยากให้บ้านเมืองสงบสุข การแสดงจุดยืนทางการเมืองถ้าอยู่ในขอบเขตก็จะเป็นเรื่องที่ดีต่อประเทศชาติ 
 
</p></body>
</news>
