<teiHeader>
<fileDesc>
<titleStmt>
  <title>สั่งกองปราบลุยสอบต้นตอคลิปฉาว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-29 21:04:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16923  </bibl>
</sourceDesc>
</fileDesc>
</teiHeader>
<news>
<headline>สั่งกองปราบลุยสอบต้นตอคลิปฉาว</headline>
<lead></lead>
<neck></neck>
<body><p>ที่กองปราบปราม วันนี้ (28 ส.ค.) ผู้สื่อข่าวรายงานว่า <persName>พ.ต.อ.สุพิศาล ภักดีนฤนาถ</persName> รอง ผบก.ป. เปิดเผยถึง กรณีที่ <persName>พล.ต.ท.ไถง ปราศจากศัตรู</persName> ผบช.ก. สั่งการให้ กองปราบปราม ตรวจสอบคลิปเสียงของ <persName>นายอภิสิทธิ์ เวชชาชีวะ</persName> นายกรัฐมนตรี ว่า ได้รับคลิปเสียงมาจากกองบัญชาการตำรวจสันติบาลแล้ว โดย <persName>พล.ต.ต.พงศ์พัฒน์ ฉายาพันธุ์</persName> ผบก.ป. มอบหมายให้ตนเป็นหัวหน้าคณะทำงาน เพื่อตรวจสอบหาที่มาที่ไปของคลิปดังกล่าว </p>
<p><persName>พ.ต.อ.สุพิศาล</persName> เปิดเผยว่า หลัง ผบช.ก.ได้มอบหมายให้ตนเป็นประธานคณะทำงาน สืบสวนหาข้อเท็จจริงของคลิปนี้ ซึ่งในเบื้องต้นเชื่อว่า คลิปนี้เป็นการตัดต่อ จึงดำเนินการค้นหาพยานหลักฐานว่า ใครทำอะไร ที่ไหน ทำเมื่อไร โดยจะต้องประสานข้อมูลกับกระทรวงเทคโนโลยีสารสนเทศและการสื่อสาร (ไอซีที) เพื่อดูกระแสการจราจรของข้อมูลว่า มีเส้นทางอย่างไร บุคคลใด หรือกลุ่มบุคคลใดมีส่วนเกี่ยวข้องบ้าง อย่างไรก็ตาม สำหรับผู้ที่ทำคลิปดังกล่าว และผู้เผยแพร่คลิปผ่านทางอีเมล์นั้น จะมีความผิด ตาม พ.ร.บ.ว่าด้วยการกระทำผิดเกี่ยวกับคอมพิวเตอร์ มาตรา 14 (2) ฐานนำข้อมูลอันเป็นเท็จเข้าสู่ระบบคอมพิวเตอร์ อันน่าจะเกิดความเสียหายต่อความมั่นคงของประเทศ ส่วนผู้ที่ทำคลิปดังกล่าวขึ้นมา ก็จะมีความผิดตาม พ.ร.บ.นี้เช่นกัน โดยเป็นผู้ทำ และนำเข้าสู่ระบบคอมพิวเตอร์ อันน่าจะเกิดความเสียหายต่อความมั่นคง ซึ่งต้องระวางโทษจำคุกไม่เกิน 5 ปี หรือปรับไม่เกินหนึ่งแสนบาท หรือทั้งจำทั้งปรับ ซึ่งพนักงานสอบสวนสามารถดำเนินการได้ทันที เพราะถือว่า เป็นความเสียหายต่อความมั่นคงของรัฐ ไม่ต้องรอให้มีผู้เสียหายเข้าแจ้งความ แต่ทั้งนี้หาก <persName>นายอภิสิทธิ์</persName> คิดว่า ได้รับความเสียหาย ก็สามารถแจ้งความดำเนินคดีกับผู้กระทำผิดฐานหมิ่นประมาทได้.</p></body>
</news>
