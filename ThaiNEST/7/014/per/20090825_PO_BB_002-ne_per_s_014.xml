<teiHeader>
<fileDesc>
<titleStmt>
  <title>ป.ป.ช.เผยดีเอสไอขอทำคดี "ฝายแม้ว"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/25/news_29346877.php?news_id=29346877  </bibl>
</sourceDesc>
</fileDesc>
</teiHeader>
<news>
<headline>ป.ป.ช.เผยดีเอสไอขอทำคดี "ฝายแม้ว"</headline>
<lead>"<persName>กล้านรงค์</persName>" เผยดีเอสไอประสานขอรับไปทำคดีด้วย เหตุจากตรวจสอบมาตั้งแต่ต้น และพบว่าเจ้าหน้าที่ทำเป็นขบวนการ แต่หากมีนักการเมืองเกี่ยวพัน คดีจะอยู่ในอำนาจ ป.ป.ช.ต่อ</lead>
<neck></neck>
<body><p>ความคืบหน้าในการตรวจสอบกรณีทุจริตฝายแม้วของคณะกรรมการป้องกันและปราบปรามการทุจริตแห่งชาติ (ป.ป.ช.) วานนี้ (24 ส.ค.) <persName>นายกล้านรงค์ จันทิก</persName> กรรมการ ป.ป.ช.ในฐานะอนุกรรมการไต่สวนกรณีทุจริตในโครงการก่อสร้างฝายต้นน้ำแบบผสมผสาน หรือฝายแม้ว วงเงิน 770 ล้านบาทภายใต้โครงการอนุรักษ์ทรัพยากรดินและป่าไม้ เพื่อลดผลกระทบจากวิกฤติโลกร้อน ของกรมอุทยานแห่งชาติสัตว์ป่าและพันธุ์พืช เปิดเผยว่า
ขณะนี้ <persName>พ.ต.อ.ทวี สอดส่อง</persName> อธิบดีกรมสอบสวนคดีพิเศษ (ดีเอสไอ) ได้ประสานมาว่าขอรับเรื่องไปดำเนินการเอง เพราะได้ตรวจสอบมาตั้งแต่ต้นแล้ว และพบว่าเป็นขบวนการในระดับเจ้าหน้าที่ ซึ่งการโอนเรื่องไปให้ดีเอสไอสามารถทำได้ตามประกาศ คปค.ฉบับที่ 31 ขณะนี้ ป.ป.ช.ก็กำลังรอหนังสืออย่างเป็นทางการจากดีเอสไอ จากนั้นจะนำเข้าสู่ที่ประชุมกรรมการ ป.ป.ช. แต่ถ้าพบว่าคดีดังกล่าวเกี่ยวพันกับนักการเมือง ก็จะต้องอยู่ในความดูแลของ ป.ป.ช.ต่อไป</p>
<p><persName>นายกล้านรงค์</persName> กล่าวอีกว่า ที่ผ่านมาทางดีเอสไอ ยืนยันว่าได้ลงพื้นที่ตรวจสอบการสร้างฝายแม้วมามากแล้ว และมีการสอบพยานบุคคล และเอกสารต่างๆ ในพื้นที่ที่เกิดปัญหา หากป.ป.ช.ลงไปดำเนินการก็จะซ้ำที่เดิม</p>
<p>ผู้สื่อข่าวถามถึงกรณีมีการร้องเรียนให้ตรวจสอบ<persName>นางอนงค์วรรณ เทพสุทิน</persName> อดีต รมว.ทรัพยากรธรรมชาติและสิ่งแวดล้อม (ทส.) จะเป็นหน้าที่ของ ป.ป.ช.หรือไม่ <persName>นายกล้านรงค์</persName> กล่าวว่า เรื่องนี้ไม่ใช่การสอบ<persName>นางอนงค์วรรณ</persName>โดยตรง แต่การที่รับร้องเรียนมาให้สอบขบวนการในการทุจริตฝายแม้ว ซึ่งจากการลงพื้นที่จะเห็นการดำเนินการในระดับเจ้าหน้าที่ทั้งหมด ส่วนจะเกี่ยวข้องกับนักการเมืองหรือไม่ ยังตอบไม่ได้ ต้องรอผลการประชุมของคณะกรรมการ ป.ป.ช.ว่าจะโอนคดีนี้ให้กับดีเอสไอหรือไม่
ส่วน<persName>นายวิเชียร จุ่งรุ่งเรือง</persName> ผู้ตรวจราชการ ทส.ในฐานะประธานคณะกรรมการสอบสวนข้อเท็จจริงการใช้งบไม่โปร่งใสของกรมอุทยานฯ เปิดเผยว่า คณะกรรมการได้ลงพื้นที่สุ่มตรวจฝายแม้วในเขตสำนักบริหารพื้นที่อนุรักษ์ที่ได้รับงบสร้างฝายแม้วในสำนักบริหารพื้นที่อนุรักษ์ที่ 13 จ.แพร่ มาตั้งแต่เดือนเม.ย.ที่ผ่านมาแล้ว และได้สุ่มตรวจไปแล้วกว่า 60% ขณะนี้เหลือเพียงการตรวจในสำนักบริหารพื้นที่อนุรักษ์ ที่ 11 จ.พิษณุโลก เขต 14 จ.ตาก และเขต 16 จ.เชียงใหม่ ตามแผนจะต้องแล้วเสร็จภายใน 90 วัน แต่เนื่องจากบางพื้นที่ที่เข้าไปสุ่มตรวจเป็นป่าลึก ยากลำบาก ซึ่งจะไม่ตรวจซ้ำกับที่สำนักงานการตรวจเงินแผ่นดิน (สตง.) และ ป.ป.ช.เคยตรวจเอาไว้แล้ว
</p>
<p>ขณะนี้คณะกรรมการเตรียมจะลงพื้นที่สุ่มตรวจฝายแม้วในเขตพิษณุโลก และพื้นที่ จ.ตากและเชียงใหม่ ในเดือนก.ย.นี้ ซึ่งเมื่อครบทุกพื้นที่แล้ว คาดว่าในเดือนพ.ย.นี้ จึงจะสรุปเอกสารเสนอต่อ<persName>นายศักดิ์สิทธิ์ ตรีเดช</persName> ปลัด ทส.ได้
เนื่องจากคณะกรรมการของ ทส.ตั้งขึ้น หลังจากคณะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร ได้ส่งผลการพิจารณาตรวจสอบเรื่องร้องเรียนให้ ทส.ว่ามีเหตุอันควรเชื่อได้ว่าการดำเนินงานของกรมอุทยานฯ ส่อไปในทางไม่สุจริต ไม่โปร่งใสและไม่เป็นธรรม และอาจไม่ถูกต้องตามกฎหมาย กฎระเบียบที่เกี่ยวข้อง โดยในสัปดาห์หน้าเตรียมจะเชิญอดีตผู้บริหารของกรมอุทยาน และผู้อำนวยการสำนักทั้ง 5 เขตที่เกี่ยวข้องให้ข้อมูลด้วย ทั้งนี้คาดว่าจะมีคนในกรมอุทยานฯ เกี่ยวข้องราว 1,000 คนตั้งแต่ระดับบริหาร ระดับเจ้าหน้าที่ในพื้นที่ เป็นต้น</p>
<p><persName>นายวิเชียร</persName> กล่าวอีกว่า หลังจากสรุปเอกสาร รายงานให้ปลัด ทส.ทราบแล้ว จะมี 2 แนวทาง คือชี้ว่ามีมูลตามที่กรรมาธิการ ป.ป.ช.ส่งข้อมูลให้ตรวจสอบหรือไม่ หากมีมูลทาง ทส.ก็จะตั้งกรรมการสอบสวนทางวินัยต่อไป
</p></body>
</news>
