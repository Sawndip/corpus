<teiHeader>
<fileDesc>
<titleStmt>
  <title>อาเซียนประณามพม่าสั่งกักบริเวณ"ซูจี"  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-13 06:53:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13835  </bibl>
</sourceDesc>
</fileDesc>
</teiHeader>
<news>
<headline>อาเซียนประณามพม่าสั่งกักบริเวณ"<persName>ซูจี</persName>"</headline>
<lead></lead>
<neck></neck>
<body><p>เมื่อวันที่ 12 ส.ค. กระทรวงการต่างประเทศของไทย ได้เผยแพร่แถลงการณ์ในฐานะประธานอาเซียนกรณี<persName>นางออง ซาน ซูจี</persName> ถูกศาลพิพากษาลงโทษให้กักบริเวณในบ้านพักเป็นเวลา 18 เดือน โดยประธานอาเซียนต้องการย้ำเตือนข้อเรียกร้องของรัฐมนตรีต่างประเทศอาเซียน ครั้งที่ 42 และการประชุมว่าด้วยการเมืองและความมั่นคงในภูมิภาคเอเชียและแปซิฟิก ครั้งที่ 16 เมื่อเดือน ก.ค.ที่ผ่านมา ให้ปล่อยตัว<persName>นางซูจี</persName> และผู้ที่ถูกคุมขังทั้งหมด เพื่อให้บุคคลเหล่านั้นสามารถเข้าร่วมการเลือกตั้งทั่วไปในปี 2553 เพราะจะเอื้ออำนวยต่อการปรองดองแห่งชาติ การเจรจาและการพัฒนาไปสู่ความเป็นประชาธิปไตยในพม่า ทั้งนี้ประเทศสมาชิกอาเซียนยังหวังที่จะเห็นพม่ามีสันติสุข เจริญรุ่งเรือง ได้รับการยอมรับจากประชาคมโลก เพื่อบรรลุตามแนวทาง 7 ขั้นตอนสู่ความเป็นประชาธิปไตย โดยยังคงมีปฏิสัมพันธ์อย่างสร้างสรรค์กับพม่าและยังคงให้การสนับสนุนบทบาทการประสานงานของเลขาธิการสหประชาชาติที่ยังดำเนินอยู่ แล้วยังเรียกร้องให้พม่าร่วมมือกับสหประชาชาติอย่างเต็มที่     </p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า สิ่งที่เราสะท้อนไปยังพม่ายังอยู่บนความเป็นเพื่อนบ้านที่ดี ต้องการเห็นพม่าสามารถอยู่ในเวทีต่าง ๆ เพื่อประโยชน์ต่อประชาชนชาวพม่าทั้งด้านเศรษฐกิจ สังคมและความมั่นคงในเรื่องความสงบเรียบร้อย ส่วนที่รัฐมนตรีต่างประเทศมาเลเซีย เรียกร้องให้มีการประชุมรัฐมนตรีอาเซียนฉุกเฉิน ได้มอบหมายให้<persName>นายกษิต ภิรมย์</persName> รมว.การต่างประเทศ ไปประสานความเป็นไปได้จากนี้ไปควรเป็นอย่างไร สำหรับที่มีการเรียกร้องจากนานาชาติให้อาเซียนคว่ำบาตรพม่า อยากชี้แจงว่าเรื่องดังกล่าวได้เคยแสดงความห่วงใยมาหลายครั้งแล้ว หากการตอบสนองจากพม่าต่อเสียงสะท้อนของประชาคมโลกไม่เกิดขึ้น สุดท้ายเรื่องนี้ก็จะถูกยกระดับไปสู่เวทีอื่น ๆ ต่อไป.
</p></body>
</news>
