<teiHeader>
<fileDesc>
<titleStmt>
  <title>มท.1 มั่นใจว่าจะไม่เกิดการปะทะกันระหว่างกลุ่มคนเสื้อแดงและกลุ่มคนเสื้อน้ำเงิน  </title>
  <author>ยุวรรณ์ดา พานทอง(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208160108&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>มท.1 มั่นใจว่าจะไม่เกิดการปะทะกันระหว่างกลุ่มคนเสื้อแดงและกลุ่มคนเสื้อน้ำเงิน</headline>
<lead></lead>
<neck></neck>
<body><p>รัฐมนตรีว่าการกระทรวงมหาดไทยมั่นใจ จะไม่เกิดการปะทะระหว่างกลุ่มคนเสื้อแดงและกลุ่มคนเสื้อน้ำเงิน หากทั้งสองฝ่ายมีวินัยในการแสดงออกทางการเมือง <persName>นายเชาวรัตน์ ชาญวีรกุล</persName> รัฐมนตรีว่าการกระทรวงมหาดไทย และหัวหน้าพรรคภูมิใจไทย กล่าวในระหว่างเป็นประธานเปิดที่ทำการพรรคสาขานนทบุรี กรณีการชุมนุมยื่นถวายฎีกาขอพระราชทานอภัยโทษแก่<persName>พันตำรวจโท ทักษิณ ชินวัตร</persName> อดีตนายกรัฐมนตรีของกลุ่มคนเสื้อแดง และกลุ่มคนเสื้อน้ำเงินที่จะเดินทางมาให้กำลังใจ<persName>นายเนวิน ชิดชอบ</persName> แกนนำพรรคภูมิใจไทย ในการรับฟังคำตัดสินคดีทุจริตกล้ายางพาราว่า ไม่รู้สึกกังวลว่าจะเกิดการปะทะกัน หากทั้งสองฝ่ายมีวินัยทางการเมือง ขณะเดียวกันแกนนำและ ส.ส.ของพรรคก็จะเดินทางไปร่วมให้กำลังใจด้วย อย่างไรก็ตาม พรรคได้เตรียมพร้อมดำเนินการ หากนายเนวินถูกตัดสินว่ามีความผิดจริง ส่วนจะมีการยื่นขอพระราชทานอภัยโทษหรือไม่นั้นต้องรอดูสถานการณ์อีกครั้ง <persName>นายเชาวรัตน์</persName>ยังกล่าวด้วยว่า ได้กำชับผู้ว่าราชการจังหวัดให้ดูแลการเคลื่อนไหวของประชาชนที่จะเดินทางมาร่วมชุมนุม ซึ่งขณะนี้ยังไม่ได้รับรายงานว่ามีการเคลื่อนไหว ส่วนการลงชื่อคัดค้านการถวายฎีกา ขณะนี้มีประชาชนมาร่วมลงชื่อแล้วกว่า 10 ล้านคน ซึ่งกระทรวงมหาดไทยจะเก็บไว้เป็นสถิติต่อไป</p></body>
</news>
