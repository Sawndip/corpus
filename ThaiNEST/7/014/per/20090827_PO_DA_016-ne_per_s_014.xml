<teiHeader>
<fileDesc>
<titleStmt>
  <title>'สาทิตย์'ยันนายกฯ ไม่มีทางสั่งการผิด กม.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-27 14:20:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=16680  </bibl>
</sourceDesc>
</fileDesc>
</teiHeader>
<news>
<headline>'<persName>สาทิตย์</persName>'ยันนายกฯ ไม่มีทางสั่งการผิด กม.</headline>
<lead></lead>
<neck></neck>
<body><p>ที่ทำเนียบรัฐบาล วันนี้ (27 ส.ค.) <persName>นายสาทิตย์ วงศ์หนองเตย</persName> รมต.ประจำสำนักนายกรัฐมนตรี ได้เดินเข้ามานั่งฟังคลิปเสียงของ <persName>นายอภิสิทธิ์ เวชชาชีวะ</persName> นายกฯ ที่มีการเผยแพร่ทางอินเตอร์เน็ต ซึ่งเป็นเนื้อหาเกี่ยวกับการสั่งการช่วงเหตุการณ์เดือน เม.ย.ที่ผ่านมา โดยมีความยาวประมาณ 5 นาที</p>
<p>จากนั้น <persName>นายสาทิตย์</persName> ให้สัมภาษณ์ว่า เท่าที่ฟังแล้วคิดว่า ผู้ที่กระทำอย่างนี้มีเจตนาให้เกิดความเข้าใจผิด เท่าที่ฟังอย่างผิวเผินนั้น เหมือนเป็นการพูดให้นโยบายในที่ใดที่หนึ่ง และโดยปกติแล้วการพูดลักษณะนี้จะเป็นการพูดอย่างเปิดเผย นอกจากนั้นแล้วเนื้อหาในคลิปดังกล่าวยังมีความขัดแย้งกับความเป็นจริงที่เกิดขึ้น ไม่ว่าจะเป็นเรื่องการกำหนดแนวทางการปฏิบัติงานของเจ้าหน้าที่ หรือแม้แต่ท่าทีของนายกฯ ที่ปรากฎต่อสาธารณะก็ตาม</p>
<p><persName>นายสาทิตย์</persName> กล่าวต่อว่า เมื่อช่วงเช้าที่ผ่านมาได้พูดคุยกับนายกฯ ซึ่งนายกฯ ได้บอกว่า รับฟังคลิปเสียง และได้สั่งการให้มีการพิสูจน์เสียงแล้ว เพราะนายกฯ ถือว่า เป็นผู้ที่ได้รับความเสียหายโดยตรง และสามารถดำเนินคดีตามกฎหมายได้ กรณีนี้ถือว่า เป็นกรณีใหญ่ เพราะไม่ได้ส่งผลกระทบแค่นายกฯ แต่ถือว่า กระทบต่อความมั่นคงของประเทศด้วย  </p>
<p><persName>นายสาทิตย์</persName> กล่าวยืนยันว่า นายกฯ ไม่มีการพูดในลักษณะอย่างนี้ในช่วงระหว่างวันที่ 11-12 เม.ย.ที่ผ่านมา ตนอยู่ร่วมในกองบัญชาการ ที่กองทหารราบที่ 1 มหาดเล็กรักษาพระองค์ตลอด ยืนยันว่า นายกฯ ไม่มีการสั่งการในลักษณะเช่นนี้ เพราะการสั่งการในลักษณะนั้น เป็นการกระทำที่ผิดกฎหมาย และนายกฯ เป็นคนที่ยึดหลักกฎหมาย นอกจากนั้นในห้องที่มีการประชุมกันนั้น ไม่ได้มีเฉพาะทหารเท่านั้น แต่มีข้าราชการอีกจำนวนมากที่เข้าร่วมประชุมอยู่ด้วย.</p></body>
</news>
