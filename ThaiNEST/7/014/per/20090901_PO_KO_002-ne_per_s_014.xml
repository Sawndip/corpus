<teiHeader>
<fileDesc>
<titleStmt>
  <title>ชาวนาบุกทำเนียบจี้รัฐช่วยอาชีพบรรพบุรุษไทย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090901/26713  </bibl>
</sourceDesc>
</fileDesc>
</teiHeader>
<news>
<headline>ชาวนาบุกทำเนียบจี้รัฐช่วยอาชีพบรรพบุรุษไทย</headline>
<lead>ชาวนา บุกทำเนียบ จี้รัฐ ช่วยเหลืออาชีพบรรพบุรุษไทยบ้าง ไม่ใช่คิดแค่เช็คช่วยชาติ <persName>กอร์ปศักดิ์</persName>อ้างเป็นรอยต่อนาปรัง-นาปี</lead>
<neck></neck>
<body><p>(1ก.ย.) เวลา 09.30 น.<persName>นายกอร์ปศักดิ์ สภาวะสุ</persName> รองนายกรัฐมนตรี กล่าวว่า ขณะนี้กระทรวงเกษตรฯกำลังเร่งรัดเกษตรกรลงทะเบียนเพื่อดำเนินการตามนโยบายประกันราคาสินค้าเกษตรทั้งข้าวโพด มันสัมปะหลัง ข้าว ซึ่งรัฐบาลต้องเร่งดำเนินการให้แล้วเสร็จโดยเร็ว อย่างไรก็ตามในช่วงนี้อาจจะเกิดปัญหาบ้าง เช่น ข้าว ซึ่งเป็นช่วงรอยต่อระหว่างข้าวนาปรังและนาปี เพราะมีข้าวบางส่วนออกสู่ตลาดแล้ว จึงไม่สามารถเข้าโครงการประกันราคาข้าวได้ และโครงการรับจำนำก็สิ้นสุดไปแล้ว ซึ่งเราต้องยอมรับว่าเมื่อข้าวออกสู่ตลาดแล้วมันเป็นเรื่องที่พิสูจน์ยากว่าเป็นข้าวรุ่นไหน คงจะเข้าสู่โครงการยาก</p>
<p>ผู้สื่อข่าวรายงานว่า ก่อนการประชุมครม.ได้มีบรรดาชาวนาไทยจากจ.สุพรรณบุรีประมาณ 200 คน มาชุมนุมหน้าทำเนียบรัฐบาล และส่งตัวแทน 30 คน นำโดย<persName>นายยุทธนา โพธสุธน</persName> อดีตส.ส.จ.สุพรรณบุรี เข้ายื่นหนังสือกับ<persName>นายกอร์ปศักดิ์ สภาวะสุ</persName> รองนายกรัฐมนตรี และ<persName>นายธีระ วงศ์สมุทร</persName> รมว.เกษตร เพื่อขอให้รัฐบาลแก้ไขปัญหาราคาข้าวเปลือกตกต่ำ โดยขอให้รัฐบาลประกันราคาข้าวในราคาเกวียนละ 12,000 บาท เพราะขณะนี้โรงสีกดราคาเหลือเกวียนละ 6,500 บาท ขอให้ช่วยเหลือชาวนาไทยบ้าง เพราะเป็นอาชีพของบรรพบุรุษไทย รัฐบาลอย่ามัวแต่ช่วยอาชีพอื่นอย่างกรณีเช็คช่วยชาติ 2 พนบาท จนลืมช่วยชาวนา เพราะจะตายกันหมดแล้ว นอกจากนั้นขอให้รัฐบาลประกันราคาข้าวเปลือกตามความเป็นจริงพื้นที่เพาะปลูก ประกันราคาตลอดทั้งปี รวมทั้งลดขั้นตอนการประกันราคาเพราะทำให้เกิดความยุ่งยากในการประกันราคาอย่างมาก ทั้งนี้ ตัวแทนชาวนาได้หารือกับ<persName>นายกอร์ปศักดิ์</persName> เพื่อหายุติอีกครั้ง</p>
<p>ผู้สื่อข่าวรายงานว่า นอกจากนี้ยังมีกลุ่มตัวแทนเกษตรกรจาก จ.เชียงใหม่ และจ.ลำพูน นำโดย<persName>นายสมาน ทัดเที่ยง</persName> ประธานชมรมกลุ่มผู้ใช้น้ำลุ่มแม่กวง ได้เข้ายื่นหนังสือถึงนายกรัฐมนตรีผ่านทาง<persName>นายธีระ วงศ์สมุทร</persName> รมว.เกษตร และ<persName>นายอลงกรณ์ พลบุตร</persName> รมช.พาณิชย์ ให้เร่งแก้ปัญหาเรื่องการขาดแคลนน้ำซึ่งสร้างความเสียหายให้กับไร่นากว่าแสนไร่ โดยขอให้เร่งทำฝนเทียม และเดินหน้าโครงการขุดอุโมงค์จากเขื่อนแม่งัดมาที่แม่กวงโดยด่วน นอกจากนี้ยังขอให้นายกรัฐมนตรีเดินทางไปดูแลปัญหาในพื้นที่ จ.เชียงใหม่ โดยรับปากว่า ไม่ต้องห่วงเรื่องความปลอดภัย เพราะชาวบ้านจะช่วยดูแลให้อย่างเต็มที่ ทั้งนี้<persName>นายธีระ</persName> รับปากที่จะแก้ปัญหาให้ และนำเสนอเรื่องต่อนายกรัฐมนตรีต่อไป</p></body>
</news>
