<teiHeader>
<fileDesc>
<titleStmt>
  <title>ชะลอโครงการชุมชนพอเพียง  รอผลสอบกรรมการจับผิดโกง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-18 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/18/news_29306002.php?news_id=29306002  </bibl>
</sourceDesc>
</fileDesc>
</teiHeader>
<news>
<headline>ชะลอโครงการชุมชนพอเพียง รอผลสอบกรรมการจับผิดโกง</headline>
<lead>รัฐบาลชะลอโครงการชุมชนพอเพียงทั่วประเทศ เผยต้องการสางปัญหาทุจริตก่อน ขณะที่ผู้บริหารยอมรับที่ผ่านมาแผนประชาสัมพันธ์ไม่บรรลุเป้า เนื่องจากติดระบบราชการ ส่งผลชาวบ้านรับข้อมูลไม่ครบ ด้าน “<persName>กอร์ปศักดิ์</persName>” วาง 5 มาตรการสอบโครงการ ส่วน “<persName>นายนิพิฏฐ์ อินทรสมบัติ</persName>” เรียก 3 ส.ข.สอบอีกรอบ</lead>
<neck></neck>
<body><p>แหล่งข่าวระดับสูงผู้บริหารโครงการชุมชนพอเพียง เปิดเผยว่า ขณะนี้โครงการชุมชนพอเพียงต้องหยุดการพิจารณาและอนุมัติโครงการให้กับชุมชนที่เสนอมาทั้งหมด เนื่องจากต้องการที่จะให้ขบวนการตรวจสอบข้อสงสัยเรื่องความโปร่งใสที่เป็นข่าวอยู่ในขณะนี้เสร็จสิ้นเสียก่อน จากนั้นค่อยดำเนินการต่อไป โดยจะหยิบยกปัญหาทั้งหมดมาพิจารณาเพื่อปิดช่องว่างให้เกิดการทุจริตทั้งหมด</p>
<p>ทั้งนี้ ที่ผ่านมามีชุมชนเสนอโครงการมาทั้งสิ้น 6.6 หมื่นชุมชน จากชุมชนทั่วประเทศกว่า 8 หมื่นชุมชน โดยมีชุมชนที่ได้รับการอนุมัติโครงการ 3.1 หมื่นชุมชน และโอนเงินไปให้กับชุมชนแล้ว 2.1 หมื่นชุมชน ส่วนที่เบิกเงินไปแล้วมีประมาณ 8 พันชุมชน
“ขณะนี้ผู้ใหญ่ในรัฐบาลบอกว่า จำเป็นต้องแก้ปัญหาจุดอ่อนทั้งหมดของโครงการ โดยต้องรอให้การตรวจสอบของคณะกรรมการชุดต่างๆ เสร็จสิ้นก่อน แล้วค่อยเดินหน้าโครงการต่อไป”</p>
<p>สำหรับกรณีที่<persName>นายมีชัย วีระไวทยะ</persName> ซึ่งเป็นประธานคณะทำงานโครงการชุมชนพอเพียง ออกมาระบุว่า จะถอนตัวหากรัฐบาลไม่เปลี่ยนแปลงรูปแบบการดำเนินงานเพื่อให้โครงการเป็นไปตามเป้าหมายนั้น ข้อเสนอแนะดังกล่าวตรงกับผู้บริหารโครงการและผู้ใหญ่ในรัฐบาล ซึ่งขณะนี้ก็อยู่ระหว่างเตรียมแผนการทำงานที่เหมาะสมหากการตรวจสอบเสร็จสิ้น</p>
<p>ส่วนประเด็นความคิดเห็นเรื่องประชาสัมพันธ์ไม่มีประสิทธิภาพนั้น ผู้บริหารโครงการยอมรับว่าไม่มีประสิทธิภาพเต็มที่ เนื่องจากเดิมแผนงานประชาสัมพันธ์วางไว้ 3 ขั้นตอน คือ 1 การสร้างการรับรู้ ซึ่งขั้นตอนนี้ดำเนินการไปตั้งแต่เดือน มี.ค.2552 และถือว่าประสบผลสำเร็จ เห็นได้จากมีชุมชนเสนอโครงการเข้ามาทั้งสิ้น 6.6 หมื่นโครงการ จากชุมชนทั้งหมด 8 หมื่นชุมชน ส่วนขั้นตอนที่ 2 คือการสร้างความเข้าใจ เพิ่งเริ่มดำเนินงานเมื่อสัปดาห์ที่ผ่านมา และขั้นตอนที่ 3 คือการสร้างความยอมรับยังไม่ได้ดำเนินงาน
“ยอมรับว่า งานประชาสัมพันธ์โครงการไม่เป็นไปตามแผน สาเหตุเนื่องจากการทำงานยังยึดติดระบบราชการอยู่ และเพิ่งมาเริ่มขั้นตอนที่ 2 เมื่อต้นเดือน ส.ค.ที่ผ่านมา อีกทั้งยังติดเรื่องการร้องเรียนทำให้ต้องหยุดไปก่อน”</p>
<p>แหล่งข่าวกล่าวต่อว่า ในส่วนโครงการพอเพียงในเขตกรุงเทพฯ ซึ่งก่อนหน้านี้มีการขอให้เดินหน้าต่อนั้น ขณะนี้ก็ต้องชะลอไปด้วย เนื่องจากเดิมจะแต่งตั้งคณะอนุกรรมการขึ้นมาพิจารณาอนุมัติตามกรอบที่ชุมชนเสนอไว้กับกรุงเทพมหานคร แต่ขณะนี้แนวคิดดังกล่าวไม่ผ่านการอนุมัติ</p>
<p>ด้าน<persName>นายสุมิท แช่มประสิทธิ์</persName> ผู้อำนวยการสำนักงานโครงการชุมชนพอเพียง กล่าวว่า การที่มีการร้องเรียนและตรวจสอบโครงการอย่างกว้างขวาง ถือว่าเป็นโอกาสดีที่จะได้หาทางปิดช่องโหว่ช่องว่างที่ทำให้เกิดการทุจริต และหลังจากตรวจสอบเสร็จสิ้นแล้วจะได้เดินหน้าโครงการต่อไป</p>
<p>กอร์ปศักดิ์วาง 5 มาตรการสางปัญหา</p>
<p><persName>นางอัญชลี วานิช เทพบุตร</persName> เลขานุการ<persName>นายกอร์ปศักดิ์ สภาวสุ</persName> รองนายกรัฐมนตรี กล่าวว่า จากกรณีข่าวทุจริตโครงการชุมชนพอเพียง <persName>นายกอร์ปศักดิ์</persName> ในฐานะประธานคณะกรรมการบริหารโครงการชุมชนพอเพียง จึงกำหนดนโยบายให้ตรวจสอบโครงการอย่างละเอียด ประกอบด้วย 1.ให้ระงับการอนุมัติโครงการที่ใช้สินค้าพลังงานแสงอาทิตย์ทั้งหมด 2.ให้สอบถามชุมชนที่ได้รับงบประมาณแล้วไปซื้อสินค้าที่ใช้พลังงานแสงอาทิตย์จำนวน 170 ชุมชน วงเงินรวม 150 ล้านบาท ว่ายังมีความต้องการเช่นเดิมอยู่หรือไม่ และหรือต้องการให้สำนักงาน แก้ไขปัญหาให้เป็นไปตามวัตถุประสงค์ของชุมชนอย่างไรหรือไม่
3.สนับสนุนด้านข้อมูลราคาสินค้าให้กับชุมชนทั่วประเทศไปประกอบในการตัดสินใจจัดซื้อจัดจ้าง โดยขอให้สำนักงบประมาณจัดส่งราคากลางสินค้าที่ชุมชนนิยมซื้อมากที่สุดกว่า 20 รายการ ให้กับชุมชนทั่วประเทศทันที
4.จัดให้มีเบอร์โทรศัพท์สายตรงเพื่อร้องเรียนคือ 0-2629-8444 และ 0-2629-8555 และ 5.ขอความร่วมมือจากเจ้าหน้าที่กองปราบปรามจัดส่งเจ้าหน้าที่มาสอบสวนตามคำร้องทุกข์ที่ได้แจ้งไว้เมื่อวันที่ 4 ส.ค.ที่ผ่านมา</p>
<p><persName>นิพิฏฐ์</persName>เสนอสอบเอสเอ็มแอล</p>
<p><persName>นายนิพิฏฐ์ อินทรสมบัติ</persName> ส.ส.พัทลุง ในฐานะคณะกรรมการสอบข้อเท็จจริงโครงการชุมชนพอเพียงพรรคประชาธิปัตย์ กล่าวว่า ในวันนี้ (18 ส.ค.) จะนัดสมาชิกพรรค 3 ราย ที่ถูกกล่าวหาว่ามีส่วนเกี่ยวข้องกับการทุจริตมาสอบสวนอีกครั้งหนึ่ง เนื่องจากพบพฤติการณ์ว่าเป็นผู้กระจายสินค้าไปตามชุมชนต่างๆ ซึ่งส่วนตัวคาดว่าคงจะได้ผลประโยชน์จากเจ้าของสินค้าบ้าง โดยหากตรวจพบว่าเป็นจริงก็จะมีการลงโทษตามกฎข้อบังคับพรรคต่อไป</p>
<p>อย่างไรก็ตาม ต้องเข้าใจว่ากรรมการชุดนี้ถูกตั้งขึ้นโดยหัวหน้าพรรค มีหน้าที่สอบได้เพียงสมาชิกพรรค ไม่ได้แต่งตั้งโดยฐานะนายกฯ ดังนั้น จึงไม่สามารถนำไปสอบขยายผลเชื่อมโยงถึงหน่วยงานอื่นๆ ที่อาจมีการทุจริต รวมถึงโครงการเอสเอ็มแอลเก่าของรัฐบาลที่ผ่านมา แต่ในรายงานที่จะส่งให้หัวหน้าพรรค ตนจะตั้งข้อสังเกต และแสดงความเห็นต่อหัวหน้าพรรคให้เสนอไปยังรัฐบาลว่า ควรจะให้มีการตรวจสอบย้อนหลังโครงการเอสเอ็มแอลทั้งหมด เพราะมีข้อมูลและพยานหลักฐานจำนวนมาก ที่พบว่ามีการทุจริตในโครงการดังกล่าว</p>
<p>อ้างอาจอนุมัติตามเอสเอ็มแอล</p>
<p>โดยเฉพาะในหมวดหมู่สินค้าเกี่ยวกับการเกษตร ซึ่งในโครงการเอสเอ็มแอลกำหนดไว้ว่าไม่ให้ซื้อปุ๋ย แต่ก็ยังมีการซื้อปุ๋ยจากบริษัทใหญ่ที่มีปัญหา และเป็นปุ๋ยคุณภาพต่ำ รวมทั้งบางชุมชนได้ซื้อเครื่องอัดเม็ดปุ๋ยอินทรีย์ปัจจุบันใช้การไม่ได้ ปล่อยทิ้งกลายเป็นเศษเหล็ก เช่นเดียวกับตู้น้ำเหรียญในยุคของ <persName>พ.ต.ท.ทักษิณ ชินวัตร</persName> ที่ส่วนใหญ่พบว่าเป็นเศษเหล็กทิ้งไว้ใต้ถุนแฟลตทั่ว กทม.
“เรื่องเหล่านี้ไม่มีใครพูดถึงว่าต้องสูญงบประมาณไปเป็นจำนวนเท่าไร ส่วนโครงการชุมชนพอเพียงเป็นการสานต่อจากโครงการเอสเอ็มแอล ดังนั้นเมื่อมีการทุจริตมาจากคนก่อนๆ คนที่มาดูแลรับผิดชอบทีหลังอาจจะเซ็นอนุมัติโดยรู้เท่าไม่ถึงการณ์ก็เป็นได้ ซึ่งต้องดูในรายละเอียดแต่ละโครงการ”</p>
<p>ผู้สื่อข่าวถามว่า เป็นการพยายามเบี่ยงประเด็นปัดความรับผิดชอบของรัฐบาลนี้หรือไม่ <persName>นายนิพิฏฐ์</persName> กล่าวว่า ทั้งหมดเป็นข้อเท็จจริง และกรรมการตรวจสอบดำเนินการได้แค่สมาชิกเท่านั้น ตนก็ทำหน้าที่เต็มที่ ยืนยันว่าจะระบุพฤติกรรมของบุคคลที่เกี่ยวข้องทั้งหมด ส่วนพฤติกรรมกินเงินหลวงผ่านโครงการเอสเอ็มแอลของรัฐบาลเก่าก็จำเป็นต้องพูดให้สังคมได้รับรู้ เพราะการทุจริตไม่ว่ากี่ปีผ่านมาแล้วก็ยังถือว่ามีความผิด และไม่มีอายุความ
</p></body>
</news>
