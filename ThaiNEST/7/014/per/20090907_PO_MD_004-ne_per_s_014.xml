<teiHeader>
<fileDesc>
<titleStmt>
  <title>หมายหัว"หย่อง"เจาะเหมืองเพชร  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-07 21:12:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000103660  </bibl>
</sourceDesc>
</fileDesc>
</teiHeader>
<news>
<headline>หมายหัว"<persName>หย่อง</persName>"เจาะเหมืองเพชร</headline>
<lead></lead>
<neck></neck>
<body><p>เมื่อเวลา 10.00 น.วานนี้ (7ก.ย.) ที่รัฐสภา มีการประชุมวุฒิสภา เพื่อรับทราบรายงานผลการปฏิบัติงานประจำปี 2551 ขององค์การกระจายเสียงและแพร่ภาพสาธารณะแห่งประเทศไทย (ส.ส.ท.) โดยสมาชิกวุฒิสภาได้แสดงความคิดเห็นกันอย่างหลากหลาย ทั้งตำหนิการนำเสนอรายการต่างๆ ของสถานีไทยพีบีเอส และการชมเชย โดย<persName>นางสุกัญญา สุดบรรทัด</persName> ส.ว.สรรหา อดีตคณบดีคณะนิเทศศาสตร์ จุฬาลงกรณ์มหาวิทยาลัย กล่าวท้วงติงการนำเสนอข่าวว่า ตามหลักการของ ส.ส.ท. จะต้องมีเนื้อหาที่เป็นกลาง แต่เมื่อดูจากการประเมินผลการดำเนินการของ ทีวีไทยแล้วพบว่า คณะกรรมการฯ ที่ตั้งขึ้นมาเพื่อประเมินผลได้ระบุถึงความไม่เป็นกลางในการนำเสนอข่าวของทีวีไทยด้วย จึงรู้สึกเป็นห่วงว่า การที่สถานีโทรทัศน์นำเสนอข่าวสารที่มีเนื้อหาสาระไม่เป็นกลางจะยิ่งก่อให้เกิดผลการปลุกเร้าสังคมไทย ที่ขณะนี้มีความแบ่งฝ่ายอยู่แล้ว ทำให้สถานการณ์หนักขึ้นไปอีก จึงฝากไปถึงผู้บริหารทีวีไทยว่า จะทำอย่างไรจึงจะสร้างกระแสปลุกเร้า ในเชิงเหตุผล และทำอย่างไรให้การนำเสนอข่าวและการทำหน้าที่ของทีวีไทย มีความเที่ยงตรง เป็นกลางให้มากที่สุด</p>
<p> ด้าน<persName>นายประสาร มฤคพิทักษ์</persName> ส.ส.สรรหา กล่าวว่า เนื้อหาของรายการมีความหลากหลาย และให้สาระแก่ผู้ชม ดีกว่าครั้งเมื่อเป็นสถานีโทรทัศน์ไอทีวี ที่มีแต่เนื้อหาข่าวที่อาจสร้างความสับสนให้กับประชาชน</P>
<p> ขณะที่<persName>นายสมชาย แสวงการ</persName> ส.ส.สรรหา กล่าวว่าหลายรายการของสถานีโทรทัศน์ช่องนี้ เสนอเนื้อหาที่ไม่สมควร อาทิ รายการ “ที่นี่ทีวีไทย” ที่พาไปค้นหาเหมืองเพชรที่ <persName>พ.ต.ท.ทักษิณ ชินวัตร</persName> กล่าวอ้าง เท่ากับเป็นการสนับสนุน และทำให้ประชาชนเชื่อ และตกเป็นเครื่องมือของอดีตนายกฯ ที่ต้องการใช้สื่อสารมวลชนปลุกระดมให้ประชาชนเกิดความเข้าใจผิด</p>
<p> <persName>น.ส.รสนา โตสิตระกูล</persName> ส.ว.กทม. กล่าวว่า ตนสนับสนุนให้เสนอข่าวสารที่ถูกกล่าวหาทางการเมืองเสนอให้ประชาชนได้รับทราบในทุกๆ ด้าน แต่ไม่ควรนำคู่กรณีที่ขัดแย้งกันอย่างรุนแรง มานั่งในรายการเพื่อให้ตอบโต้กัน รวมทั้งไม่ควรเสนอข่าวผลสำรวจของโพลต่างๆ ที่มักจะแฝงด้วยผลประโยชน์ทางการเมือง และมีการชี้นำสังคม</p>
<p> จากนั้น<persName>นายเกริกเกียรติ พิพัฒนเสรีธรรม</persName> ประธานคณะกรรมการนโยบายองค์การกระจายเสียงและแพร่ภาพสาธารณะแห่งประเทศไทย (ส.ส.ท.) ชี้แจง ยอมรับว่าการทำงานให้สถานีโทรทัศน์แห่งหนึ่ง เป็นทีวีเพื่อสาธารณะนั้นไม่ใช่ของง่าย หากเริ่มต้นรับบุคลากรใหม่ทั้งหมด ตนคิดว่าคงดีกว่านี้ แต่เมื่อต้องรับบุคลาการจากที่เคยทำโทรทัศน์เพื่อธุรกิจหลายร้อยคนมาปรับเปลี่ยนการทำงาน ให้เป็นทีวีเพื่อสาธารณะ จึงเป็นเรื่องยากที่จะทำทุกอย่างได้ตามที่ฝ่ายนโยบายตั้งเป้าหมายไว้ และยอมรับว่าตลอดชีวิตการทำงานของตน ไม่เคยทุกข์ใจเท่ากับมาบริหารงานที่สถานีโทรทัศน์แห่งนี้</p>
<p>ทั้งนี้สามารถทำได้เพียงนโยบาย แต่ภาคปฏิบัติต้องบังคับบัญชาให้ผู้ปฏิบัติทำงานตามที่ฝ่ายนโยบายวางไว้ให้ได้ ขอย้ำว่าพวกตนทำงานด้วยความเป็นอิสระอย่างมาก หากถูกแทรกแซงหรือกดดันจากฝ่ายใด ก็คงจะไม่อยู่ทำงานด้วยแน่</p>
<p><persName>นายเทพชัย หย่อง</persName> ผู้อำนวยการ ส.ส.ท. ชี้แจงว่า กรณีการตัดสินใจทำสกู๊ปเจาะประเด็นการทำธุรกิจเหมืองเพชรนั้น เป็นเพราะตนได้คุยกับฝ่ายข่าวแล้ว เห็นว่าน่าจะทำเรื่องนี้ เพราะจะทำให้ประชาชนได้รับทราบถึงอุตสาหกรรมเพชร ที่เพชรทุกเม็ดของแอฟริกา ล้วนมาจากเลือดเนื้อของชาวแอฟริกัน ซึ่งรายได้ส่วนใหญ่จากเหมืองเพชร จะถูกนำไปใช้ในสงครามฆ่าล้างเผ่าพันธุ์ในแอฟริกาเอง จึงอยากให้ทราบว่า <persName>พ.ต.ท.ทักษิณ</persName> เข้าไปเกี่ยวข้องกับธุรกิจที่เกี่ยวข้องกับความรุนแรงในแอฟริกาหรือไม่</p>
<p>ส่วนการปล่อยเสียงของอดีตนายกฯ ยาวมากนั้น เป็นเพราะจำเป็นต้องเปิดรับฟังความเห็นรอบด้าน แต่ก็ยอมรับว่า อาจตกเป็นเครื่องมือของ<persName>พ.ต.ท.ทักษิณ</persName>ได้เหมือนกัน </p></body>
</news>
