<teiHeader>
<fileDesc>
<titleStmt>
  <title>นายกฯ เปิดสถานีข่าวภาคภาษาอังกฤษแห่งแรกในประเทศไทย  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208260294&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เปิดสถานีข่าวภาคภาษาอังกฤษแห่งแรกในประเทศไทย</headline>
<lead></lead>
<neck></neck>
<body><p>นายกรัฐมนตรี เปิดสถานีข่าวภาคภาษาอังกฤษแห่งแรกในประเทศไทย มุ่งหวังเผยแพร่ข่าวสาร วัฒนธรรม และความเป็นไทยให้นานาชาติเข้าใจมากยิ่งขึ้น <persName>นายอภิสิทธิ์ เวชชาชีวะ</persName> นายกรัฐมนตรี กล่าวในโอกาสเป็นประธานเปิด THAI ASEAN NEWS NETWORK หรือ TAN NETWORK สถานีข่าวภาคภาษาอังกฤษแห่งแรกในประเทศไทย ว่า สถานีโทรทัศน์ดังกล่าวจะเป็นช่องทางเผยแพร่ข่าวสาร และข้อมูลต่างๆ ของประเทศไทย ไม่ว่าจะเป็นวัฒนธรรม สถานการณ์ต่างๆ ของประเทศไทย ในภาคภาษาอังกฤษตลอด 24 ชั่วโมง อีกทั้งจะส่งเสริมประชาธิปไตยและสิทธิเสรีภาพแบบไทยที่มีการเปลี่ยนแปลงอย่างรวดเร็ว เพื่อให้นานาชาติเข้าใจและเข้าถึงความเป็นไทยมากขึ้น ซึ่งในฐานะนายกรัฐมนตรี ย่อมเห็นความสำคัญของประชาธิปไตย ที่ต้องมีการเผยแพร่ข้อมูลข่าวสารอย่างเปิดเผย โปร่งใส และยอมรับความเห็นที่แตกต่าง พร้อมตั้งเป้าว่า ในปี ค.ศ.2015 ประเทศไทยและอาเซียนจะมีความเชื่อมโยง และเป็นอันหนึ่งอันเดียวกัน ช่องทางการสื่อสารนี้จึงเป็นสิ่งสำคัญและจุดเริ่มต้นของความเป็นหนึ่งร่วมกัน สำหรับ TAN NETWORK เป็นสถานีข่าวที่ออกอากาศผ่านทางโทรทัศน์ผ่านดาวเทียม ทางอินเทอร์เน็ต โทรศัพท์มือถือ รวมถึงคอมพิวเตอร์แบบพกพา เพื่อให้เข้าถึงกลุ่มชาวต่างชาติ ทั้งนักธุรกิจ คณะทูตานุทูต และชาวต่างชาติที่อยู่ในเมืองไทยมากขึ้น  </p></body>
</news>
