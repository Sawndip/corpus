<teiHeader>
<fileDesc>
<titleStmt>
  <title>ส.ว.ถูกหลอกลงชื่อแก้รธน.รีบทยอยถอนแฉมีประเด็นแอบแฝง  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-04 19:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000102047  </bibl>
</sourceDesc>
</fileDesc>
</teiHeader>
<news>
<headline>ส.ว.ถูกหลอกลงชื่อแก้รธน.รีบทยอยถอนแฉมีประเด็นแอบแฝง</headline>
<lead></lead>
<neck></neck>
<body><p>ส.ว.ไหวตัวหลังถูกหลอกให้ร่วมลงชื่อ แก้ไขรัฐธรรมนูญ เริ่มทยอยถอน เกริก อ้างตอนแรกไม่เห็นร่างแก้ไขทั้งหมด แต่พอพบมีประเด็นแอบแฝงขยายอายุ ส.ว.สรรหา และเปิดทางให้ลงส.ส.และเป็น รมต.ได้เลยไม่เอาด้วย เช่นเดียวกับ ประเสริฐ บอกรับไม่ได้ที่แก้ไขเพื่อประโยชน์ตัวเอง <persName>สุเทพ</persName> ย้ำพรรคร่วมฯเห็นพ้องแก้ 2 ประเด็น</p>
<p> ผู้สื่อข่าวรายงานว่า หลังจาก <persName>นายสมเกียรติ ศรลัมพ์</persName> ส.ส.สัดส่วน พรรคเพื่อแผ่นดิน และ<persName>นายประสิทธิ์ โพธสุธน</persName> ส.ว.สุพรรณบุรี ร่วมกัน ล่ารายชื่อ เพื่อเสนอแก้ไขรัฐธรรมนูญ ใน 7 ประเด็น โดยมี ส.ส.และ ส.ว. ร่วมลงชื่อจำนวนมาก แต่ล่าสุดได้มี ส.ว.ที่ร่วมลงชื่อประมาณ 80 คน บางส่วนได้ทยอยถอนชื่อแล้ว เช่น <persName>นาย ประเสริฐ ชิตพงศ์</persName> ส.ว.สงขลา <persName>พล.ต.ต. เกริก กัลยาณมิตร</persName> <persName>นาง กีระณา สุมาวงศ์</persName> <persName>นางสุกัญญา สุดบรรทัด</persName> ส.ว.สรรหา</p>
<p><persName>พล.ต.ต.เกริก</persName> กล่าวว่า ตอนแรกที่ลงชื่อสนับสนุน เพราะยังไม่เห็นรายละเอียดต้นฉบับทั้งหมด แต่เมื่อเห็นแล้วจึงได้ถอนชื่อ เพราะเห็นว่า เวลานี้ยังไม่ใช่เรื่อง เร่งด่วนที่จะแก้ ส.ส. และ ส.ว. ควรไปทุ่มเทกับการควบคุมดูแล ติดตามตรวจสอบกับการทำงานของรัฐบาลมากกว่า โดยเฉพาะโครงการเงินกู้ต่างๆ 8 แสนล้านบาท ที่จะสามารถลงไปถึงคนจนได้จริงหรือไม่ การมุ่งแต่แก้ไขรัฐธรรมนูยไม่ได้ช่วยแก้ปัญหาปากท้องประชาชน ที่สำคัญ เมื่อมีประเด็นการขยายอายุส.ว.สรรหา จาก 3 ปี เป็น 6 ปี จุดนี้ชัดเจนว่า ถ้าสนับสนุนจะเป็นการทำเพื่อผลประโยชน์ของตนเอง</p>
<p> แม้ผมจะเห็นด้วยว่า บางมาตราควรแก้ เพื่อความเป็นธรรม เช่น มาตรา 237 ที่ให้เอาผิดเฉพาะบุคคลที่ทำผิด แต่เมื่อมีเรื่องขยายวาระส.ว.สรรหา มันเป็นเรื่อง ผลประโยชน์ทับซ้อน และเห็นว่า รัฐธรรมนูญเป็นวินัยทางโลกของการเมือง การปกครอง เมื่อทุกคนรู้ตั้งแต่แรกก็ต้องทำตาม ไม่ใช่เข้ามาแล้วก็จะมาแก้ เพราะถ้าไม่ชอบกฎเกณฑ์นี้ก็ไม่ควรมาลงตั้งแต่แรก จึงได้ตัดสินใจถอนชื่อการสนับสนุนร่าง และคิดว่า ควรให้บ้านเมืองเป็นปกติก่อนแล้วค่อยแก้ ถ้าแก้ช่วงนี้ เสื้อสีต่างๆก็จะออกมาอีก เป็นวังวน และถ้ามีเหตุรุนแรง ก็กลัวว่า สีเขียวจะออกมา ประเทศก็จะยิ่งพัง</p>
<p>ด้าน<persName>นายประเสริฐ</persName> กล่าวเช่นกันว่า ที่ลงชื่อตอนแรก เพราะยังไม่ได้เห็นร่างละเอียดทั้งหมด ทราบแต่ว่า ประเด็นที่เสนอแก้ พ้องกับข้อเสนอของคณะกรรมการสมานฉันท์ฯ ซึ่งเมื่อตนเป็นกรรมการสมานฉันท์ฯ แม้ไม่เห็นด้วยทั้งหมดกับข้อเสนอ แต่ก็ต้องเคารพมติ จึงลงชื่อ อย่างไรก็ดี เมื่อตรวจสอบร่างโดยละเอียดพบว่า มีอะไรแฝงอยู่ นั่นคือ การขยายอายุส.ว.สรรหา ให้อยู่ครบ 6 ปี และการเปิดให้ส.ว. เมื่อหมดวาระแล้ว สามารถไปลงส.ส.หรือดำรงตำแหน่งทางการเมืองได้ ซึ่งเป็นเรื่องที่เกินไปกว่าที่คณะกรรมารสมานฉันท์ฯเสนอ จึงตัดสินใจถอนชื่อออก</p>
<p><persName>นายประเสริฐ</persName> กล่าวว่าการขยายอายุ ส.ว.สรรหา และเปิดให้ลง ส.ส.และเป็นรัฐมนตรีได้ทันทีหลังหมดวาระ คงทำเพื่อชักชวนให้ ส.ว.ลงชื่อ ตัดสินใจได้ง่ายขึ้น อย่างไรก็ตามในส่วนของตนการแก้ไขใน 6 ประเด็นตามที่คณะกรรมการสมานฉันท์ฯเสนอ ควรทำประชามติก่อน</p>
<p><persName>นายสุเทพ เทือกสุบรรณ</persName> รองนายกรัฐมนตรี กล่าวว่าได้คุยกับแกนนำพรรคร่วมรัฐบาลแล้วในเรื่องการแก้ไขรัฐธรรมนูญ โดยแนวทางปฏิบัติเมื่อคณะกรรมการสมานฉันท์ฯ ทำงานเสร็จ แล้วส่งเรื่องมาให้พรรคร่วมฯ พิจารณาจากนั้นก็จะนัดประชุมร่วมรัฐสภา เพื่อพิจารณารายงานดังกล่าว ซึ่งในส่วนวิปรัฐบาลได้หารือกันแล้วจะแก้ไขใน 2 ประเด็นคือ ม. 190 เรื่องการทำสนธิสัญญากับต่างประเทศ และเรื่องเขตเบลือกตั้ง ที่ควรจะเปลี่ยนเป็นเขตเดียวเบอร์เดียว</p></body>
</news>
