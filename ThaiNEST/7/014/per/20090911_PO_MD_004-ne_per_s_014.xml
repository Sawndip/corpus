<teiHeader>
<fileDesc>
<titleStmt>
  <title>"เทือก"เหน็บ กกต.จ้องฟันคนถือหุ้น  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-11 20:35:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000105455  </bibl>
</sourceDesc>
</fileDesc>
</teiHeader>
<news>
<headline>"<persName>เทือก</persName>"เหน็บ กกต.จ้องฟันคนถือหุ้น</headline>
<lead> <persName>อภิสิทธิ์</persName> ระบุ กกต.ลงมติฟันเพิ่ม 16 ส.ส.ถือหุ้นขัด รธน.ต้องให้ศาล รธน.ชี้ขาด ด้าน "<persName>เทพเทือก</persName>"ยังไม่หายแค้น เหน็บ กกต.มีหน้าที่คุมเลือกตั้ง ไม่ใช่มาจับผิดคนถือหุ้น ยุ ส.ส.สู้คดีถ้าชนะจะขอฉลองด้วย ขณะที่ รมต.ยังกอดเก้าอี้แน่นไม่ลาออก กกต.ยันส่งสำนวน 13 ส.ส.ปชป.ถือหุ้นต้องห้ามให้ประธานสภาฯแล้ว จี้ส่งเรื่องให้ศาล รธน.ดำเนินการด่วน</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์กรณีคณะกรรมการ การเลือกตั้ง (ก.ก.ต.) ชี้มูลความผิดการถือครองหุ้นต้องห้ามตามรัฐธรรมนูญ ของ 16 ส.ส. โดยมีรัฐมนตรีด้วย 3 คน ว่า ตนเข้าใจว่าคงจะเหมือนกับชุดแรก และถ้าคนเหล่านี้ ถือหุ้นอยู่ก็จะเป็นปัญหา แต่เข้าใจว่าขายไปหมดแล้ว จะเป็นประเด็นในเรื่องคุณสมบัติของส.ส. คงจะต้องไปที่ศาลรัฐธรรมนูญ เพราะตอนนี้จะมีเรื่องของส.ส.และส.ว.ค้างอยู่ที่ศาลรัฐธรรมนูญด้วย</p>
<p><persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ให้สัมภาษณ์ กรณีที่กกต.วินิจฉัยให้ 16 ส.ส.มีความผิดกรณีถือหุ้นสัมปทานกับรัฐว่า ความจริง ไม่อยากให้ความเห็นเพราะตนเองก็เคยถูก กกต.ชี้มูลมาแล้ว แต่ถ้าจะให้พูดในฐานะประชาชนในความคาดหวังกับ กกต.นั้น ตนก็คาดหวังกกต.จะเป็นผู้ส่งเสริมระบอบประชาธิปไตย ดูแลให้การเลือกตั้งเป็นไปอย่างสุจริตถูกต้อง ไม่ให้คนซื้อเสียง ประชาชนคงไม่คาดหวังให้ กกต.มาทำหน้าที่จับผิดใครว่าซื้อหุ้นหรือไม่ซื้อหุ้นตรงไหน</p>
<p>อย่างไรก็ตามการทำหน้าที่ของส.ส.ในสภาก็ยังทำได้อยู่ จะพ้นสภาพส.ส. ก็ต่อเมื่อเรื่องนี้ถึงที่สุด ซึ่งเมื่อ กกต.ชี้มูลแล้วก็จะต้องส่งเรื่องมาที่สภาฯ และจากนั้นประธานสภาจึงจะส่งเรื่องให้ศาลรัฐธรรมนูญวินิจฉัย และส.ส.เหล่านั้นก็ไปสู้คดีกันในศาลรัฐธรรมนูญ ซึ่งตนสนับสนุนให้ส.ส.เหล่านั้นไปสู้คดี ถ้าชนะพวกเขาไปฉลองที่ไหน ตนก็จะขอไปฉลองด้วย แต่ถ้าแพ้ตนก็จะไปเลี้ยงเขาปลอบขวัญ โดยคำวินิจฉัยของ ศาลรัฐธรรมนูญถือเป็นที่สุด สำหรับกรณีของตนนั้นรำคาญจึงได้ลาออกมาก่อน</p>
<p>เมื่อถามว่ามี 3 รัฐมนตรีของรัฐบาลอยู่ด้วย ควรจะพิจารณาอย่างไร <persName>นายสุเทพ</persName> กล่าวว่า ไม่ต้องทำอะไร เพราะคนละอย่างกับตำแหน่งส.ส. เพราะสามารถเป็นรัฐมนตรีคนนอกได้ ดังนั้นรัฐมนตรีทุกคนยังอยู่ได้ไปได้ และสมควรจะอยู่ต่อไปอย่างยิ่ง</p>
<p><persName>นายเกื้อกูล ด่านชัยวิจิตร</persName> รมช.คมนาคม หนึ่งใน 16 ส.ส.ที่ถูก กกต. มีมติขาดคุณสมบัติ ส.ส.เพราะถือหุ้นต้องห้าม กล่าวว่า ถ้า กกต.ชี้มูลความผิด ออกมาว่าขาดคุณสมบัติ ก็น้อมรับตามมติ พร้อมทั้งยืนยันว่าไม่กระทบต่อตำแหน่งรัฐมนตรีอย่างแน่นอนเพียงแต่กระทบเฉพาะตำแหน่ง ส.ส.เท่านั้น และหุ้นดังกล่าวถือไว้ ตั้งแต่เป็น ส.ส. แต่พอมารับตำแหน่งรัฐมนตรีก็ได้มีการขายหุ้นดังกล่าวออกไปแล้ว โดยขั้นตอนต่อไปตนจะทำหนังสือถึง ศาลปกครอง เพื่อขอความคุ้มครอง หลังจากนั้นหากศาลปกครองมีมติ และมีผลออกมาอย่างไรก็จะปฎิบัติตามนั้น หลังจากนั้นถึงจะยื่นต่อศาลรัฐธรรมนูญ เพื่อให้ตัดสินต่อไป ดังนั้นในขณะนี้ช่วงที่ยังขอความคุ้มครอง ก็จะยังคงปฎิบัติหน้าที่ในตำแหน่ง รัฐมนตรีช่วยว่าการกระทรวงคมนาคมอยู่ต่อไป</p>
<p><persName>นายเกื้อกูล</persName>กล่าวว่า หุ้นดังกล่าวตนได้มาก่อนที่จะเป็น ส.ส. และขายทิ้งไป เมื่อเข้ารับตำแหน่งรัฐมนตรี ซึ่งมีจำนวนที่น้อยมากประมาณ 0.003 % เท่านั้น เมื่อถามว่า ได้พูดคุยกันในพรรคหรือไม่ว่าท่าทีต่อจากนี้ไปจะเป็นอย่างไร รมช.คมนาคม กล่าวว่า มีการโทรศัพท์มาให้กำลังใจกัน แต่คงไม่ถึงขั้นประกาศลาออก คงปล่อยให้เป็นไปตามกระบวนการ คงไม่ค้างคาใจ เพราะมันเป็นกติกา กระบวนการยังไม่จบ ยังคงทำหน้าที่รัฐมนตรีต่อไป ส่วน ส.ส.ยังไม่ลาออก</p>
<p><persName>นางสดศรี สัตยธรรม</persName> กกต. ด้านกิจการพรรคการเมือง กล่าวถึงกรณี<persName>นายชัย ชิดชอบ</persName> ประธานรัฐสภา กล่าวว่ายังไม่ได้รับเรื่องที่ กกต. วินิจฉัยคุณสมบัติ13 ส.ส. พรรคประชาธิปัตย์ซึ่งถือหุ้นกิจการสื่อ และสัมปทานรัฐว่า ยืนยันว่า กกต. ส่งเรื่องไปยังประธานรัฐสภาแล้ว โดยที่มีเลขทะเบียนลงรับไว้ชัดเจน ซึ่งหลังจากนี้ กกต. ก็จะส่งกรณี 16 ส.ส. พรรคฝ่ายค้านและพรรคร่วมรัฐบาลที่วินิจฉัยเมื่อวันที่ 9 ก.ย. ที่ผ่านมา ไปให้ แต่ทั้งนี้เชื่อว่าเรื่องนี้ คงยังไม่ถึงมือศาลรัฐธรรมนูญในทันที เพราะ ส.ส.ก็คงจะร้องต่อศาลปกครองเช่นเดียวกับกรณีของ 16 ส.ว. ที่เคยทำก่อนหน้านี้</p>
<p>อย่างไรก็ตามส่วนตัวแล้ว อยากฝากถึง<persName>นายชัย</persName>ว่าหากได้รับเรื่องแล้วก็ควรที่จะดำเนินการ ส่งต่อให้ศาลรัฐธรรมนูญตาม มาตรา 91 เพื่อให้พิจารณาโดยเร็ว เพื่อเป็นการวางบรรทัดฐานว่า ส.ส. และ ส.ว. ควรปฏิบัติตัวอย่างไร</p>
<p><persName>นายชวรัตน์ ชาญวีรกูล</persName> รมว.มหาดไทย กล่าวว่าพรรคภูมิใจไทยยังไม่ได้หารือกันหลัง กกต.มีมติให้ 16 ส.ส.หมดสมาชิกภาพ ส่วนที่<persName>นายบุญจง วงศ์ไตรรัตน์</persName> รมช.มหาดไทย และ<persName>นายมานิต นพอมรบดี</persName> รมช.สาธารณสุข จากพรรคภูมิใจไทย ถูก กกต.ชี้มูลด้วย แต่ไม่ลาออกจากตำแหน่ง ส.ส. จะกลายเป็นบรรทัดฐานทางการเมือง ที่ต่ำกว่าพรรคประชาธิปัตย์หรือไม่นั้น เรื่องนี้ต้องเป็นไปตามที่กฎหมายกำหนด ถ้ากฎหมายระบุว่าให้ออกก็ต้องออก แต่ถ้าไม่ระบุจะออกก็ไม่ได้ เรื่องนี้เป็นเอกสิทธิ์ของแต่ละคน</p>
<p><persName>พล.ต.สนั่น ขจรประศาสน์</persName> รองนายกรัฐมนตรี กล่าวถึงกรณีที่กกต.ชี้มูลความผิด 16 ส.ส.ถือครองหุ้นขัดรัฐธรรมนูญว่า ตนพ้นแล้วนี่ อย่างไรก็ตาม กรณีนี้ไม่มีผลต่อ ตำแหน่งรัฐมนตรี ยังเป็นรัฐมนตรีต่อไปได้ และต้องรอศาลรัฐธรรมนูญตัดสินอีกครั้ง ส่วนต้องลาออกจากตำแหน่งส.ส.เหมือนกับ<persName>นายสุเทพ เทพเทือกสุบรรณ</persName> รองนายกรัฐมนตรีด้วยหรือไม่นั้นคงไม่ต้อง <persName>นายสุเทพ</persName>คงอยากให้น้องเป็นส.ส.จึงลาออก ถือเป็นกรณีพิเศษ</p></body>
</news>
