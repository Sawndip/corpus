<teiHeader>
<fileDesc>
<titleStmt>
  <title>กมธ.ปปช.ยืนยัน จะเร่งตรวจสอบปมทุจริตในโครงการชุมชนพอเพียงของรัฐบาลที่ได้รับร้องเรียน  </title>
  <author>ศักดิ์สิทธิ์ ประดับศิลป์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208060168&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กมธ.ปปช.ยืนยัน จะเร่งตรวจสอบปมทุจริตในโครงการชุมชนพอเพียงของรัฐบาลที่ได้รับร้องเรียน</headline>
<lead></lead>
<neck></neck>
<body><p>คณะกรรมาธิการป้องกันและปราบปรามการทุจริต สภาผู้แทนราษฎร ยืนยันว่า จะเร่งตรวจสอบปมทุจริตในโครงการชุมชนพอเพียงของรัฐบาล หลังมีตัวแทนฝ่ายค้านและประชาชนในพื้นที่มาร้องเรียน <persName>นายวิลาศ จันทร์พิทักษ์</persName> ประธานคณะกรรมาธิการป้องกันและปราบปรามการทุจริต สภาผู้แทนราษฎร พร้อมคณะ นำประชาชนจากอำเภอกบินทร์บุรี จังหวัดปราจีนบุรี ที่ได้รับความเดือดร้อน จากโครงการเศรษฐกิจพอเพียงเพื่อยกระดับชุมชนของรัฐบาล มาแถลงข่าว โดยตัวแทนชาวบ้านที่ได้รับความเดือดร้อน ระบุว่า ได้มีการเสนอโครงการจัดทำฟาร์มเห็ด การเลี้ยงหมู ปลา รวมถึงการผลิตภัณฑ์น้ำดื่มแบบถ้วย แต่ไม่ได้รับการอนุมัติโครงการดังกล่าว แต่กลับมีนักการเมืองท้องถิ่น ดำเนินการจัดซื้อตู้น้ำดื่มพลังงานแสงอาทิตย์ และหลังจากที่ชาวบ้านออกมาเปิดเผยข้อมูล ทางสำนักงานโครงการฯได้นำเงินมาคืนและจัดเก็บตู้น้ำดื่มกลับไป จนถึงขณะนี้ชุมชนยังไม่สามารถดำเนินโครงการตามความต้องการของชาวบ้านได้ ทั้งนี้เชื่อว่า การทุจริตในโครงการนี้ ไม่ได้มีเฉพาะเจ้าหน้าที่ระดับท้องถิ่นตามที่นายกรัฐมนตรีออกมาระบุ ทั้งนี้หลังจาก ส.ส.พรรคเพื่อไทย และประชาชนในหลายชุมชุนมาร้องเรียนถึงการทุจริตในโครงการดังกล่าว <persName>นายวิลาส</persName> ยืนยันว่า คณะกรรมาธิการฯ ปปช.จะดำเนินการตรวจสอบข้อเท็จจริงทั้งหมด ว่าเกี่ยวข้องกับพรรคการเมืองใดบ้าง พร้อมดำเนินการเอาผิดกับผู้ที่ทุจริตในทุกระดับ เพราะโครงการนี้เป็นโครงการเร่งด่วนของรัฐบาล ในการช่วยเหลือประชาชนในทุกท้องถิ่นทั่วประเทศ  
 
</p></body>
</news>
