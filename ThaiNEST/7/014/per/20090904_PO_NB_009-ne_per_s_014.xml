<teiHeader>
<fileDesc>
<titleStmt>
  <title>รองนายกฯ สั่งเจ้าหน้าที่เร่งหาตัวผู้ก่อเหตุไม่สงบใน จชต.มาดำเนินคดีโดยเร็ว  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209040047&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>รองนายกฯ สั่งเจ้าหน้าที่เร่งหาตัวผู้ก่อเหตุไม่สงบใน จชต.มาดำเนินคดีโดยเร็ว</headline>
<lead></lead>
<neck></neck>
<body><p>รองนายกรัฐมนตรีด้านความมั่นคง สั่งการเจ้าหน้าที่เร่งหาตัวผู้ก่อเหตุความไม่สงบในพื้นที่จังหวัดชายแดนภาคใต้มาดำเนินคดีโดยเร็ว เพื่อป้องกันและลดการก่อเหตุเพิ่ม <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง กล่าวถึงการทำงานแก้ปัญหาในพื้นที่จังหวัดชายแดนภาคใต้ ว่า ได้มีการปรับปรุงการทำงานอยู่ตลอดเวลา โดยสิ่งที่กำลังเร่งดำเนินการขณะนี้คือการติดตามการกุมตัวผู้กระทำความผิด ที่มีพยานหลักฐานทางบุคคลและนิติวิทยาศาสตร์ มาดำเนินคดี เพื่อไม่ให้ก่อคดีเพิ่มขึ้น โดยตนเองได้ปรึกษาเรื่องนี้กับผู้มีหน้าที่รับผิดชอบและได้สั่งการไปแล้ว ขณะที่ทางกระทรวงมหาดไทยกำลังเร่งปรับปรุงประสิทธิภาพการทำงานของกล้องวงจรปิด หรือ ซีซีทีวี หลังเกิดความผิดพลาดทำให้การทำงานยังไม่มีประสิทธิภาพ โดยยังคงใช้งบประมาณเดิมมาดำเนินการ รองนายกรัฐมนตรี กล่าวด้วยว่า ที่คนร้ายยังมุ่งก่อเหตุและมีความรุนแรงมากขึ้น เพื่อแสดงอิทธิพล ให้เห็นว่ายังมีอำนาจ เพราะกลัวสูญเสียมวลชน เนื่องจากขณะนี้ประชาชนในพื้นที่มีความเข้าใจรัฐบาลมากขึ้น และเห็นว่ารัฐบาลมีความตั้งใจจริงที่จะเข้าไปแก้ไขปัญหา พัฒนาพื้นที่ และยกระดับคุณภาพชีวิตให้ประชาชนมีรายได้เพิ่มขึ้น </p></body>
</news>
