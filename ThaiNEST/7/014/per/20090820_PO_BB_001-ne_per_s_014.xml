<teiHeader>
<fileDesc>
<titleStmt>
  <title>อภิสิทธิ์รับมี"คนในใจ"-ตั้งผบ.ตร.ใหม่วันนี้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/20/news_29319985.php?news_id=29319985  </bibl>
</sourceDesc>
</fileDesc>
</teiHeader>
<news>
<headline><persName>อภิสิทธิ์</persName>รับมี"คนในใจ"-ตั้งผบ.ตร.ใหม่วันนี้</headline>
<lead>“<persName>อภิสิทธิ์</persName>” เรียกแคนดิเดท ผบ.ตร.เข้าแสดงวิสัยทัศน์เรียงตัว ก่อนเสนอชื่อเข้าที่ประชุม ก.ต.ช.ตั้งแม่ทัพสีกากีคนใหม่วันนี้ ยอมรับมี “คนในใจ” พิจารณาอาวุโสควบคู่ความรู้ความสามารถ มั่นใจประกาศชื่อแล้วไม่มีกระแสคัดค้าน ดักคอเป็นผู้ใหญ่กันแล้วต้องมีวินัย ด้านตำรวจประทวนรุกต่อ ร้อง ป.ป.ช.สอบ “<persName>พัชรวาท</persName>” ตั้งลูกสาวข้ามหัวติดดาว ลูกชาย “<persName>ชัจจ์</persName>” ชื่อโผล่ เจ้าตัวโวยขู่ฟ้องปกป้องศักดิ์ศรีลูก</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี เรียกนายตำรวจที่อยู่ในข่ายได้รับการเสนอชื่อเป็นผู้บัญชาการตำรวจแห่งชาติ (ผบ.ตร.) คนใหม่แทน <persName>พล.ต.อ.พัชรวาท วงษ์สุวรรณ</persName> ที่กำลังจะเกษียณอายุราชการ เข้าแสดงวิสัยทัศน์เรียงตัวตั้งแต่
เช้าเมื่อวานนี้</p>
<p>โดยเมื่อเวลา 07.25 น. <persName>พล.ต.อ.พัชรวาท</persName>เดินทางเข้าพบนายกรัฐมนตรี จากนั้นเวลา 08.20 น. <persName>พล.ต.อ.จุมพล มั่นหมาย</persName> รอง ผบ.ตร. เดินทางเข้าแสดงวิสัยทัศน์ ตามด้วย <persName>พล.ต.อ.เพรียวพันธ์ ดามาพงศ์</persName> รอง ผบ.ตร.อาวุโสอันดับ 1 และ <persName>พล.ต.อ.วิเชียร พจน์โพธิ์ศรี</persName> ที่ปรึกษา (สบ 10) ซึ่งเคยทำหน้าที่รักษาราชการแทน ผบ.ตร. 2 ครั้งในช่วง 2 สัปดาห์ที่ผ่านมา</p>
<p>ต่อมาในช่วงบ่าย นายกฯ เรียก <persName>พล.ต.อ. ปทีป ตันประเสริฐ</persName> จเรตำรวจแห่งชาติ เข้าพบที่อาคารรัฐสภา เพื่อแสดงวิสัยทัศน์ ใช้เวลาประมาณ 40 นาที
<persName>นายอภิสิทธิ์</persName> กล่าวว่า ที่เรียก ผบ.ตร.และนายตำรวจระดับรอง ผบ.ตร.เข้าพบ ก็เพราะอยากฟังความคิดเห็นของ ผบ.ตร. และรอง ผบ.ตร.หลายๆ คนเพื่อจะได้มีข้อมูลในการเลือก ผบ.ตร.คนใหม่ แต่ไม่ได้พูดว่าใครเป็นแคนดิเดท เพราะบางคนส่งข้อมูลมาอยู่แล้ว และบางคนก็อยากฟังความคิดเห็นเพิ่มเติม ซึ่งการประชุม ก.ต.ช.ในวันที่ 20 ส.ค. คาดว่าจะได้ชื่อ ผบ.ตร. คนใหม่</p>
<p>ผู้สื่อข่าวถามว่า มีอะไรเป็นข้อกังวลใจหรือไม่ เพราะข่าวที่ออกมาระบุว่าอาจมีปัญหาในการเสนอชื่อ ผบ.ตร.คนใหม่ เพราะในพรรคประชาธิปัตย์และแกนนำรัฐบาลเองก็ยังเห็นไม่ตรงกัน <persName>นายอภิสิทธิ์</persName>กล่าวว่า ใครจะไปรู้ว่ามีหรือไม่มีปัญหา เพราะยังไม่ถึงวาระ และยังไม่ได้บอกใครว่าจะเสนอชื่อใคร ซึ่งการตัดสินใจเป็นอำนาจหน้าที่ของตนตามกฎหมายที่จะต้องเป็นคนเสนอชื่อ ผบ.ตร. และ ก.ต.ช.เป็นผู้ลงมติ
“เราจะดูอาวุโสและความรู้ความสามารถประกอบกัน จริงๆ แล้วเป้าหมายสูงสุดคือต้องทำอย่างไรให้บ้านเมืองอยู่ในความสงบเรียบร้อย และสำนักงานตำรวจแห่งชาติสามารถปฏิบัติภารกิจได้อย่างมีประสิทธิภาพมากที่สุด สิ่งสำคัญคือการบริการประชาชน และให้ประชาชนมีความมั่นใจ อุ่นใจว่าบ้านเมืองสงบเรียบร้อย อันนั้นคือสิ่งสำคัญที่สุด”
เมื่อซักว่า มีบุคคลในใจแล้วหรือไม่ <persName>นายอภิสิทธิ์</persName>กล่าวว่า มีคนที่คิดว่ามีศักยภาพที่จะเป็นได้หลายคน และเชื่อว่าหลังได้ ผบ.ตร.คนใหม่ จะไม่มีปัญหาการต่อต้าน เพราะทุกคนเป็นผู้ใหญ่และมีวินัย ส่วนข่าวที่ว่า ส.ส.พรรคประชาธิปัตย์ เสนอชื่อนายตำรวจบางคนเป็น ผบ.ตร.นั้น ยืนยันว่าไม่มี</p>
<p>ดาบตำรวจลุยร้อง ป.ป.ช.สอบ<persName>พัชรวาท</persName></p>
<p>วันเดียวกัน <persName>ด.ต.รัฐภูมิ โพธิ์ศรีดา</persName> ผู้บังคับหมู่ สภ.เมืองราชบุรี เดินทางไปยื่นหนังสือร้องเรียนต่อคณะกรรมการป้องกันและปราบปรามการทุจริตแห่งชาติ (ป.ป.ช.) ผ่านเจ้าหน้าที่ประจำสำนักงาน ป.ป.ช. กรณีไม่ได้รับความเป็นธรรมเกี่ยวกับการแต่งตั้งตำรวจชั้นประทวนขึ้นเป็นนายตำรวจชั้นสัญญาบัตร พร้อมร้องเรียนกล่าวหา <persName>พล.ต.อ.พัชรวาท</persName> ว่าปฏิบัติหน้าที่โดยมิชอบ กรณีแต่งตั้ง <persName>ส.ต.ต.หญิงนวพร วงษ์สุวรรณ</persName> ผบ.หมู่ฝ่ายการต่างประเทศ กองการต่างประเทศ ซึ่งเป็นบุตรสาว ขึ้นเป็นตำรวจชั้นสัญญาบัตรโดยไม่ผ่านการสอบ</p>
<p>นอกจากกรณีของ <persName>ส.ต.ต.หญิงนวพร</persName> แล้ว ยังมีการมอบหลักฐานเกี่ยวกับการแต่งตั้ง <persName>ส.ต.ต.ทรงพันธ์ กุลดิลก</persName> ลูกชายของ <persName>พล.ต.ท. ชัจจ์ กุลดิลก</persName> อดีตผู้บัญชาการตำรวจสอบสวนกลาง (อดีต ผบช.ก.) ซึ่งเคยเป็นผู้สมัคร ส.ส.และแกนนำพรรคพลังประชาชนด้วย
<persName>ด.ต.รัฐภูมิ</persName> กล่าวว่า เรื่องนี้ไม่ใช่เรื่องการเมือง และไม่มีใบสั่ง เพียงแต่ต้องการเรียกร้องความเป็นธรรม เพราะยังมีตำรวจชั้นประทวนที่มีสิทธิได้รับแต่งตั้งขึ้นเป็นสัญญาบัตรและขึ้นบัญชีค้างอยู่อีกถึง 423 คน แต่สำนักงานตำรวจแห่งชาติกลับตั้งคนนอกเข้าเป็นตำรวจชั้นสัญญาบัตรถึงกว่า 3,000 คน รวมทั้งลูกสาวของ <persName>พล.ต.อ. พัชรวาท</persName> ด้วย
“<persName>ชัจจ์</persName>”ฉุนกล่าวหาลูกชายขู่ฟ้อง</p>
<p>ด้าน <persName>พล.ต.ท.ชัจจ์</persName> บิดาของ <persName>ส.ต.ต.กุลพันธ์ กุลดิลก</persName> ซึ่งถูกตำรวจชั้นประทวนร้องเรียนในครั้งนี้ด้วย กล่าวว่า บุตรชายเรียนจบปริญญาโทด้านรัฐศาสตร์มาจากประเทศอังกฤษ และอยากเป็นตำรวจจึงมาสมัครตามขั้นตอนในประเภทวุฒิการศึกษาที่ขาดแคลน ซึ่งเป็นกลุ่มที่มีความรู้ความเชี่ยวชาญที่สำนักงานตำรวจแห่งชาติ (ตร.) ต้องการ โดยบุตรชายมีความรู้เชี่ยวชาญด้านภาษา ทาง ตร.ต้องการให้มาเป็นล่ามเพื่อประสานงานกับตำรวจสากล ทุกอย่างเป็นไปตามระบบ แต่ที่มีการร้องเรียนคาดว่าเด็กกลุ่มนี้ (ตำรวจชั้นประทวนที่ออกมาร้องเรียน) ไม่รู้ระบบ จึงถูกยุแหย่จัดฉากให้ออกมาเคลื่อนไหว
“พอมีข่าวออกมา ผมได้คุยกับลูกชายแล้ว เดิมเขามาปรึกษาว่าต้องการจะลาออกไปเรียนต่อปริญญาเอก พอมาเจอเรื่องนี้เข้าไปอีกเลยยิ่งอยากออก แต่ผมบอกว่าอย่าไปกลัว อะไรจะเกิดมันก็ต้องเกิด ในเมื่อเราไม่ได้ทำอะไรผิดก็ไม่ต้องไปกลัว ถ้าใครมาว่าลูกโดยไม่ตรงกับข้อเท็จจริง ผมจะฟ้องให้ เรื่องนี้คิดว่าเป็นขบวนการที่พยายามดิสเครดิตผมที่ออกมาวิจารณ์เรื่องการแทรกแซงในองค์กรตำรวจ” <persName>พล.ต.ท.ชัจจ์</persName> ระบุ</p></body>
</news>
