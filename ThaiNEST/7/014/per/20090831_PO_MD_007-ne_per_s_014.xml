<teiHeader>
<fileDesc>
<titleStmt>
  <title>"ประเวศ"หวั่นนองเลือดกลียุค วอนรัฐบาลอย่าใช้ความรุนแรง  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-31 19:51:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000099438  </bibl>
</sourceDesc>
</fileDesc>
</teiHeader>
<news>
<headline>"<persName>ประเวศ</persName>"หวั่นนองเลือดกลียุค วอนรัฐบาลอย่าใช้ความรุนแรง</headline>
<lead></lead>
<neck></neck>
<body><p><persName>ศ.นพ.ประเวศ วะสี</persName> ราษฎรอาวุโส ในฐานะกรรมการผู้ทรงคุณวุฒิ ในคณะกรรมการวัฒนธรรมแห่งชาติ(กวช.) กล่าวถึงกระแสข่าวว่า <persName>นายอภิสิทธิ์ เวชชาชีวะ</persName> นายกรัฐมนตรี จะยุบสภาว่า ไม่อยากตอบเรื่องของการเมือง เพราะเงื่อนไขของการเมืองอาจจะเกิดขึ้นอย่างรวดเร็ว อย่างที่เห็นมาในอดีต รัฐบาลอยู่ๆ ก็ยุบสภา</p>
<p>ทั้งนี้ การที่รัฐบาลจะอยู่ได้นานหรือไม่ ขึ้นอยู่กับตัวรัฐบาลเอง ขออย่างเดียวรัฐบาลต้องไม่ใช้ความรุนแรง เพราะปัจจุบันความขัดแย้งต่างๆ ยังแก้ไม่ได้ แต่อย่าฆ่ากัน หากนองเลือดจะเกิดกลียุค และจะหยุดไม่ได้ อย่างไรก็ตาม ตราบใดที่ยังแก้ปัญหาโครงสร้างสังคมชนชั้นไม่ได้ และขาดความเป็นธรรม คนชั้นล่างไม่มีเกียรติ ไม่มีศักดิ์ศรี ตราบนั้นความขัดแย้งความรุนแรงก็ไม่สิ้นสุด</p>
<p><persName>นพ.ประเวศ</persName> ยังกล่าวถึง การประชุมรัฐสภาในช่วงสัปดาห์ที่ผ่านมา ซึ่งมีการแจกของลับ และพูดจาไม่เหมาะสม ว่า การเมืองทุกวันนี้แบ่งเป็น 2 ข้าง เมื่ออีกฝั่งทำอะไร อีกฝ่ายก็จะค้านทุกอย่าง จึงอยากจะบอกว่า ถ้าอะไรดีก็ต้องร่วมกันทำ ไม่ใช่คิดแบบแยกส่วน ซึ่งเป็นวิธีคิดที่ล้าสมัย ในขณะเดียวกันการเมืองของบ้านเรายังเน้นการเมืองแบบต่อสู้ ซึ่งเป็นการใช้สมองส่วนหลังมาต่อสู้ มาทำลายกัน ทุกวันนี้คนเราใช้สมองส่วนนี้กันมากขึ้น ทั้งที่คนเราไม่ควรใช้ ตรงกันข้ามกับสมองส่วนหน้า ที่ใช้คิดเรื่องความดีงาม สติปัญญา ศีลธรรม</p></body>
</news>
