<teiHeader>
<fileDesc>
<titleStmt>
  <title>อินเดียสนับสนุนการขยายความร่วมมือกับอาเซียน ให้มากขึ้น  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-13 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208130072&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>อินเดียสนับสนุนการขยายความร่วมมือกับอาเซียน ให้มากขึ้น</headline>
<lead></lead>
<neck></neck>
<body><p>รัฐมนตรีว่าการกระทรวงพาณิชย์และอุตสาหกรรมของสาธารณรัฐอินเดีย เผย อินเดียพร้อมสนับสนุนการขยายความร่วมมือกับอาเซียนให้มากขึ้น พร้อมตั้งเป้าสร้างมูลค่าการค้าระหว่างกันให้ได้ถึง 1 หมื่นล้านดอลลาร์สหรัฐฯ ในช่วง 2-3 ปี นาย Anand Sharma รัฐมนตรีว่าการกระทรวงพาณิชย์และอุตสาหกรรมของสาธารณรัฐอินเดีย เข้าเยี่ยมคารวะ <persName>นายอภิสิทธิ์ เวชชาชีวะ</persName> นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล โดย<persName>นาย Sharma</persName> ยืนยันการลงนามความตกลงการค้าสินค้าระหว่างอาเซียน-อินเดีย ในระหว่างการประชุมรัฐมนตรีเศรษฐกิจอาเซียน ครั้งที่ 41 (AEM) ที่จะมีขึ้นในช่วงบ่ายวันนี้ ซึ่งจะเป็นการส่งสัญญาณในเชิงบวกต่อความร่วมมือและกระชับความสัมพันธ์ในการดำเนินงานระหว่างกัน จากนั้น ทั้งสองฝ่ายได้มีการแลกเปลี่ยนความคิดเห็นในประเด็นด้านเศรษฐกิจ โดย<persName>นาย Sharma</persName> เห็นว่าอินเดียและประเทศต่างๆ ในภูมิภาคอาเซียนควรหันมาสร้างความร่วมมือทางเศรษฐกิจระหว่างกันให้มากขึ้น โดยทั้งสองฝ่ายมีเป้าหมายที่จะสร้างมูลค่าการค้าระหว่างกันให้ได้ถึง 1 หมื่นล้านดอลลาร์สหรัฐฯ ในช่วง 2-3 ปี ที่จะถึงนี้ ด้านนายกรัฐมนตรี เห็นว่าทั้งไทยและอินเดียควรดำเนินความสัมพันธ์ในระดับสูงเป็นหลัก ซึ่งตนเองมีกำหนดการเยือนอินเดียอย่างเป็นทางการ ในช่วงเดือนพฤศจิกายนนี้ โดยอยู่ในระหว่างการพิจารณาเวลาที่เหมาะสมระหว่างสองฝ่าย ซึ่งการเยือนในระดับสูงดังกล่าว สอดคล้องกับแนวนโยบายในการมองตะวันตก (LookWest Policy) ของไทย และแนวนโยบายในการมองตะวันออก (Look East Policy) ของอินเดีย นายกรัฐมนตรี ยังได้กล่าวถึงเส้นทางเชื่อมโยงทางการค้า หรือ East West Economic Corridor (EWEC) ตามแนวนโยบายการเปิดน่านฟ้าเสรี เชื่อมโยงถนนไทย-พม่า-อินเดีย ซึ่งจะช่วยกระตุ้นการค้าระหว่างกันและเชื่อมโยงการติดต่อคมนาคมในรูปแบบต่างๆ ซึ่ง<persName>นาย Sharma</persName> กล่าวว่า ประเทศไทยและอินเดียต่างมีประวัติศาสตร์และวัฒนธรรมร่วมกัน ทำให้เป็นพื้นฐานที่ดีในการสานต่อความร่วมมือและการสร้างความสัมพันธ์ในระดับต่างๆ และในหลายภาคส่วนต่อไป </p></body>
</news>
