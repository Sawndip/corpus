<teiHeader>
<fileDesc>
<titleStmt>
  <title>ปชป.ยื่นป.ป.ช.บี้ที่ดินอัลไพน์  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-08 20:38:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>  </bibl>
</sourceDesc>
</fileDesc>
</teiHeader>
<news>
<headline>ปชป.ยื่นป.ป.ช.บี้ที่ดินอัลไพน์</headline>
<lead></lead>
<neck></neck>
<body><p> ที่รัฐสภา วานนี้ (8 ก.ย.) ส.ส.ประชาธิปัตย์ นำโดย<persName>นายสมเกียรติ พงษ์ไพบูลย์</persName> ส.ส.สัดส่วน <persName>นายวิรัตน์ กัลยาศิริ</persName> ส.ส.สงขลา ร่วมกันแถลงถึงการดำเนินการกับเจ้าหน้าที่ที่เกี่ยวข้อง ฐานะละเว้นในการเพิกถอนสิทธิ์การถือครองที่ดินสนามกอล์ฟอัลไพน์</p>
<p> <persName>นายวิรัตน์</persName> กล่าวว่า ได้ร่วมตรวจสอบในเรื่องนี้กับ<persName>นายถาวร เสนเนียม</persName> รมช. มหาดไทย มาตั้งแต่ปี 2545 และมีการยื่นเรื่องให้คณะกรรมการป้องกันและปราบปรามการทุจริตแห่งชาติ(ป.ป.ช.) ดำเนินการตรวจสอบแล้ว แต่ก็ไม่มีความคืบหน้า และเมื่อเดือนพ.ค.ที่ผ่านมา ส.ส.พรรคประชาธิปัตย์ 25 คน ได้ยื่นเรื่องต่อ<persName>นายอภิสิทธิ์ เวชชาชีวะ</persName> นายกรัฐมนตรี เพื่อสั่งการให้กระทรวงมหาดไทย รายงานความคืบหน้าในกรณีดังกล่าว แต่ก็ไม่ได้รับการตอบสนองจากกระทรวงมหาดไทย</p>
<p>ดังนั้นในวันเดียวกันนี้ (8 ก.ย.) ทาง ส.ส.ของพรรคจึงจะดำเนินการใน 2 ส่วนคือ ยื่นทวงถามต่อ ป.ป.ช.ว่าระยะเวลาหลายปีที่ผ่านมา ได้มีการตรวจสอบไปถึงไหนแล้ว และส่วนที่ 2 จะเดินทางไปกล่าวโทษต่อกองบังคับการกองปราบปราม เพื่อให้ดำเนินคดีกับผู้ที่เกี่ยวข้อง โดยเฉพาะ<persName>นายวิชัย ศรีขวัญ</persName> ปลัดกระทรวงมหาดไทย ที่ไม่ยอม ดำเนินการใดๆ แต่กลับโยนเรื่องไปให้สำนักพระพุทธศาสนาดำเนินการแทน แต่จากการสอบถามล่าสุดทางสำนักพุทธศาสนาแจ้งว่ายังไม่ได้รับหนังสือดังกล่าว</p>
<p><persName>นายวิรัตน์</persName> กล่าวว่า การกล่าวโทษให้กองปราบพิจารณาดำเนินคดีตามประมวลกฎหมายอาญา มาตรา 157 ฐานะปฏิบัติหน้าที่หรือละเว้นการปฏิบัติหน้าที่ โดยทุจริตกับปลัดกระทรวงมหาดไทยและอดีตปลัดกระทรวง อาทิ <persName>นายพีรพล ไตรทศาวิทย์</persName> <persName>นายพงษ์โพยม วาศภูติ</persName> และ<persName>นายยงยุทธ วิชัยดิษฐ</persName> และผู้ที่เกี่ยวข้อง ในการปฏิบัติหน้าที่ตั้งแต่มีคำสั่งให้เพิกถอนตั้งแต่พ.ค.2545 รวมถึง<persName>นายเสนาะ เทียนทอง</persName> กับพวกในฐานะกำกับดูแลกรมที่ดิน โดยให้เร่งรัดดำเนินการกับผู้ที่มีส่วน ร่วมในการกระทำผิดอย่างเร่งด่วน อย่างไรก็ตามที่ออกมาดำเนินการในเรื่องนี้ ไม่ได้เกี่ยวกับการต่อรองเก้าอี้ ผบ.ตร.</p>
<p><persName>นายสมเกียรติ</persName> กล่าวว่า เรื่องดังกล่าวปลัดมหาดไทย พยายามโยนเรื่องให้สำนักพุทธศาสนาตัดสินใจดำเนินการแทน เพราะตัวเองใกล้จะเกษียณราชการ และตนยังทราบจาก<persName>นายถาวร เสนเนียม</persName> รมช.มหาดไทย ว่าหนังสือที่กลุ่ม ส.ส.พรรคประชาธิปัตย์ ได้ร้องไปยังไม่ถึงมือ<persName>นายถาวร</persName> โดยมีการทำหนังสือข้ามไปข้ามมาระหว่างปลัดมหาดไทยกับเลขานุการ รมว.มหาดไทย เรื่องจึงข้ามตัว<persName>นายถาวร</persName> ทั้งเป็นผู้ที่กำกับดูแลกรมที่ดินโดยตรง เรื่องนี้จึงเป็นปมเงื่อนการต่อสู้กันในกระทรวงมหาดไทย</p>
<p>ต่อมา เวลา 12.30 น.วันเดียวกัน ที่ บก.ป. <persName>นายบุญยอด สุขถิ่นไทย</persName> ส.ส.กทม. พรรคประชาธิปัตย์ ได้เดินทางเข้าพบ <persName>พ.ต.อ.อัคราเดช พิมลศรี</persName> ผกก.2 บก.ป. เพื่อร้องทุกข์กล่าวโทษผู้ที่เกี่ยวข้องกับการทุจริตและปฏิบัติหน้าที่โดยมิชอบกรณี ที่ธรณีสงฆ์ใน อ.คลองหลวง จ.ปทุมธานี ซึ่งถูกสร้างเป็นสนามกอล์ฟอัลไพน์</p>
<p><persName>นายบุญยอด</persName> กล่าวว่า ก่อนหน้านี้ตนได้รวบรวมรายชื่อ ส.ส. จำนวน 25 ราย เพื่อร้องเรียนกรณีดังกล่าวกับทาง ป.ป.ช. และติดตามเรื่องซึ่งมีการร้องเรียนไว้แล้วตั้งแต่ปี 2547 สำหรับการกล่าวโทษกับทาง บก.ป. นั้นตนขอให้ดำเนินคดีกับปลัดและอดีตปลัดกระทรวงมหาดไทย ประกอบด้วย <persName>นายวิชัย ศรีขวัญ</persName> <persName>ดร.พีรพล ไตรทศาวิทย์</persName> <persName>นายพงษ์โพยม วาศภูติ</persName> และ<persName>นายยงยุทธ วิชัยดิษฐ</persName> ฐานปฏิบัติหน้าที่หรือละเว้นการปฏิบัติหน้าที่โดยมิชอบ ตามประมวลกฎหมายอาญา มาตรา 157</p>
<p>นอกจากนี้ยังขอให้พิจารณาดำเนินคดี<persName>นายเสนาะ เทียนทอง</persName> หัวหน้าพรรคประชาราช ซึ่งเคยเป็นอดีต รมช.มหาดไทย กับพวก ในฐานะที่กำกับดูแลกรมที่ดิน กระทรวงมหาดไทย ในช่วงเกิดเหตุ บริษัท อัลไพน์ เรียลเอสเตรท จำกัด และกรรมการบริษัท อัลไพน์กอล์ฟ จำกัด ซึ่งกระทำความผิดอาญาในข้อหาสนับสนุนหรือเป็นตัวการร่วม และพิจารณาดำเนินคดีอาญากับบุคคลอื่น ๆ ที่เกี่ยวข้องในกรณีนี้จนถึงที่สุด</p>
<p> เบื้องต้น <persName>พ.ต.อ.อัคราเดช</persName> มอบหมายให้ <persName>พ.ต.ท.สิงห์ สิงห์เดช</persName> พงส.(สบ2) กก.2 บก.ป. รับเรื่องไว้ตรวจสอบข้อเท็จจริงก่อนจะส่งเรื่องให้ ป.ป.ช.พิจารณาต่อไป </p></body>
</news>
