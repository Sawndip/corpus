<teiHeader>
<fileDesc>
<titleStmt>
  <title>"สาทิตย์"เด้งฟ้าผ่าผอ.ช่อง11  สังเวยรายการนายกฯสะดุด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/25/news_29346876.php?news_id=29346876  </bibl>
</sourceDesc>
</fileDesc>
</teiHeader>
<news>
<headline>"<persName>สาทิตย์</persName>"เด้งฟ้าผ่าผอ.ช่อง11 สังเวยรายการนายกฯสะดุด</headline>
<lead></lead>
<neck></neck>
<body><p>“<persName>สาทิตย์</persName>” เด้ง ผอ.ช่อง 11 สังเวยปัญหาถ่ายทอดสดรายการเชื่อมั่นประเทศไทยฯ พร้อมตั้งกรรมการสอบข้อเท็จจริงภายใน 7 วัน ด้าน “<persName>สุริยงค์</persName>” ก้มหน้ายอมรับคำสั่งย้ายฟ้าผ่า ถือเป็นการแสดงความรับผิดชอบ มั่นใจไม่ใช่การกลั่นแกล้งทางการเมือง แจงสัญญาณขัดข้องจากเครื่องมือและอุปกรณ์เก่าใช้งานมานาน
หลังจากมีปัญหาการถ่ายทอดสดรายการ “เชื่อมั่นประเทศไทยกับ<persName>นายกฯ อภิสิทธิ์</persName>” ทางสถานีวิทยุโทรทัศน์แห่งประเทศไทย ช่อง 11 หรือเอ็นบีที ครั้งแรกเมื่อวันที่ 24 พ.ค.2552 ทำให้ไม่สามารถออกอากาศรายการสดในช่วงเวลาปกติเวลา 9.00-10.00 น.ได้ และมีการระบุสาเหตุว่ามาจากปัญหาอุปกรณ์และรถถ่ายทอดสัญญาณ โดยเมื่อวันอาทิตย์ ที่ 23 ส.ค.2552 ได้เกิดปัญหาไม่สามารถถ่ายสดรายการ เชื่อมั่นประเทศไทยฯ อีกครั้ง</p>
<p><persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี เปิดเผยว่า วานนี้ (24 ส.ค.) ได้หารือกับ <persName>นายเผชิญ ขำโพธิ์</persName> อธิบดีกรมประชาสัมพันธ์ (กปส.), รองอธิบดีกรมประชาฯ และปลัดสำนักนายกรัฐมนตรี (สปน.) ในฐานะหน่วยงานที่กำกับดูแลกรมประชาฯ ถึงปัญหาการถ่ายทอดสดรายการเชื่อมั่นประเทศไทยฯ ซึ่งเกิดขึ้นเป็นครั้งที่ 2 ทั้งที่หลังการเกิดปัญหาในครั้งแรกได้สั่งการให้เตรียมแผนสำรอง ในกรณีที่เกิดปัญหาการถ่ายทอดสัญญาณ แต่พบว่าแผนสำรองที่เตรียมไว้ ไม่ได้ถูกนำมาใช้แก้ปัญหาเมื่อวันที่ 23 ส.ค.ที่ผ่านมา</p>
<p>ทั้งนี้ เชื่อว่าเหตุการณ์ที่เกิดขึ้น เป็นปัญหาของบุคคล จึงเห็นควรให้มีการปรับปรุงการทำงานของช่อง 11 โดยได้มีคำสั่งให้ย้าย<persName>นายสุริยงค์ หุณฑสาร</persName> ผู้อำนวยการ สถานีวิทยุโทรทัศน์แห่งประเทศไทย ช่อง 11 ไปเป็นผู้อำนวยการ สำนักประชาสัมพันธ์เขต 5 สุราษฎร์ธานี
พร้อมทั้งให้<persName>นางสาวรัตนา เจริญศักดิ์</persName> ผู้อำนวยการ สำนักประชาสัมพันธ์เขต 5 สุราษฎร์ธานี มาเป็น ผอ.ช่อง 11 แทน โดยมีผลทันทีตั้งแต่วันที่ 24 ส.ค.2552 สำหรับ<persName>นางสาวรัตนา</persName> เป็นผู้เชี่ยวชาญและมีประสบการณ์การทำงานในสถานีโทรทัศน์มากว่า 17 ปี เคยรับตำแหน่งเป็น ผอ. สทท.ช่อง 11 อุบลราชธานี ขอนแก่น และสุราษฎร์ธานี มาก่อนจะเป็น ผอ.สำนักประชาสัมพันธ์เขต 5</p>
<p>“<persName>สาทิตย์</persName>” ยันไม่เกี่ยวการเมือง</p>
<p>“การปรับปรุงการบริหารภายในช่อง 11 เป็นเรื่องที่มีความจำเป็น เพราะข้อบกพร่องต่างๆ ที่เกิดขึ้นจากบุคลากรจำเป็นต้องมีผู้รับผิดชอบ เพื่อเรียกความเชื่อมั่นให้กับช่อง 11 ที่เป็นสื่อภาครัฐ การเปลี่ยนแปลงครั้งนี้มีเป้าหมาย เพื่อกอบกู้ชื่อเสียงช่อง 11 เพื่อให้กลับมาเป็นสื่อที่มีความน่าเชื่อถือของประเทศ” <persName>นายสุริยงค์</persName> กล่าว</p>
<p>“<persName>สุริยงค์</persName>” พร้อมรับคำสั่งย้าย</p>
<p><persName>นายสุริยงค์ หุณฑสาร</persName> ผอ.สถานีโทรทัศน์แห่งประเทศไทย กล่าวว่า ยังไม่เห็นหนังสือคำสั่งย้าย เพียงแต่รับทราบจากสื่อ แต่หากเป็นเรื่องจริงก็เป็นสิ่งที่ตนต้องรับผิดชอบในฐานะที่ดูแลรับผิดชอบสถานีโทรทัศน์แห่งประเทศไทย และไม่ได้ติดใจใดๆ ทั้งสิ้น เพราะมีเหตุความผิดพลาดเกิดขึ้น 2 ครั้งแล้ว
และตนพร้อมปฏิบัติตามคำสั่งของผู้บังคับบัญชา แต่ยอมรับว่าสิ่งที่เกิดขึ้นนั้นเป็นปัญหาจากเครื่องมือและอุปกรณ์ที่มีสภาพทรุดโทรมจากการใช้งานมาเป็นเวลานาน และไม่ได้รับการซ่อมบำรุง เนื่องจากไม่มีงบประมาณเพียงพอ</p>
<p>“มั่นใจว่าสิ่งที่เกิดขึ้นไม่ใช่การกลั่นแกล้ง แต่การตรวจสอบปัญหาที่เกิดขึ้นเป็นเรื่องของเทคนิค หรือหากจะมีคนกลั่นแกล้งก็ตรวจสอบได้ไม่ยากและใช้เวลาไม่นาน แต่เชื่อว่าคงไม่มีใครที่จะคิดร้ายกับองค์กร หรือวางยาผม เพราะคนที่มาร่วมงานก็รู้จักคุ้นเคยกัน ทุกคนตั้งใจทำงาน” <persName>นายสุริยงค์</persName> กล่าว</p>
<p>ที่ผ่านมาช่อง 11 เป็นสถานีที่มีการถ่ายทอดสดมากที่สุด บางปีมีถึง 500 ครั้ง อุปกรณ์ถูกใช้งานตลอด ไม่ได้รับการซ่อมแซม ทำให้บางอย่างมีไม่เพียงพอกับการใช้งาน อย่างรถที่ถูกยึดในทำเนียบรัฐบาลเมื่อครั้งที่กลุ่มพันธมิตรฯเข้ามายึด ก็ยังซ่อมไม่เสร็จ อย่างไรก็ตามจากข้อผิดพลาดครั้งแรก ได้กำชับให้มีการวางมาตรการสำรองหากมีข้อผิดพลาดในการทำงาน แต่ก็ยังมีความบกพร่องเกิดขึ้น ซึ่งอาจจะเกิดจากเหตุสุดวิสัย</p></body>
</news>
