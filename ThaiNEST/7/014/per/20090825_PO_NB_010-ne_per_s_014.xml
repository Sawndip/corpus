<teiHeader>
<fileDesc>
<titleStmt>
  <title>ผบช.ภ. 3 สั่งจับตามือปืนรับจ้าง หวั่นก่อเหตุในวันเลือกตั้งท้องถิ่นใน 8 จ.ที่รับผิดชอบ  </title>
  <author>อรรถพล จันทะเลิศ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208250203&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ผบช.ภ. 3 สั่งจับตามือปืนรับจ้าง หวั่นก่อเหตุในวันเลือกตั้งท้องถิ่นใน 8 จ.ที่รับผิดชอบ</headline>
<lead></lead>
<neck></neck>
<body><p>ผู้บัญชาการตำรวจภูธรภาค 3 สั่งทุกพื้นที่ในเขต 8 จังหวัดที่รับผิดชอบ ที่จะมีการเลือกตั้งท้องถิ่นพร้อมกัน จับตากลุ่มมือปืนที่อาจเข้ามาก่อเหตุรุนแรง พร้อมกำชับผู้ใต้บังคับบัญชาวางตัวเป็นกลาง <persName>พลตำรวจโท กฤษฎา พันธุ์คงชื่น</persName> ผู้บัญชาการตำรวจภูธรภาค 3 กล่าวว่า ขณะนี้กองบังคับการตำรวจภูธรภาค 3 มีความพร้อมในการดูแลรักษาความสงบเรียบร้อย การเลือกตั้งท้องถิ่นที่จะมีขึ้นหลายร้อยแห่ง ในเขตพื้นที่ 8 จังหวัดที่รับผิดชอบ ที่ทาง คณะกรรมการการเลือกตั้งหรือ กกต.จะจัดให้มีการเลือกตั้งพร้อมกันในวันที่ 6 กันยายนนี้ โดยได้กำชับให้ทุกพื้นที่จับตาติดตามความเคลื่อนไหวของกลุ่มมือปืนรับจ้าง ที่จะเข้ามาสร้างสถานการณ์ หรือก่อเหตุความรุนแรงในช่วงที่มีการเลือกตั้งอย่างใกล้ชิด จากรายงานข่าวขณะนี้ทราบว่ากลุ่มมือปืนในพื้นที่รับผิดชอบมีไม่มาก เชื่อว่าสามารถควบคุมสถานการณ์ได้ แต่หากมีความเคลื่อนไหวที่จะก่อเหตุ ก็ให้เข้าดำเนินการตามขั้นตอนที่ได้วางแผนไว้ทันที ผู้บัญชาการตำรวจภูธรภาค 3 ยังได้กำชับให้ผู้ใต้บังคับบัญชาทุกนาย วางตัวเป็นกลางไม่เอื้อประโยชน์ให้ฝ่ายหนึ่งฝ่ายใด หากพบจะเอาผิดทั้งทางวินัยและอาญาทันที และขอให้อำนวยความสะดวก ควบคุมดูแลให้การเลือกตั้งเป็นไปด้วยความบริสุทธิ์ ยุติธรรมกับทุกฝ่าย ซึ่งขณะนี้ได้มีการวางแผนรับมือการเลือกตั้งไว้อย่างรัดกุมแล้ว </p></body>
</news>
