<teiHeader>
<fileDesc>
<titleStmt>
  <title>"สุเทพ"ขู่ใช้ก.ม.จัดการเสื้อแดงละเมิดสถาบัน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240674.php?news_id=29240674  </bibl>
</sourceDesc>
</fileDesc>
</teiHeader>
<news>
<headline>"<persName>สุเทพ</persName>"ขู่ใช้ก.ม.จัดการเสื้อแดงละเมิดสถาบัน</headline>
<lead>“<persName>สุเทพ</persName>” ลั่นไม่ยอมให้ “เสื้อแดง” ละเมิดสถาบัน ขู่ใช้กฎหมายจัดการ หากทำให้ระคายเคืองเบื้องพระยุคลบาท จี้สังคมตำหนิการถวายฎีกาเป็นเรื่องไม่บังควร ด้านประธานวุฒิสภาหนุนกลุ่มองค์กรเคลื่อนไหวต้าน “<persName>หมอวันชัย</persName>” หวั่นบานปลาย-รุนแรง วอนรัฐเปิดเวทีประชาเสวนาดับไฟ “<persName>วิชา</persName>” ชี้ใช้กระแส-จำนวนคน ยกเว้นการใช้ ก.ม.ไม่ได้</lead>
<neck></neck>
<body><p><persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง กล่าวถึงกรณีที่มีกลุ่มองค์กรต่างๆ ออกมาคัดค้านการทูลเกล้าฯ ถวายฎีกาให้แก่ <persName>พ.ต.ท.ทักษิณ ชินวัตร</persName> อดีตนายกรัฐมนตรี ของกลุ่มคนเสื้อแดง ว่า การคัดค้านดังกล่าวไม่ได้เป็นนโยบายของรัฐบาล เพราะการถวายฎีกา ตนบอกตั้งแต่ต้นแล้วว่าไม่เหมาะสม ไม่บังควร ไม่สมควรกระทำ ไม่อยู่ในกฎเกณฑ์และกติกาที่กฎหมายกำหนด ไม่ได้ทำเหมือนกับคนไทยอื่นๆ ที่ยึดถือและปฏิบัติกัน</p>
“ไม่ทราบว่าการถวายฎีกาครั้งนี้มีเจตนาอะไร แต่คนไทยจำนวนมากเห็นว่า การถวายฎีกาจะเป็นการกระทบเบื้องพระยุคลบาท ทั้งๆ ที่รู้ว่าไม่ถูกต้องตามกฎหมาย ก็ยังพยายามจะทำ จึงเกิดมีกระบวนการของกลุ่มคนไทยที่ไม่เห็นด้วยออกมาเคลื่อนไหว”
<p>เมื่อถามว่ารัฐบาลมีการประเมินหรือไม่ว่าการปะทะกันของมวลชนสองขั้วจะมีระดับความรุนแรงมากน้อยแค่ไหน <persName>นายสุเทพ</persName> กล่าวว่า รัฐบาลไม่ต้องการเห็นคนไทยปะทะกัน ไม่ต้องการเห็นใครไปล่วงละเมิดสถาบันพระมหากษัตริย์ แต่ถ้าเมื่อไรที่กลุ่มเสื้อแดงกระทำเข้าข่ายผิดกฎหมาย ก็จะดำเนินการตามกฎหมาย โดยจะกระทำตามที่กฎหมายอนุญาตให้รัฐบาลทำได้ เพื่อให้บ้านเมืองมีความสงบเรียบร้อยรัฐบาลก็จะทำ รัฐบาลจะไม่ยินยอมให้ใครล่วงละเมิดต่อองค์พระมหากษัตริย์</p>
<p><persName>นายจตุพร พรหมพันธุ์</persName> แกนนำกลุ่มเสื้อแดง กล่าวว่า คาดว่าการไปยื่นถวายฎีกาจะมีประชาชนไปร่วมประมาณแสนคน โดยจะต้องมีคนถือกล่องรายชื่อ 1,200 คน จำนวน 600 กล่อง กล่องละ 1 หมื่นรายชื่อ</p>
<p>ประธานวุฒิฯหนุนค้านถวายฎีกา</p>
<p><persName>นายประสพสุข บุญเดช</persName> ประธานวุฒิสภา กล่าวถึงกรณีกลุ่มเสื้อแดงเดินหน้าถวายฎีกา ขณะที่กระทรวงมหาดไทยตั้งโต๊ะล่าชื่อประชาชนที่ไม่เห็นด้วยกับการถวายฎีกา ว่า ต้องการให้ทุกฝ่ายใช้เหตุผลว่าจะดำเนินการอย่างไรและเมื่อรวบรวมรายชื่อได้แล้วก็ควรที่จะยุติการเคลื่อนไหว แต่ส่วนตัวเห็นด้วยกับการออกแถลงการณ์ของที่ประชุมอธิการบดี 26 สถาบัน ที่ระบุว่าไม่สามารถทำได้ เพราะเป็นข้อกฎหมายที่ถูกต้องแล้ว
อย่างไรก็ตาม รู้สึกเป็นห่วงกลัวว่า เรื่องดังกล่าวจะกลายเป็นการเพิ่มความขัดแย้งในสังคมไทยอีกระลอกหนึ่ง ซึ่งตนไม่ต้องการให้เกิดความรุนแรง</p>
<p>“<persName>หมอวันชัย</persName>”หวั่นบานปลาย-รุนแรง</p>
<p><persName>นพ.วันชัย วัฒนศัพท์</persName> ผู้ทรงคุณวุฒิสถาบันพระปกเกล้า กล่าวถึงการถวายฎีกาขอพระราชทานอภัยโทษให้แก่<persName>พ.ต.ท.ทักษิณ</persName> ของกลุ่มคนเสื้อแดงว่า ส่วนตัวเข้าใจว่าคนเสื้อแดงมีความรักผูกพันกับอดีตนายกฯ แต่การไปรวมกลุ่มกันถวายฎีกา ถามว่าประชาชนได้ประโยชน์อะไร โดยเฉพาะเมื่อมีนักการเมืองเข้าไปเกี่ยวข้องด้วย ประเด็นก็คือการจะทำอะไรก็ตามต้องมองผลประโยชน์ของประเทศชาติเป็นหลัก
“ไม่ว่าจะเป็นการถวายฎีกา หรือแม้แต่การไปตั้งโต๊ะเพื่อถอนฎีกา ผมมองแล้วประชาชนไม่ได้ประโยชน์อะไร ทำไมเราไปเสียเวลากับเรื่องเหล่านี้ ทั้งยังเป็นการระคายเคืองเบื้องพระยุคลบาท เพราะโดยกฎหมายฉบับไหนๆ ไม่สามารถถวายฎีกาขอพระราชทานอภัยโทษได้
เรื่องนี้จึงเป็นกระบวนการที่ทำให้เกิดความแตกแยกในสังคม ฉะนั้นขอเรียกร้องให้รัฐบาลจัดเวทีในลักษณะประชาเสวนาเพื่อยุติปัญหาการเมืองที่ติดปลักอยู่ในขณะนี้
“ผมเกรงว่าถ้ารัฐบาลปล่อยไว้ สถานการณ์จะเดินหน้าไปสู่ความรุนแรง เพราะเมื่อไรที่ไประคายเคืองเบื้องพระยุคลบาท คนไทยจำนวนมากคงไม่ยอมแน่นอน และความรุนแรงอาจจะเกิดขึ้นตามมา” <persName>นพ. วันชัย</persName> ระบุ</p>
<p>“<persName>วิชา</persName>”ชี้ใช้จำนวนคนอ้างยกเว้นก.ม.ไม่ได้</p>
<p><persName>นายวิชา มหาคุณ</persName> กรรมการป้องกันและปราบปรามการทุจริตแห่งชาติ (ป.ป.ช.) และอดีตกรรมาธิการยกร่างรัฐธรรมนูญ กล่าวว่า การถวายฎีกาโดยปกติเป็นสิทธิของประชาชนที่จะขอพระราชทานพระมหากรุณาธิคุณ ส่วนการขอพระราชทานอภัยโทษสำหรับผู้ต้องคดีมีแนวปฏิบัติเป็นเงื่อนไขอยู่ในประมวลกฎหมายวิธีพิจารณาความอาญาอยู่แล้ว ส่วนกรณีที่กลุ่มคนเสื้อแดงได้อ้างจำนวนประชาชนที่มาร่วมลงชื่อเพื่อถวายฎีกานั้น <persName>นายวิชา</persName> กล่าวว่า จำนวนคนหรือกระแสสังคมไม่สามารถนำมาใช้ยกเว้นกฎหมายได้</p></body>
</news>
