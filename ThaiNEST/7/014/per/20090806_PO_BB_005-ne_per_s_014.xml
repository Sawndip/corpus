<teiHeader>
<fileDesc>
<titleStmt>
  <title>นายกฯรื้อโผ-ตั้งผบ.ตร.ใหม่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240673.php?news_id=29240673  </bibl>
</sourceDesc>
</fileDesc>
</teiHeader>
<news>
<headline>นายกฯรื้อโผ-ตั้งผบ.ตร.ใหม่</headline>
<lead>นายกฯ ส่งสัญญาณชัดจัดทัพตำรวจทั้งรองรับโครงสร้างใหม่และตั้ง ผบ.ตร.ตัวจริงแทน “<persName>พัชรวาท</persName>” ภายในเดือนนี้ การันตีรักษาการ ผบ.ตร.ดำเนินการได้ ไม่ผิดกฎหมาย ไม่หวั่นถูกองค์กรอิสระตรวจสอบ กฤษฎีการับลูกรื้อโผ 152 นายพลฉลุย เหตุมติ ก.ตร.ยังไม่สมบูรณ์ “<persName>สุเทพ</persName>” นัดประชุมศุกร์นี้ ขณะที่อดีตบิ๊กสีกากีรวมตัวต้านการเมืองแทรกตำรวจ</lead>
<neck></neck>
<body><p>จนถึงขณะนี้เป็นที่แน่ชัดแล้วว่า ฝ่ายการเมืองจะสั่งการให้มีการทบทวนบัญชีแต่งตั้งโยกย้ายข้าราชการตำรวจระดับนายพล 152 ตำแหน่งเพื่อรองรับโครงสร้างใหม่ของสำนักงานตำรวจแห่งชาติ (ตร.) ที่ผ่านมติคณะกรรมการข้าราชการตำรวจ
(ก.ตร.) ไปแล้ว พร้อมเดินหน้าตั้งผู้บัญชาการตำรวจแห่งชาติ (ผบ.ตร.) คนใหม่ภายในเดือนส.ค.</p>
<p>การแต่งตั้งโยกย้ายข้าราชการตำรวจระดับนายพลมีปัญหาความชอบด้วยกฎหมายจนถูก <persName>นายอภิสิทธิ์ เวชชาชีวะ</persName> นายกรัฐมนตรี สั่งระงับไปก่อนหน้านี้ เนื่องจากพระราชกฤษฎีกาแบ่งส่วนราชการสำนักงานตำรวจแห่งชาติ พ.ศ. 2552 หรือโครงสร้างตำรวจใหม่ ยังไม่ได้ประกาศในราชกิจจานุเบกษา ซึ่งตามกำหนดจะลงประกาศในวันที่ 16 ส.ค. นี้ ทำให้ยังไม่มีผลบังคับใช้ ทั้งยังมีข้อร้องเรียนเรื่องการเรียกรับผลประโยชน์ ท่ามกลางกระแสข่าวคนใกล้ชิดของนายกฯเข้าไปล้วงลูกโผโยกย้ายแต่ไม่สำเร็จ จึงมีการเคลื่อนไหวให้รื้อโผใหม่ รวมถึงกดดันให้ <persName>พล.ต.อ.พัชรวาท วงษ์สุวรรณ</persName> ผู้บัญชาการตำรวจแห่งชาติ (ผบ.ตร.) ลาราชการเป็นเวลา 10 วันช่วงไปปฏิบัติภารกิจต่างประเทศด้วย</p>
<p>ล่าสุด <persName>นายอภิสิทธิ์</persName> ให้สัมภาษณ์เมื่อวานนี้ (5 ต.ค.) ว่า ที่ผ่านมาไม่ได้พูดเรื่องรื้อหรือไม่รื้อโผโยกย้าย พูดแต่เรื่องการโยกย้ายแต่งตั้งว่าต้องดูให้เป็นไปตามเงื่อนไขของกฎหมาย เนื่องจากยังมีข้อโต้แย้งกันในเรื่องของวิธีการทำ เพราะโครงสร้างยังไม่ได้ประกาศในราชกิจจานุเบกษา ขณะเดียวกันมีความเห็นที่แบ่งออกเป็น 2 ฝ่าย ฝ่ายหนึ่งเห็นว่าต้องทำก่อน เพราะถ้าประกาศแล้วยังไม่มีบุคคลไปลงในตำแหน่งใหม่ทันทีจะเกิดสุญญากาศ กับอีกฝ่ายหนึ่งเห็นว่าหากโครงสร้างใหม่ยังไม่ประกาศใช้ ก็ไม่น่าจะพิจารณาได้</P>
<p>ผู้สื่อข่าวถามว่า การมอบให้ <persName>พล.ต.อ.วิเชียร พจน์โพธิ์ศรี</persName> ที่ปรึกษา (สบ 10) รักษาราชการแทน ผบ.ตร. (รรท.ผบ.ตร.) ดำเนินการในช่วงนี้ ถือว่าผิดหลักการหรือไม่ เพราะ ผบ.ตร.ยังไม่เกษียณอายุราชการ <persName>นายอภิสิทธิ์</persName> กล่าวว่า ไม่มีอะไรผิด เพราะมีเรื่องกรอบเวลา เนื่องจากโครงสร้างใหม่ของ ตร.เข้าใจว่าจะมีผลบังคับใช้ประมาณกลางเดือนส.ค. ขณะเดียวกันกระบวนการโยกย้ายแต่งตั้งประจำปีมีบางตำแหน่งซึ่งระบุไว้ในกฎหมายอยู่แล้วจะต้องดำเนินการภายในเดือนนี้ จึงต้องมีการประชุมทั้งคณะกรรมการตำรวจแห่งชาติ (ก.ต.ช.) และ ก.ตร. เพราะตำแหน่ง ผบ.ตร. เป็นเรื่องของ ก.ต.ช.ที่จะต้องพิจารณา
“จะมีการประชุม ก.ต.ช.ภายในเดือนนี้ ซึ่งผมเป็นประธานด้วยตนเอง ตามกฎหมายมอบให้ใครทำหน้าที่ไม่ได้” นายกฯ กล่าว และยอมรับว่าภายในเดือนนี้จะรู้ตัวผู้ที่จะมาดำรงตำแหน่ง ผบ.ตร.คนใหม่ ส่วนจะเป็นใครจะพิจารณาตามความเหมาะสม ทุกคนที่มีคุณสมบัติก็มีโอกาสทั้งสิ้น</p>
<p>อ้างไม่ได้คุย”<persName>ศิริโชค</persName>”ปมซื้อขายเก้าอี้</p>
<p>มื่อซักว่า การที่ <persName>พล.ต.อ.พัชรวาท</persName> ลาราชการถึงวันที่ 14 ส.ค. ก็เท่ากับเป็นการกันตัว <persName>พล.ต.อ.พัชรวาท</persName> ออกจากการพิจารณาบัญชีรายชื่อแต่งตั้งโยกย้ายใช่หรือไม่ นายกฯ กล่าวว่า
“ผบ.ตร.เป็นคนยื่นใบลา ผมก็ดูตามที่ ผบ.ตร.ลามา เป็นภารกิจที่รายงานมาว่าจะต้องไปปฏิบัติ” เมื่อซักอีกว่า ทำไม่รอให้ <persName>พ.ต.อ.พัชรวาท</persName> กลับมาร่วมพิจารณา นายกฯ กล่าวว่า “มันก็ไม่ทันสิครับ” และบอกว่าได้กำชับ <persName>พล.ต.อ.วิเชียร</persName> เป็นพิเศษให้ดูแลอย่าให้มีการซื้อขายตำแหน่ง รวมทั้งไม่ควรมีเด็กฝากของนักการเมือง
ส่วนที่ <persName>นายศิริโชค โสภา</persName> ส.ส.สงขลา พรรคประชาธิปัตย์ ซึ่งเป็นคนใกล้ชิดของนายกฯ ออกมาระบุว่ามีการซื้อขายตำแหน่ง เงินสะพัดถึงพันล้านบาทนั้น <persName>นายอภิสิทธิ์</persName> กล่าวว่า ใครพูดต้องรับผิดชอบคำพูด หากมีเอกสารหลักฐานก็ยินดีตรวจสอบและดำเนินการ แต่จนถึงขณะนี้ยังไม่ได้คุยกับ<persName>นายศิริโชค</persName>
ต่อข้อถามกรณี <persName>นายเรืองไกร ลีกิจวัฒนะ</persName> สมาชิกวุฒิสภา (ส.ว.) ยื่นเรื่องให้คณะกรรมการการเลือกตั้ง (กกต.) ตรวจสอบกรณีนายกฯเข้าไปแทรกแซงการปฏิบัติราชการของ ตร.นั้น <persName>นายอภิสิทธิ์</persName> กล่าวว่า ไม่มีปัญหาและไม่หนักใจ เพราะเขาบริหารราชการยึดหลักกฎหมายทุกอย่าง</P>
<p>ถก ก.ตร.มีวาระแต่งตั้งโยกย้าย</p>
<p>ช่วงบ่ายวันเดียวกัน <persName>พล.ต.อ.วิเชียร</persName> ได้เข้าประชุมร่วมกับ <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ที่ทำเนียบรัฐบาล แต่ทั้งคู่ปฏิเสธที่จะกล่าวถึงการพิจารณาทบทวนบัญชีรายชื่อแต่งตั้งโยกย้ายในการประชุม ก.ตร.ซึ่งจะมีขึ้นในวันศุกร์ที่ 7 ส.ค.นี้
สำหรับวาระพิจารณาของ ก.ตร.มี 3 เรื่อง โดยหนึ่งในสามเรื่องดังกล่าวมีการแต่งตั้งข้าราชการตำรวจรวมอยู่ด้วย ซึ่งในเอกสารนัดประชุมมีวงเล็บท้ายวาระการประชุมข้อนี้ว่า “เอกสารจะนำเสนอภายหลัง”</p>
<p>กฤษฎีกายันรื้อโผได้แม้ผ่าน ก.ตร.แล้ว</p>
<p>วันเดียวกัน คุณ<persName>พรทิพย์ จาละ</persName> เลขาธิการคณะกรรมการกฤษฎีกา ตอบข้อถามของผู้สื่อข่าวกรณีรักษาราชการแทน ผบ.ตร. สามารถทำหน้าที่แต่งตั้งโยกย้ายได้หรือไม่ ว่า สามารถดำเนินการได้ โดยผู้รักษาราชการทำหน้าที่แทนได้ทั้งหมด</p>
<p>เมื่อซักว่า กรณีที่ ก.ตร.มีมติแต่งตั้ง 152 นายพลไปแล้ว จะสามารถเข้าไปรื้อใหม่ได้หรือไม่ คุณ<persName>พรทิพย์</persName> กล่าวว่า “มติ ก.ตร.ถ้ายังไม่ถึงที่สุด ก็อาจจะทบทวนได้มั้ง” ส่วนข้าราชการตำรวจที่ได้รับผลกระทบจากการแต่งตั้งโยกย้ายจะสามารถยื่นฟ้องต่อศาลปกครองได้หรือไม่ คุณ<persName>พรทิพย์</persName> กล่าวว่า คงต้องไปดูว่ามีเหตุผลให้ทบทวนโดยชอบหรือไม่ ถ้าไม่มีเหตุผลก็ต้องไปศาลปกครอง อย่างไรก็ตาม มติ ก.ตร.ที่ออกมาถือว่ายังไม่สิ้นสุดจนกว่าจะมีพระบรมราชโองการโปรดเกล้าฯ แต่งตั้ง อะไรที่ยังไม่เสร็จก็ทบทวนได้ตลอดเวลา</p>
<p>“ตำรวจแก่”รวมตัวต้านการเมืองรื้อโผ</p>
<p>ที่โรงแรมฟลอริด้า ถนนพญาไท กลุ่มอดีตข้าราชการตำรวจชั้นผู้ใหญ่จำนวน 15 คน นำโดย <persName>พล.ต.อ.วิสุทธิ์ กิตติวัฒน์</persName> นายกสมาคมตำรวจ <persName>พล.ต.อ.สล้าง บุนนาค</persName> อดีตรองอธิบดีกรมตำรวจ (อดีต รอง อ.ตร.) และ <persName>พล.ต.ท.ชัจจ์ กุลดิลก</persName> อดีตผู้บัญชาการตำรวจสอบสวนกลาง อดีตผู้สมัคร ส.ส.ของพรรคพลังประชาชน ได้นัดหารือระดมความเห็นเกี่ยวกับข่าวที่ฝ่ายการเมืองแทรกแซงสำนักงานตำรวจแห่งชาติ</p>
<p>จากนั้น <persName>พล.ต.อ.วิสุทธิ์</persName> แถลงว่า กลุ่มตำรวจเกษียณมีความเป็นห่วงปัญหาที่เกิดขึ้น และเสนอว่าควรแก้ไขกฎหมายตำรวจเพื่อลดบทบาทของฝ่ายการเมืองในการบริหารงานบุคคล แล้วให้ตำรวจดูแลกันเอง แต่ฝ่ายการเมืองยังสามารถดูแลเรื่องนโยบายได้
“ขณะนี้เห็นชัดคือนายกฯ เป็นทั้งประธาน ก.ต.ช. มีอำนาจเสนอตั้ง ผบ.ตร.ได้ ขณะที่ ผบ.ตร.ก็เสนอตั้งรองผบ.ตร.ถึงผู้บังคับการได้โดยผ่าน ก.ตร. ซึ่งนายกฯ ก็เป็นประธานอีก จึงเสนอว่าควรมีการเลือกประธาน ก.ตร.ที่ไม่เจาะจงว่าต้องเป็นนายกรัฐมนตรี” <persName>พล.ต.อ.วิสุทธิ์</persName> ระบุ</p>
<p>ดีเอสไอส่งรถกระบะให้ พฐ.ตรวจพิสูจน์</p>
<p>ด้านความคืบหน้าคดีลอบยิง<persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย วานนี้ เจ้าหน้าที่กรมสอบสวนคดีพิเศษ (ดีเอสไอ) ได้นำรถกระบะยี่ห้ออีซูซุ รุ่นสี่ประตู สีดำ ไม่ติดแผ่นป้ายทะเบียน ซึ่งเป็นรถใช้ในราชการของดีเอสไอ และ <persName>ส.ต.อ.วรวุฒิ มุ่งสันติ</persName> ผู้ต้องหาตามหมายจับคดีลอบยิง<persName>นายสนธิ</persName>เคยใช้ ส่งให้เจ้าหน้าที่กองพิสูจน์หลักฐานตรวจพิสูจน์</p>
<p>ขณะที่ <persName>พล.ต.อ.วิเชียร</persName> กล่าวว่า พร้อมสนับสนุน <persName>พล.ต.อ.ธานี สมบูรณ์ทรัพย์</persName> รองผบ.ตร.ในฐานะหัวหน้าชุดคลี่คลายคดีนายสนธิ ได้ทำหน้าที่อย่างเต็มที่ เพื่อให้งานมีประสิทธิภาพ โดยจะไม่เข้าไปดูคดีด้วยตัวเอง
ผู้สื่อข่าวถามว่า หาก <persName>พล.ต.อ.พัชรวาท</persName> ลาพักยาว พร้อมจะทำหน้าที่หรือไม่ <persName>พล.ต.อ.วิเชียร</persName> กล่าวว่า ถ้าถึงเวลานั้นก็พร้อมจะปฏิบัติหน้าที่</p></body>
</news>
