<teiHeader>
<fileDesc>
<titleStmt>
  <title>บ่อนผู้ดีผวาฟอร์มลดราคาหงส์แชมป์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-24 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/24/news_28430618.php?news_id=28430618  </bibl>
</sourceDesc>
</fileDesc>
</teiHeader>
<news>
<headline>บ่อนผู้ดีผวาฟอร์มลดราคาหงส์แชมป์</headline>
<lead>สถานการณ์ของการไล่ล่าแชมป์พรีเมียร์ลีก อังกฤษ ฤดูกาลนี้ ยังคงต้องตามลุ้นกันอย่างสนุก โดยเฉพาะการกลับมาของ "หงส์แดง" ลิเวอร์พูล ที่เคยไล่หลัง "ผีแดง" แมนฯ ยูไนเต็ด ถึง 7 แต้ม แถมยังแข่งมากกว่า 1 นัดเมื่อสัปดาห์ก่อน แต่จากการเอาชนะคู่ปรับสำคัญอย่างทีมปีศาจแดงถึง 4-1 และการที่ทีมผีแดงออกไปพลิกพ่าย "เจ้าสัวน้อย" ฟูแล่ม เมื่อวันเสาร์ ทำให้ช่องว่างของทั้งคู่เหลือเพียงแค่ 4 คะแนนเท่านั้น</lead>
<neck></neck>
<body><p>ล่าสุดการลงเตะเมื่อคืนวันอาทิตย์ที่ 22 มี.ค. ที่ผ่านมา ลิเวอร์พูล เปิดถิ่นแอนฟิลด์พบกับ "สิงห์ผงาด" แอสตัน วิลล่า และยังคงรักษาฟอร์มการเล่นที่ร้อนแรงไว้ได้อย่างต่อเนื่อง เป็นฝ่ายไล่ต้อนผู้มาเยือนอยู่ข้างเดียว ก่อนถล่มแหลก 5-0 จาก <persName><forename>เดียร์ก</forename> <surname>เคาท์</surname></persName> นาที 8 <persName><forename>อัลเบิร์ต</forename> <surname>ริเอรา</surname></persName> นาที 33 ก่อนที่ "<persName><addName>สตีวี่ จี</addName></persName>" <persName><forename>สตีเวน</forename> <surname>เจอร์ราร์ด</surname></persName> กัปตันทีมคนเก่ง จะเหมาแฮตทริกจากการซัด 2 จุดโทษ นาที 39, 65 กับยิงอีกลูกนาที 50 ซึ่งจาก 3 แต้มที่ได้มา ทำให้ลิเวอร์พูลมีแต้มไล่หลัง แมนฯ ยูไนเต็ด เพียงแค่คะแนนเดียวเท่านั้น และจะมีโอกาสแซงกลับขึ้นไปนำเป็นจ่าฝูงของตารางอีกครั้งในการลงเตะนัดต่อไป ที่จะบุกไปเยือนฟูแล่ม ในวันที่ 4 เม.ย. เนื่องจากทีมปีศาจแดงมีคิวที่จะเฝ้าบ้านรับการมาเยือนของ แอสตัน วิลล่า ในอีก 1 วันให้หลัง</p>
<p>จากสถานการณ์ที่พลิกผันดังกล่าว ทำให้บรรดาบริษัทรับพนันของอังกฤษ ต่างปรับอัตราต่อรองการคว้าแชมป์กันอุตลุด โดยแม้ทั้งหมดจะยังคงให้ แมนฯ ยูไนเต็ด เป็นเต็ง 1 แต่ก็เพิ่มราคาเดิมพันขึ้น โดยแลดโบรกส์ บ่อนยักษ์ใหญ่ของเมืองผู้ดี ปรับอัตราต่อรองการคว้าแชมป์ของผีแดงจากเดิม 1-8 (แทง 8 ได้คืน 1 ไม่รวมทุน) มาเป็น 1-3 ขณะเดียวกัน ก็ปรับลดอัตราต่อรองการคว้าแชมป์ของลิเวอร์พูลลง เหลือ 11-4 ส่วนเต็ง 3 เป็นของ "สิงโตน้ำเงินคราม" เชลซี แต่เพิ่มอัตราต่อรองเป็น 14-1
</p></body>
</news>
