<teiHeader>
<fileDesc>
<titleStmt>
  <title>"ธนา"ห่วงเด็กเจอโรคโฮมซิค  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-30 08:35:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=194821&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>"<persName><forename>ธนา</forename></persName>"ห่วงเด็กเจอโรคโฮมซิค</headline>
<lead>ขณะไปแข่งศึกอช.ยูธ ชมสิงคโปร์จัดที่พักดี</lead>
<neck></neck>
<body><p>“<persName><addName>บิ๊กต้อม</addName></persName>” <persName><roleName>นาย</roleName><forename>ธนา</forename> <surname>ไชยประสิทธิ์</surname></persName> หัวหน้านักกีฬาไทย เปิดเผยถึงการเตรียมทีมนักกีฬาเยาวชนของไทย เข้าร่วมการแข่งขันกีฬาเอเชี่ยน ยูธเกมส์ ครั้งที่ 1 ที่ประเทศสิงคโปร์ ระหว่างวันที่ 26 มิ.ย.-7 ก.ค.นี้ ว่า หลังจากที่ได้ร่วมประชุมหัวหน้านักกีฬากับชาติสมาชิกในเอเชีย เมื่อช่วงกลางเดือน มี.ค. เจ้าภาพก็ได้รายงานความคืบหน้าของการจัดการแข่งขัน รวมทั้งนำคณะไปสำรวจสนามที่จะใช้แข่งขันด้วย ซึ่งความพร้อมโดยรวมถือว่าอยู่ในเกณฑ์ที่ดีมาก สนามส่วนใหญ่เป็นสนามกีฬาเดิมที่มีอยู่แล้ว เพียงแต่ปรับปรุงให้มีประสิทธิภาพและความทันสมัยตามกฎกติกามากขึ้น ส่วนที่พักนักกีฬาจะเป็นรีสอร์ทอยู่ติดกับทะเล ซึ่งใกล้กับสนามบินและนักกีฬาทั้งหมดจะพักรวมที่เดียวกัน จัดให้นอนห้องละ 3 คน โดยผู้ปกครองจะไม่สามารถเข้าไปรบกวนได้เลย นอกจากนี้ภายในรีสอร์ท ยังมีการจัดสวนสนุกลักษณะคล้าย ๆ กับดิสนีย์แลนด์ ไว้ให้เด็ก ๆ ได้เล่นกันอย่างเต็มที่อีกด้วย ส่วนการเดินทางไปสนามแข่งขันก็ไม่น่าจะมีปัญหา เพราะเจ้าภาพใช้ระบบขนส่งมวลชน เน้นความประหยัด แต่มีประสิทธิภาพ คาดว่าใช้เวลาประมาณ 20-25 นาที ก็เดินทางถึงสนาม</p>
<p>“เจ้าภาพสิงคโปร์ให้การสนับสนุนและส่งเสริมให้เยาวชนเล่นกีฬาอย่างเต็มที่ จะเห็นได้จากการที่โรงเรียนกีฬาต่าง ๆ เตรียมตัวมาอย่างดี ด้วยการเน้นเฉพาะเจาะจงในแต่ละชนิดกีฬากันเลย ซึ่งในตอนนี้ก็ได้จัดการแข่งขันกีฬาของนักกีฬาในกีฬา 9 ชนิด ที่มีการแข่งขันในกีฬาเอเชี่ยน ยูธเกมส์ กันอย่างเข้มข้น นอกจากจะเป็นการคัดเลือกนักกีฬาแล้วยังเป็นการปลุกกระแสของการแข่งขันด้วย ผมเชื่อว่าการที่นักกีฬาของสิงคโปร์ได้มีการเตรียมตัวมาอย่างยาวนานและเต็มที่ ก็น่าจะคว้าตำแหน่งเจ้าเหรียญทองได้ไม่ยาก” <persName><addName>บิ๊กต้อม</addName></persName> กล่าว</p>
<p>หัวหน้าคณะนักกีฬาไทย กล่าวอีกว่า อย่างไรก็ตาม ที่ประชุมยังได้แสดงความเป็นห่วงในหลายเรื่อง เนื่องจากการแข่งขันครั้งนี้เป็นเกมระดับเยาวชนอายุระหว่าง 14-17 ปี นักกีฬาบางคนเพิ่งจะเดินทางออกไปต่างประเทศเป็นครั้งแรก อาจทำให้มีอาการคิดถึงบ้านได้ รวมถึงภาษาที่จะต้องใช้สื่อสารที่อาจเป็นอุปสรรคสำคัญด้วย นอกจากนี้อาจจะเผลอใช้สารต้องห้ามแบบไม่ตั้งใจได้เช่นกัน ซึ่งเรื่องนี้ทางสภาโอลิมปิกแห่งเอเชีย (โอซีเอ) ก็มีความเป็นห่วงเช่นกัน และได้พยายามกำชับมายังฝ่ายต่าง ๆ ที่เกี่ยวข้องแล้ว ส่วนไทยเองหลังจากนี้จะมีการหารือกับผู้ฝึกสอนและเจ้าหน้าที่ประจำทีม เพื่อหาแนวทางป้องกันต่อไป</p>
<p><persName><roleName>นาย</roleName><forename>ธนา</forename></persName> กล่าวด้วยว่า เรื่องของโควตาเจ้าหน้าที่ ก็ถือว่าน่ากังวลเช่นกัน เพราะเจ้าภาพกำหนดให้นักกีฬา 3 คน จะได้โควตาเจ้าหน้าที่ 1 คน ซึ่งในส่วนของนักกีฬาไทย คาดว่าจะมาราว 82 คน ก็จะได้โควตาเจ้าหน้าที่เพียง 27-28 คน เท่านั้น ในส่วนนี้จะรวมทั้งหมดไม่ว่าจะเป็นเจ้าหน้าที่ประจำทีม, แพทย์, นักกายภาพ เป็นต้น ดังนั้นอาจจะต้องหาทางออกโดยการขอโควตาพิเศษ แม้ว่าจะต้องจ่ายเงินแพงกว่าเดิมเราก็ต้องยอม</p>
<p>สำหรับศึกเอเชี่ยน ยูธเกมส์ ครั้งที่ 1 จะชิงชัยกีฬา 9 ชนิด ได้แก่ กีฬาทางน้ำ (ว่ายน้ำ-กระโดดน้ำ), กรีฑา, ฟุตบอล, วอลเลย์บอลชายหาด, บาสเกตบอล 3 คน, เรือใบ, เทเบิลเทนนิส, โบว์ลิ่ง และยิงปืน.</p></body>
</news>
