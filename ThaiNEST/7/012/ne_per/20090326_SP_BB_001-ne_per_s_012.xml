<teiHeader>
<fileDesc>
<titleStmt>
  <title>สิงโตเตรียมปรับหมากใหม่ วาง"สตีวีจี"คุมเกมหลังหัวหอก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-26 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/26/news_28445887.php?news_id=28445887  </bibl>
</sourceDesc>
</fileDesc>
</teiHeader>
<news>
<headline>สิงโตเตรียมปรับหมากใหม่ วาง"<persName><addName>สตีวีจี</addName></persName>"คุมเกมหลังหัวหอก</headline>
<lead><persName><forename>ฟาบิโอ</forename> <surname>คาเปลโล</surname></persName> กุนซือ "สิงโตคำราม" อังกฤษ เตรียมปรับแผนใหม่ในเกมอุ่นเครื่องกับสโลวะเกีย และศึกฟุตบอลโลกรอบคัดเลือกกับยูเครน วาง "<persName><addName>สตีวีจี</addName></persName>" <persName><forename>สตีเวน</forename> <surname>เจอร์ราร์ด</surname></persName> มิดฟิลด์จอมถล่มประตู คอยยืนบัญชาเกมหลังหัวหอก เนื่องจากเจ้าตัวมั่นใจว่า เป็นตำแหน่งที่ดีที่สุดเท่าที่เล่นมาในชีวิต</lead>
<neck></neck>
<body><p>"<persName><addName>สตีวี จี</addName></persName>" <persName><forename>สตีเวน</forename> <surname>เจอร์ราร์ด</surname></persName> กองกลางกัปตันทีม "หงส์แดง" ลิเวอร์พูล หวังให้ <persName><forename>ฟาบิโอ</forename> <surname>คาเปลโล</surname></persName> ปรับแทคติกการเล่นของทีม "สิงโตคำราม" อังกฤษ ในนัดอุ่นเครื่องกับ สโลวะเกีย ในวันเสาร์ และเกมฟุตบอลโลกรอบคัดเลือกโซนยุโรปกลุ่ม 6 กับยูเครน กลางสัปดาห์หน้าให้ตัวเองได้เล่นในตำแหน่งกองกลางตัวรุก หรือกองหน้าตัวต่ำที่อยู่หลังหัวหอก ทำให้มีอิสระมากขึ้น โดยเฉพาะกับเกม 3 นัดล่าสุดที่ยิงได้ถึง 6 ประตู คาดว่า <persName><forename>ฟาบิโอ</forename> <surname>คาเปลโล</surname></persName> กุนซือชาวอิตาเลี่ยนที่ดูฟอร์มของ<persName><surname>เจอร์ราร์ด</surname></persName> มาแล้วหลายนัดอาจจะปรับทีมใหม่ เพื่อให้เข้ากับมิดฟิลด์หงส์แดงรายนี้เช่นกัน</p>
<p>"ผมไม่เคยมีความสุขอย่างนี้เลยในชีวิตการค้าแข้งของผม ผมเล่นอยู่ทางขวามา 2-3 ปีตอนที่ ราฟา มาที่ลิเวอร์พูล ใหม่ๆ ผมทำอะไรไม่ได้มากนัก แต่ตอนนี้ผมมีกองกลางคอยคุมเกมอยู่ข้างหลังผม 2 คน ทำให้มีอิสระมากขึ้น และผมรู้สึกว่าเป็นตำแหน่งที่เล่นได้ดีที่สุดก็ตอนที่ผมมีอิสระที่จะวิ่งเข้าหากองหลังและสร้างอันตรายจากข้างหลัง หากผมได้เล่นแบบนี้ในทีมชาติอังกฤษผมคงสนุกมากขึ้น แต่นั่นก็เป็นการตัดสินใจของ ฟาบิโอ ที่จะตัดสินใจ" <persName><surname>เจอร์ราร์ด</surname></persName> กล่าว</p>
<p>นอกจากนี้ <persName><surname>เจอร์ราร์ด</surname></persName> ยังหวังจะเดินรอยตาม <persName><forename>เดวิด</forename> <surname>เบ็คแฮม</surname></persName> กับการที่ลงเล่นให้ทีมชาติอังกฤษไปแล้วกว่า 100 นัด หลังจากที่ในขณะนี้เล่นให้ทีมชาติอังกฤษมาแล้ว 70 นัด ซึ่งในความเป็นจริงแล้วน่าจะมีสถิติการเล่นให้ทีมชาติมากกว่านี้ แต่ติดปัญหาเรื่องอาการบาดเจ็บรบกวน</p></body>
</news>
