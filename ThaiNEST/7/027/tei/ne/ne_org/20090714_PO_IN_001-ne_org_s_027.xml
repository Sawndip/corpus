<teiHeader>
<fileDesc>
<titleStmt>
  <title>ออกหมายจับแล้ว2ต้องสงสัยยิงสนธิ  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-07-14 15:20:21  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.innnews.co.th/politic.php?nid=180574  </bibl>
</sourceDesc>
</fileDesc>
</teiHeader>
<news>
<headline>ออกหมายจับแล้ว2ต้องสงสัยยิงสนธิ</headline>
<lead>ศาลอนุมัติหมายจับ ตำรวจและทหารชั้นประทวน เอี่ยวคดียิง สนธิ ลิ้มทองกุล แกนนำ<orgName>พันธมิตร</orgName> ด้าน ผบ.<orgName>ทบ.</orgName> ยัน กองทัพพร้อมให้ความร่วมมือการดำเนินคดีอาญากับผู้ใต้บังคับบัญชาที่ถูกกล่าวหา มีส่วนร่วมในความพยายามสังหาร สนธิ</lead>
<neck></neck>
<body><p>พนักงานสอบสวนในคดีที่คนร้ายลอบยิง นายสนธิ ลิ้มทองกุล แกนนำ<orgName>กลุ่มพันธมิตรฯ</orgName> ได้ขอศาลอนุมัติออกหมายจับผู้ต้องสงสัย 2 คน คาดว่ามีส่วนเกี่ยวข้องกับคดี โดยเป็นนายทหารชั้นประทวนสังกัด<orgName>ศูนย์สงครามพิเศษลพบุรี 1</orgName> นาย และตำรวจชั้นประทวนสังกัดกองบัญชาการตำรวจปราบปรามยาเสพติด 1 นาย โดยมีพยานแวดล้อมเป็นผู้ยืนยัน ส่วนรถยนต์โตโยต้าวีโก้หมายเลขทะเบียน บธ 1474 ลพบุรี มีชื่อผู้ครอบครอง คือ น.ส.รัสมี เมฆชัย อายุ 27 ปี ชาวจังหวัดลพบุรี ซึ่งก่อนเกิดเหตุรถยนต์คันดังกล่าวได้จอดอยู่ในโรงแรม ย่านฝั่งธนบุรี จากการตรวจสอบรถยนต์คันดังกล่าวพบว่ามีส่วนเกี่ยวข้องกับการยิงถล่ม นายสนธิ ทั้งนี้ มีรายงานข่าวว่าเวลา 16.00 น. พล.ต.อ.ธานี สมบูรณ์ทรัพย์ รองผู้บัญชาการ<orgName>ตำรวจแห่งชาติ</orgName> จะเข้ารายงานกรณีดังกล่าวให้นายกรัฐมนตรีรับทราบ</p>
<p>ผบ.<orgName>ทบ.</orgName>พร้อมให้ความร่วมมือ ตร. ดำเนินคดีกับ ทหารที่ถูกกล่าวหาร่วมพยายามฆ่า สนธิ  </p>
<p>พล.อ.อนุพงษ์ เผ่าจินดา ผู้บัญชาการ<orgName>ทหารบก</orgName> (ผบ.<orgName>ทบ.</orgName>) กล่าวว่า ยังไม่ทราบถึงรายละเอียดกรณีที่<orgName>ศาลอาญา</orgName>อนุมัติออกหมายจับนายทหารชั้นประทวนสังกัด<orgName>ศูนย์สงครามพิเศษลพบุรี</orgName> ในคดีลอบยิง นายสนธิ ลิ้มทองกุล แกนนำ<orgName>กลุ่มพันธมิตรฯ</orgName> แต่ทั้งนี้โดยหลักการแล้วถือเป็นเรื่องของกระบวนการยุติธรรม ซึ่งตำรวจสามารถดำเนินการได้โดยทันที ขณะเดียวกันกองทัพพร้อมให้การสนับสนุนในการดำเนินการตามกฎหมาย อย่างไรก็ตาม พล.อ.อนุพงษ์ กล่าวด้วยว่า ยังไม่ได้มีการสั่งการอะไรเป็นพิเศษกับ พล.ท.ภุชงค์ รัตนวรรณ ผู้บัญชาการ<orgName>หน่วยบัญชาการสงครามพิเศษ</orgName> เกี่ยวกับกรณีที่<orgName>ศาลอาญา</orgName>อนุมัติออกหมายจับนายทหารคนดังกล่าว ซึ่งหากทางเจ้าหน้าที่ตำรวจติดต่อหรือทำหนังสือขอความร่วมมือใดๆ มาเกี่ยวข้องกับคดีนี้ ทางกองทัพหรือหน่วยงานต้นสังกัดก็ต้องดำเนินการไปตามระเบียบ</p></body>
</news>
