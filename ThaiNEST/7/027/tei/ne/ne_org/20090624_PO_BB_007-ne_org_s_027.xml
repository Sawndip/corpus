<teiHeader>
<fileDesc>
<titleStmt>
  <title>นายกฯโยนหินเลือกตั้งผู้ว่าฯสามจังหวัดใต้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/24/news_28987248.php?news_id=28987248  </bibl>
</sourceDesc>
</fileDesc>
</teiHeader>
<news>
<headline>นายกฯโยนหินเลือกตั้งผู้ว่าฯสามจังหวัดใต้</headline>
<lead>นายกฯ โยนหินผ่านสื่อเทศ มีแผนให้3จังหวัดใต้เลือกตั้งผู้ว่าฯ โดยตรง หวังลดอำนาจส่วนกลาง เพิ่มอำนาจให้ท้องถิ่น พร้อมเร่งผลักดันใช้กฎหมายอิสลามเพื่อความเป็นธรรมมากขึ้น ด้านผู้นำศาสนาข้องใจกองทัพส่ง “รบพิเศษ” ลงใต้</lead>
<neck></neck>
<body><p>จี้ทำความเข้าใจชาวบ้าน ตำรวจเตรียมออกหมาย จับมือยิงครูที่รามัน วัยรุ่นเครียดซิ่งมอเตอร์ไซค์พุ่งชนตำรวจขณะปิดล้อมตรวจค้นที่ระแงะ</p>
<p>นายอภิสิทธิ์ เวชชาชีวะ นายกรัฐมนตรี ให้สัมภาษณ์<orgName>สำนักข่าวบลูมเบิร์ก</orgName> โดยระบุตอนหนึ่งถึงการแก้ไขปัญหาความไม่สงบในจังหวัดชายแดนภาคใต้ว่า <orgName>ไทย</orgName>อาจเพิ่มอำนาจในการปกครองตนเองแก่ท้องที่สามจังหวัดชายแดนภาคใต้ และกำลังพิจารณาเพิ่มอำนาจในกฎข้อบังคับต่างๆ ตามกฎหมายชารีอะห์ หรือกฎหมายอิสลาม เพื่อบรรเทาปัญหาความขัดแย้งในพื้นที่สามจังหวัดชายแดนภาคใต้ </p>
<p>“การลดทอนอำนาจจากส่วนกลางและเพิ่มอำนาจให้ท้องถิ่นเป็นเรื่องจำเป็น และเราสามารถตอบสนองความจำเป็นในส่วนนี้ได้ โดยเฉพาะในส่วนของกฎหมายชารีอะห์ผ่านระบบการศึกษา” นายอภิสิทธิ์ ระบุ </p>
<p>อย่างไรก็ดี นายกฯ ย้ำว่า การลดทอนอำนาจจากส่วนกลางและเพิ่มอำนาจในกฎหมายอิสลามไม่ได้เป็นการให้อำนาจปกครองตนเองแก่พื้นที่สามจังหวัดชายแดนภาคใต้ และการปกครองตนเองก็เป็นสิ่งที่<orgName>รัฐบาลไทย</orgName>คัดค้านมาโดยตลอด </p>
<p>นายอภิสิทธิ์ อธิบายว่า รัฐบาลกำลังอยู่ระหว่างการพิจารณาที่จะให้มีการเลือกตั้งโดยตรงในพื้นที่ดังกล่าว ลักษณะคล้ายกับการเลือกตั้งในกรุงเทพฯ และพัทยา ซึ่งผู้มีสิทธิลงคะแนนเสียงในพื้นที่สามารถไปใช้สิทธิเลือกผู้นำของตนเองได้โดยตรง </p>
<p>“เราจำเป็นต้องใช้แนวทางนี้ในการแก้ปัญหาภาคใต้ และเราต้องอดทน เราไม่สามารถเปลี่ยนความคิด ทัศนคติของคนในพื้นที่ ตลอดจนความเชื่อมั่นต่อรัฐที่หายไปในช่วง 7 หรือ 8 ปีได้ภายในระยะเวลา 2-3 เดือน” นายกรัฐมนตรี ระบุ </p>
<p>นายอภิสิทธิ์ กล่าวด้วยว่า การเจรจากับกลุ่มแบ่งแยกดินแดนเป็นเรื่องที่ปฏิบัติไม่ได้ เพราะการเคลื่อนไหวต่างๆ ของคนกลุ่มนี้ไม่ได้รวมกันเป็นกลุ่มใดกลุ่มหนึ่ง และรัฐบาลประเมินว่า การโจมตีในพื้นที่ต่างๆ ซึ่งมีความถี่มากกว่าการโจมตีในเขตปาเลสไตน์ น่าจะได้รับเงินทุนสนับสนุนจากกลุ่มค้ายาเสพติด เครือข่ายค้ามนุษย์ และแก๊งอาชญากรรมอื่นๆ </p>
<p>ด้านความคืบหน้ากรณี พล.อ.อนุพงษ์ เผ่าจินดา ผู้บัญชาการ<orgName>ทหารบก</orgName> (ผบ.<orgName>ทบ.</orgName>) ส่งทหารจาก<orgName>กองบัญชาการสงครามพิเศษ (รบพิเศษ)</orgName> จำนวน 3 กองร้อย ลงไปเสริมการปฏิบัติใน จ.ปัตตานี ยะลา และนราธิวาสนั้น </p>
<p>นายนิมุ มะกาเจ ผู้ทรงคุณวุฒิด้านอิสลาม และอดีตรองประธาน<orgName>คณะกรรมการอิสลามประจำจังหวัดยะลา</orgName> กล่าวว่า เมื่อประชาชนในพื้นที่ได้ยินคำว่ารบพิเศษ ก็รู้สึกไม่สบายใจว่าทหารหน่วยนี้จะลงมารบหรือลงมาทำอะไร จึงอยากให้กองทัพอธิบายให้ประชาชนรับรู้ด้วย รวมทั้งให้ประชาชนได้มีโอกาสร่วมติดตามประเมินผลการปฏิบัติงานของเจ้าหน้าที่รัฐ โดยเฉพาะฝ่ายกองกำลัง </p>
<p>ส่วนคดีคนร้ายใช้อาวุธปืนประกบยิง น.ส.เลขา อิสสระ ครูวัย 55 ปี ของโรงเรียนบ้านพอแม็ง อ.รามัน จ.ยะลา เสียชีวิตขณะขี่รถจักรยานยนต์ไปสอนหนังสือ เหตุเกิดเมื่อวันที่ 16 มิ.ย.นั้น มีรายงานข่าวจากชุดสืบสวน <orgName>สภ.รามัน</orgName> ว่า ได้เบาะแสของกลุ่มคนร้ายที่ก่อเหตุสังหารครูเลขาแล้ว คือ นายซัมซูรี ปาหน๊ะ หัวหน้า<orgName>กลุ่มอาร์เคเค</orgName> (หน่วยรบขนาดเล็กที่ผ่านการฝึกรบแบบจรยุทธ์) เคลื่อนไหวอยู่ในพื้นที่ อ.รามัน ขณะนี้กำลังรวบรวมพยานหลักฐานเพื่อขออนุมัติหมายจับ</p>
<p>ที่ อ.ระแงะ จ.นราธิวาส ขณะที่ตำรวจ ทหาร และฝ่ายปกครอง สนธิกำลังเข้าปิดล้อมตรวจค้นพื้นที่บ้านทำนบ และบ้านซีโป ต.เฉลิม อ.ระแงะ ซึ่งเป็นเขตรอยต่อกับ อ.รือเสาะ จ.นราธิวาส เพื่อติดตามจับกุมผู้ต้องสงสัยก่อเหตุลอบสังหารครูอัจฉราพร เทพษร ซึ่งตั้งครรภ์ 8 เดือน และยิงประชาชนที่กำลังออกกำลังกายอยู่ในลานวัดไพโรจน์ประชาราม ได้รับบาดเจ็บถึง 8 รายนั้น ปรากฏว่ามีชายวัยรุ่น 1 คน ขี่รถจักรยานยนต์พุ่งชนตำรวจขณะปฏิบัติหน้าที่ และภายหลังเจ้าหน้าที่ได้ติดตามจับกุมไว้ได้ ทราบชื่อคือ นายมะรูฟ แต่ม๋อง อายุ 20 ปี อยู่บ้านเลขที่ 4/1 หมู่ 1 ต.บาโงสะโต อ.ระแงะ ทั้งยังจับกุมผู้ต้องสงสัยอีก 2 คน ซึ่งมียาเสพติดประเภทยาบ้าและกัญชาไว้ในครอบครองด้วย</p></body>
</news>
