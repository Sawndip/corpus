<teiHeader>
<fileDesc>
<titleStmt>
  <title>สั่งขวัญห้ามเกเรต้อขู่ฟ้องคุณแดง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090702/18931/%e0%b8%aa%e0%b8%b1%e0%b9%88%e0%b8%87%e0%b8%82%e0%b8%a7%e0%b8%b1%e0%b8%8d%e0%b8%ab%e0%b9%89%e0%b8%b2%e0%b8%a1%e0%b9%80%e0%b8%81%e0%b9%80%e0%b8%a3%e0%b8%95%e0%b9%89%e0%b8%ad%e0%b8%82%e0%b8%b9%e0%b9%88%e0%b8%9f%e0%b9%89%e0%b8%ad%e0%b8%87%e0%b8%84%e0%b8%b8%e0%b8%93%e0%b9%81%e0%b8%94%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>สั่งขวัญห้ามเกเรต้อขู่ฟ้องคุณแดง</headline>
<lead><orgName>คมชัดลึก</orgName> :"ต้อ" มารุต สาโรวาท เผย "ขวัญ" อุษามณี ไวทยานนท์ ยังไม่เกเร หลังร่วมงานในละคร "เหลี่ยมรัก" ย้ำหากไม่รับผิดชอบงาน รายงาน "คุณแดง" สุรางค์ เปรมปรีดิ์ แน่นอน</lead>
<neck></neck>
<body><p>ได้ร่วมงานกันเป็นครั้งแรก สำหรับผู้กำกับ "ต้อ" มารุต กับ "ขวัญ" อุษามณี ในละครเรื่อง "เหลี่ยมรัก" แต่ดูเหมือน ว่าผู้กำกับชื่อดังเกิดอาการกังวล เพราะเกรงว่านางเอกสาวจะมีเรื่องราวเหมือนที่เป็นข่าวในกองถ่ายละครมาแล้ว ทั้งนี้ต้อเปิดเผยดังนี้</p>

 <p>"ละคร เหลี่ยมรัก เพิ่งเปิดกล้องไป เรื่องนี้ทำยาก เพราะบทเป็นฝาแฝด แล้ว "ขวัญ" อุษามณี กับ "วี" วีรภาพ คิวยากกันทั้งคู่เลย วีรภาพก็ต้องถ่าย "บ่วงหงส์" ตอนนี้เจาะถ่ายขวัญบทฝาแฝดไปก่อน ซึ่งได้ไม่กี่ซีน มันยาก ก็พยายามเกลี่ยงบประมาณ มาทำเทคนิคคอมเพิวเตอร์ให้ขวัญอยู่ในเฟรมเดียวกันแล้วกอดกัน มันเป็นเทคนิคที่แพง" ต้อกล่าว</p>

 <p>ถามต่อ เกี่ยวกับคิวนักแสดงที่ค่อนข้างมีปัญหา ผู้กำกับชื่อดังกล่าว ว่าสำหรับคิวถ่ายนั้น คือวันจันทร์ อังคาร และพุธ อีกทั้งต้องดูคิว "ขวัญ" อุษามณี ว่าเรียนหนังสือด้วยหรือไม่</p>

 <p>"ก็ต้องเอาตารางเรียนขวัญมากางดู เราจะไม่ถ่ายทุกวัน ต้องเฉลี่ยวันกัน บางวันขวัญก็ต้องกลับไปเรียน วันไหนที่สอบก็บอก แต่อย่าโกหก ถ้าโกหกผมทำได้อย่างเดียว คือแจ้งช่อง ฉะนั้นอย่าเกเร เพราะงานถ่ายยาก เราเป็นคนไม่ชอบจุกจิก คือปัญหาเยอะอยู่แล้ว เแต่ก็ต้องทำใจละครทุกเรื่องมีปัญหาเสมอ (ที่ผ่านมามีปัญหาไหม) ยังนะ น้องน่ารักมาก ก็ดีมาก ผมว่าตัวน้องไม่เท่าไหร่ แต่คนแวดล้อมอาจจะน่ากลัวกว่า ผมก็บอกไปแล้ว ว่าถ้ามีอะไรก็จะรายงานช่อง หรือบอกคุณแดงตรงๆ ไม่งั้นงานเราไม่เดิน</p>

<p> เรื่องส่วนตัวต้อไม่สนใจ แต่ขออย่ามากระทบงานจนทำงานไม่ได้ (กลัวขวัญมีปัญหากับเพื่อนร่วมงานหรือเปล่า) เขาน่าจะมีปัญหากับผู้หญิงนะ แต่เรื่องนี้เขาเล่นเป็นตัวนำถึง 2 ตัว  ตัวเขาเองคงทำงานหนัก คงไม่มีเวลาทะเลาะกับใคร ถามว่าผมดุมั้ย ไม่ได้ดุ อยู่ที่เหตุผลมากกว่า ผมไม่กลัวเรื่องข่าวเลยนะ เรามาเจอกันตรงงาน เราก็พูดกับเขาตรงๆ ว่าถ้าคุณเรื่องมากนัก ก็อย่ามาเล่นละคร เราก็บอกตั้งแต่วันบวงสรวง ว่าไม่ได้แคร์กับเรื่องเกิดขึ้น ขอให้รับผิดชอบ เราก็เคารพในตัวน้อง" ต้อกล่าวสรุป</p></body>
</news>
