<teiHeader>
<fileDesc>
<titleStmt>
  <title>กษิตท้าทหาร'ดีเบต' ชี้มีคนนับแสนหนุนสู้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/12/news_29091868.php?news_id=29091868  </bibl>
</sourceDesc>
</fileDesc>
</teiHeader>
<news>
<headline>กษิตท้าทหาร'ดีเบต' ชี้มีคนนับแสนหนุนสู้</headline>
<lead>นายกษิต ภิรมย์ รมว.<orgName>ต่างประเทศ</orgName> ให้สัมภาษณ์ผู้สื่อข่าวที่เมืองโอคแลนด์ ประเทศนิวซีแลนด์ ถึงกรณีกระแสข่าวทหารเห็นว่านายกรัฐมนตรีควรให้ รมว.<orgName>ต่างประเทศ</orgName> ออกจากตำแหน่ง ว่า ตนไม่รู้ว่านายทหารเหล่านั้นเป็นใครและหนังสือพิมพ์ไปเอามาจากไหน ตนไม่มีอำนาจอะไรไปกลั่นแกล้งหรือโยกย้ายทหาร ดังนั้น เขาไม่ต้องกลัวการเปิดเผยตัว</lead>
<neck></neck>
<body><p>"ถ้ากล้าพูดแล้วก็ต้องกล้าแสดงตัวด้วย เป็นลูกผู้ชายก็ต้องออกมาแสดงตัว จะกลัวอะไร และบอกด้วยว่าเนื้อหาแท้ๆ มีอะไรที่ไม่ชอบมาพากลเกี่ยวกับตัวผม ทำไมมาเก่งกับผมเพราะผมไม่มีอำนาจเงินใช่ไหม ถ้าจะเปิดศึกรบก็ต้องรบกันรอบด้าน"</p>
<p>นายกษิต กล่าวว่า "ต้องถามด้วยว่า ตอนที่ พ.ต.ท.ทักษิณ ชินวัตร อดีตนายกรัฐมนตรี ปู้ยี่ปู้ยำบ้านเมือง คนพวกนี้หายไปไหน ต้องเอาความจริงมาพูดกัน นายทหารเหล่านั้นหายไปไหน ทำไมไม่ออกมาป้องกันประเทศชาติ และถ้าหากผมเป็น รมว.<orgName>กลาโหม</orgName> ทหารเหล่านั้นก็วิพากษ์วิจารณ์ผมได้ ผมรับฟัง เพราะผมไม่ใช้อำนาจเถื่อน ถ้ารักชาติก็ต้องรักตลอดเวลา และช่วยถามทีว่าใครปองร้ายคุณสนธิ (นายสนธิ ลิ้มทองกุล) ใครปองร้ายท่านอภิสิทธิ์ (นายอภิสิทธิ์ เวชชาชีวะ) ซึ่งท่านสุเทพ คงต้องตอบ"</p>
<p>นายกษิต กล่าวด้วยว่า ขอท้าให้ทหารที่พูดแบบนั้นออกมาแสดงตัวและพูดกันอย่างเปิดเผย เป็นการดีเบตผ่านสื่อโทรทัศน์ก็ได้ เพิ่งมารักบ้านเมืองตอนนี้แล้วตอนที่คุณทักษิณ ปู้ยี่ปู้ยำบ้านเมืองแล้วหายไปไหน ทำไมไม่ออกมาปกป้องสถาบัน ไม่ใช่ว่าตนเป็นพลเรือนและไม่มีอำนาจ พอมีกระแสทีหนึ่งก็ลุกขึ้นมาผสมโรงด้วย แล้วตอนที่บ้านเมืองคับขัน พวกนี้หายไปไหน หรือว่าเกรงกลัวพวกรุ่น 10 แล้วตอนที่บ้านเมืองถูกโกงกิน พวกนี้หายไปไหน</p>
<p>"อย่ามาหลบๆ ซ่อนๆ และข่าวที่บอกว่ากลุ่มนายทหาร ผมก็อยากจะรู้ว่ากลุ่มไหน มาขึ้นเวทีออกโทรทัศน์ด้วยกันไหม แล้วบอกว่ากระแสกดดันให้ลาออกนี่ กระแสทั้งหมดมีกี่ร้อยคนกัน ผมเอาออกมาเป็นแสนนะ ถ้าผมจะเรียกร้องให้คนออกมาสนับสนุนผม ผมก็ทำได้"</p>
<p>ผู้สื่อข่าวถามว่าฝ่ายรัฐบาลมีท่าทีที่จะให้ออก จากตำแหน่งหรือไม่ นายกษิต กล่าวว่า ไม่มี ใครอยากผลักดันก็ผลักดันมา แต่ต้องมีเนื้อหาข้อเท็จจริง ไม่ใช่พูดกันลอยๆ แล้วทำไมไม่ตั้งคำถามว่าการตั้งข้อหาก่อการร้ายกับตน เกิดขึ้นได้อย่างไร</p>
<p>"ตอนนี้เหมือนเอาหลายๆ เรื่องมารวมกันเหมารุมกินโต๊ะ แล้วทำไมนักการเมืองเลวๆ ตั้งเยอะตั้งแยะเดินลอยหน้าลอยตาอยู่ในสภาและนอกสภา ทำไมไม่ออกไปวิพากษ์วิจารณ์และขับไล่คนพวกนั้น ทำไมกราบไหว้คนเลวๆ ตั้งเยอะตั้งแยะ และหนังสือพิมพ์บางท่านที่ด่าผมอยู่ ทำไมไม่ไปขุดคุ้ยความเลวระยำของคนอื่นอีกเยอะแยะที่มีอำนาจ หรือกลัวเขาเหรอ หรือว่ารับเงินเขา และที่สำคัญ ต้องถามว่ารัฐบาลนี้ทำอะไรผิด นายอภิสิทธิ์และผมทำอะไรผิด"</p>
<p>"ไม่ต้องเกรงอกเกรงใจใครอีกแล้ว ผมสงบเสงี่ยมมานานเพราะว่าเห็นอยู่ในพรรคประชาธิปัตย์อยู่ในรัฐบาล ผมไม่อยากจะไปพูดอะไรให้เกินหน้าเกินตา แต่ถ้าจะรุมกินโต๊ะผมคนเดียวผมก็จำเป็นต้องลุกขึ้นสู้ ผมไม่ต้องเกรงใจใครอีกแล้ว"</p>
<p>นายกษิต ยังกล่าวถึง ผลโพลล์ที่ส่วนใหญ่ให้ลาออกว่า "อยู่ที่ว่าการทำโพลล์ตั้งคำถามว่าอะไร อย่างที่<orgName>เอแบค</orgName>ไปถามว่าผมควรจะออกจากตำแหน่งไหม มันง่ายนี่ แต่ทำไมไม่ถามเสียก่อนว่า มาตั้งข้อหาผมมันถูกต้องหรือเปล่า คนทำโพลล์ตั้งคำถามว่าอย่างไร และคนรู้ตื้นลึกหนาบางหรือเปล่า"</p>
<p>"คนเลวๆ ตั้งเยอะอยู่ในหน้าหนังสือพิมพ์ ทำไมไม่ออกมาประณามกัน และปล่อยให้คนเลวๆ อยู่ในสังคมเป็นข่าวอยู่ได้ยังไงทุกวัน ลงข่าวเกี่ยวกับที่คนเลวๆ พูดโกหกพกลมประชาชนอยู่ได้ยังไงทุกวัน เรื่องโกหกก็มีแต่น้ำไม่มีเนื้อ บิดเบือนข้อเท็จจริงบ่อนทำลายรัฐบาล และคนที่โจมตีผมแล้วบอกว่าพูดเรื่องหลักการ ทำไมยังบินไปกราบไปไหว้คุณทักษิณ ซึ่งทำผิด ทำไมไม่พิจารณาตัวเอง ทำไมมี 2 มาตรฐานไปกราบไปไหว้ทำตัวเป็นทาสคนที่ผิดอย่าง คุณทักษิณ ทีกับผมกลับพยายามจะมาเล่นงานในสิ่งที่ผมไม่ได้ทำอะไรผิด" นายกษิต กล่าวและว่า ไม่แคร์แรงกดดันที่ลอยๆ มาในอากาศมาจากไม่กี่กลุ่มมาผสมโรง ถ้าไม่มาจากระบอบทักษิณแล้วจะมาจากใคร แค้นนี้ต้องชำระ ก็มีแค่นั้นเอง</p></body>
</news>
