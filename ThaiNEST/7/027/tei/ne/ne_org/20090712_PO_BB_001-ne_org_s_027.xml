<teiHeader>
<fileDesc>
<titleStmt>
  <title>นายกฯโล่งไร้ม็อบป่วน พท.ลุยเหนือเก็บข้อมูล  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/12/news_29091866.php?news_id=29091866  </bibl>
</sourceDesc>
</fileDesc>
</teiHeader>
<news>
<headline>นายกฯโล่งไร้ม็อบป่วน <orgName>พท.</orgName>ลุยเหนือเก็บข้อมูล</headline>
<lead>"อภิสิทธิ์" โล่งลุยพื้นที่บุรีรัมย์ ไร้เงา<orgName>กลุ่มคนเสื้อแดง</orgName>ตามป่วนขณะปฏิบัติภารกิจ ขณะที่ชาวบุรีรัมย์ให้การต้อนรับอบอุ่น ส.ส.<orgName>ปชป.</orgName>หวังเลือกตั้งครั้งหน้ากวาด ส.ส.อีสาน 15 ที่นั่ง ด้านแกนนำ-ทีม ศก.<orgName>เพื่อไทย</orgName> เดินสายพื้นที่ภาคเหนือเก็บข้อมูลเตรียมคลอดนโยบายหาเสียง "เจ๊แดง" เปิดบ้านเลี้ยงชื่นมื่น "สมชาย" ขึ้นเวทีปลุกขวัญ ลั่นไม่มีรัฐบาลไหนอยู่ค้ำฟ้า เย้ยพรรคใหม่ตามไม่ทัน</lead>
<neck></neck>
<body><p>ผู้สื่อข่าวรายงานว่า นายอภิสิทธิ์ เวชชาชีวะ นายกรัฐมนตรี และคณะ ประกอบด้วย นายชวรัตน์ ชาญวีรกูล รัฐมนตรีว่าการ<orgName>กระทรวงมหาดไทย</orgName> นายธีระ วงศ์สมุทร รัฐมนตรีว่าการ<orgName>กระทรวงเกษตรและสหกรณ์</orgName> นายสาทิตย์ วงศ์หนองเตย รัฐมนตรีประจำ<orgName>สำนักนายกรัฐมนตรี</orgName> นายอภิรักษ์ โกษะโยธิน ที่ปรึกษานายกรัฐมนตรี และนายวิฑูรย์ นามบุตร อดีตรัฐมนตรีว่าการ<orgName>กระทรวงพัฒนาสังคมและความมั่นคงของมนุษย์</orgName> ได้ร่วมปฏิบัติภารกิจในพื้นที่ จ.บุรีรัมย์ หลายแห่งวานนี้ (11 ก.ค.)</p>
<p>โดยมี นายโสภณ ซารัมย์ รัฐมนตรีว่าการ<orgName>กระทรวงคมนาคม</orgName> นายมงคล สุรสัจจะ ผู้ว่าฯ <orgName>บุรีรัมย์</orgName> พล.ต.อ.พัชรวาท วงษ์สุวรรณ ผู้บัญชาการ<orgName>ตำรวจแห่งชาติ</orgName> ส.ส.อีสาน<orgName>พรรคประชาธิปัตย์</orgName> กำนัน ผู้ใหญ่บ้าน และชาวบ้าน ให้การต้อนรับ อย่างอบอุ่น ท่ามกลางการรักษาความปลอดภัยอย่างเข้มงวด และไม่ปรากฏว่ามี<orgName>กลุ่มคนเสื้อแดง</orgName>มาชุมนุมต่อต้านหรือโวยวายขณะนายกรัฐมนตรี ปฏิบัติภารกิจในแต่ละพื้นที่แต่อย่างใด</p>
<p>ผู้สื่อข่าวรายงานว่า ตลอดการลงพื้นที่ของนายกฯ และคณะ ไม่พบนายชัย ชิดชอบ นายเนวิน ชิดชอบ และนายศักดิ์สยาม ชิดชอบ แกนนำ<orgName>พรรคภูมิใจไทย</orgName> เข้าร่วมต้อนรับแต่อย่างใด</p>
<p>นายอภิสิทธิ์ ให้สัมภาษณ์ภายหลังรับประทานอาหารกลางวัน ที่บ้านนายโสภณ ซารัมย์ ว่า ขอบคุณประชาชนที่มาให้กำลังใจในทุกพื้นที่ ซึ่งหากการลงพื้นที่ทำได้ราบรื่นแบบนี้ จะสามารถขับเคลื่อนนโยบายเป็นไปได้ด้วยดี ทั้งนี้ ตนตั้งใจว่าจะเดินทางไปทุกพื้นที่เท่าที่จะทำได้ ซึ่งขอยืนยันว่าจะทำงานให้ประชาชนทุกคน และทำอย่างต่อเนื่อง</p>
<p>นายอภิสิทธิ์ ยังกล่าวถึง กรณีที่ไม่พบนายเนวินมาให้การต้อนรับ ว่า นายเนวินไม่จำเป็นต้องมา เพราะเท่าที่ผ่านมา ได้โทรศัพท์คุยกันอยู่แล้ว</p>
<p>แหล่งข่าวจากคณะทำงานนายอภิสิทธิ์ เปิดเผยว่า นายเนวินไม่ได้โทรศัพท์มาหานายอภิสิทธิ์ และไม่ได้ปรากฏตัว เนื่องจากไม่ต้องการแย่งบทบาทนายอภิสิทธิ์ เพราะหากนายเนวิน ปรากฏตัวจะต้องเป็นที่สนใจของสื่อมวลชน อีกทั้งจะถูกมองว่า นายอภิสิทธิ์ เดินทางมาเพื่อเสริมบารมีนายเนวิน ซึ่งทุกอย่างมีการประสานกันไว้อยู่แล้ว</p>
<p>นายศุภชัย ศรีหล้า ส.ส.<orgName>อุบลราชธานี</orgName> และแกนนำ ส.ส.อีสาน <orgName>พรรคประชาธิปัตย์</orgName> กล่าวว่า กระแสตอบรับที่คนบุรีรัมย์มีต่อนายอภิสิทธิ์ มีความชื่นชมนายอภิสิทธิ์กว่า 70 เปอร์เซ็นต์ แต่ที่ผ่านมา คนส่วนใหญ่ไม่รู้ว่าคนอีสานชื่นชมนายอภิสิทธิ์ ยืนยันว่า ถ้ากระแสรัฐบาลยังดี มีผลงาน และความโดดเด่นของนายอภิสิทธิ์ <orgName>พรรคประชาธิปัตย์</orgName>จะนำจุดนี้มาหาเสียงได้ มั่นใจว่าเลือกตั้งครั้งหน้าน่าจะได้ ส.ส.ประมาณ 15 ที่นั่งแน่นอน</p>
<p>"เทพไท"ชี้เป็นสัญญาณดีไม่มีเหตุรุนแรง</p>
<p>นายเทพไท เสนพงศ์ โฆษกประจำตัวหัวหน้า<orgName>พรรคประชาธิปัตย์</orgName> กล่าวว่า ภาพที่ชาว<orgName>บุรีรัมย์</orgName>ต้อนรับนายอภิสิทธิ์ ในการลงพื้นที่ครั้งนี้ จะเป็นกำลังใจให้กับนายกรัฐมนตรีและรัฐบาล ที่จะทำงานเพื่อประชาชนต่อไป และเป็นสัญญาณที่บ่งบอกว่า นายกรัฐมนตรีสามารถลงไปเยี่ยมเยียนประชาชนได้ทุกที่ และเชื่อว่า นายกรัฐมนตรีจะลงทุกพื้นที่ ไม่เลือกว่าเป็นพื้นที่ของพรรคการเมืองใด</p>
<p>ส่วนการลงพื้นที่ของนายกรัฐมนตรีครั้งนี้ ส่งสัญญาณว่า <orgName>พรรคประชาธิปัตย์</orgName>จะปักธงพื้นที่อีสานมากขึ้นหรือไม่ นายเทพไท กล่าวว่า การลงพื้นที่ของนายกรัฐมนตรี ไม่ใช่เรื่องการเมือง เพื่อเตรียมการเลือกตั้ง อย่าคาดการณ์ว่านายกรัฐมนตรีลงพื้นที่ได้ จะทำให้<orgName>พรรคประชาธิปัตย์</orgName>ปักธงได้ ก็ไม่ใช่ข้อเท็จจริงเสมอไป แต่เป็นสัญญาณที่ดีว่า ไม่มีความรุนแรง ไม่มีการปะทะระหว่างกลุ่มคัดค้าน</p>
<p>"เรื่องการเมืองเป็นเรื่องอนาคต ถ้ารัฐบาลมีผลงานเป็นที่ยอมรับ และแก้ปัญหาชาวอีสานได้ ความยอมรับในพรรคประชาธิปัตย์ จะตามมาโดยปริยาย" นายเทพไทกล่าว</p>
<p><orgName>พท.</orgName>เดินสายภาคเหนือลงพื้นที่เก็บข้อมูล</p>
<p>ด้านความเคลื่อนไหวของ<orgName>พรรคเพื่อไทย</orgName> (<orgName>พท.</orgName>) ผู้สื่อข่าวรายงานว่า สำหรับกิจกรรมการจัดสัมมนาทางออกประเทศไทย "ล้างหนี้ประเทศ สร้างรายได้ประชาชน" ครั้งที่ 1 ภาคเหนือเป็นวันที่ 2 วานนี้ เมื่อเวลา 09.00 น.แกนนำพรรค และทีมเศรษฐกิจของพรรค นำโดยนายโอฬาร ไชยประวัติ อดีตรองนายกรัฐมนตรี นายมิ่งขวัญ แสงสุวรรณ์ อดีตรองนายกรัฐมนตรี นายสุชาติ ธาดาธำรงเวช อดีต รมว.<orgName>คลัง</orgName> และนายปานปรีย์ พหิทธานุกร รองหัวหน้า<orgName>พรรคเพื่อไทย</orgName> ลงพื้นที่ จ.<orgName>ลำพูน</orgName> เพื่อรับฟังปัญหาผู้ประกอบการรายย่อยอุตสาหกรรมค้าไม้เก่า และ<orgName>ศูนย์แปรรูปลำไยแห้งเนื้อสีทอ</orgName>ง ซึ่งนายสุรพงษ์ โตวิจักษณ์ชัยกุล ส.ส.<orgName>เชียงใหม่</orgName> ได้ซื้อลำไยอบแห้งไปฝาก พ.ต.ท.ทักษิณ ชินวัตร อดีตนายกรัฐมนตรี ก่อนที่จะเดินทางไปเยี่ยมเยียน ที่เมืองดูไบ ประเทศสหรัฐอาหรับเอมิเรตส์</p>
<p>จากนั้นในช่วงบ่าย น.ส.ยิ่งลักษณ์ ชินวัตร น้องสาว พ.ต.ท.ทักษิณ ได้เดินทางมาร่วมลงพื้นที่ จ.ลำปาง เพื่อรับฟังปัญหาจากผู้ประกอบการอุตสาหกรรมเซรามิคและผู้ประกอบการโรงงานไม้ ยางพารา ทั้งนี้ ผลการสำรวจความคิดเห็น<orgName>พรรคเพื่อไทย</orgName> จะนำไปรวบรวมเป็นข้อมูล เพื่อออกเป็นนโยบายของพรรคในการหาเสียงเลือกตั้งครั้งใหญ่ต่อไป</p>
<p>"เจ๊แดง" เปิดบ้านเลี้ยงทีมเศรษฐกิจพท.</p>
<p>ผู้สื่อข่าวรายงานว่า เมื่อเวลา 18.00 น. นายสมชาย วงศ์สวัสดิ์ อดีตนายกรัฐมนตรี และนางเยาวภา วงศ์สวัสดิ์ น้องสาว พ.ต.ท.ทักษิณ ได้เปิดบ้านส่วนตัวภายในหมู่บ้านกรีนวัลเล่ย์ จ.เชียงใหม่ เพื่อเลี้ยงอาหารค่ำแกนนำ และ ส.ส.พรรค โดยมีแกนนำสำคัญเข้าร่วม อาทิเช่น น.ส.ยิ่งลักษณ์ ชินวัตร นายสมพงษ์ อมรวิวัฒน์ นายมิ่งขวัญ แสงสุวรรณ์ นายสุชาติ ธาดาธำรงเวช และนายปลอดประสพ สุรัสวดี บรรยากาศเป็นไปอย่างชื่นมื่น มีการจัดซุ้มอาหารที่ขึ้นชื่อของ จ.เชียงใหม่ ซึ่งในงานดังกล่าวนายสมชาย น.ส.ยิ่งลักษณ์ นายสุชาติ และนายมิ่งขวัญ ได้ขึ้นร้องเพลงบนเวทีด้วย</p>
<p>"สมชาย"ลั่นไม่มีรัฐบาลไหนอยู่ค้ำฟ้า</p>
<p>นายสมชาย กล่าวบนเวทีตอนหนึ่งว่า หากนายโอฬาร ไชยประวัติ และรัฐบาลชุดตนยังบริหารประเทศอยู่รับรองว่าปัญหาเศรษฐกิจของประเทศจะไม่ หนักหนาสาหัสเท่านี้ อย่างไรก็ตาม แม้ขณะนี้<orgName>พรรคเพื่อไทย</orgName>ไม่ได้เป็นรัฐบาล แต่มีการระดมสมองกันอย่างเต็มที่ เพื่อเตรียมความพร้อมไว้ ซึ่งไม่มีใครสามารถอยู่ค้ำฟ้า การเป็นรัฐบาลต้องเปลี่ยนกันไปเปลี่ยนกันมา ถ้าไม่ใช่<orgName>พรรคประชาธิปัตย์</orgName> ก็ต้องเป็น<orgName>พรรคเพื่อไทย</orgName> ส่วนพรรคที่ตั้งใหม่และคิดว่าจะใหญ่โตนั้นไม่ทันหรอก เพราะ<orgName>พรรคเพื่อไทย</orgName>ไปไกลแล้ว</p>
<p>นายสมชาย กล่าวถึง กระแสข่าวการผลักดัน น.ส.ยิ่งลักษณ์ ขึ้นเป็นหัวหน้า<orgName>พรรคเพื่อไทย</orgName> หากมีการเลือกตั้งเกิดขึ้น ว่า โดยส่วนตัวสนับสนุน น.ส.ยิ่งลักษณ์ เพราะเป็นผู้หญิงเก่ง คล่องแคล่ว มีความเชี่ยวชาญในการบริหารธุรกิจ และสามารถประสานงานกับ ส.ส.ได้ แต่เรื่องนี้ขึ้นอยู่กับความพร้อม ของ น.ส.ยิ่งลักษณ์ และการสนับสนุนของ ส.ส.ในพรรค</p></body>
</news>
