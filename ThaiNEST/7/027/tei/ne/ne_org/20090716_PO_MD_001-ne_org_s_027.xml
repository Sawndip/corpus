<teiHeader>
<fileDesc>
<titleStmt>
  <title>40ส.ว.จวกกก.สมานฉันท์ มุ่งแก้รธน.มีวาระซ่อนเร้น  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000080085  </bibl>
</sourceDesc>
</fileDesc>
</teiHeader>
<news>
<headline>40<orgName>ส.ว.</orgName>จวก<orgName>กก.สมานฉันท์</orgName> มุ่งแก้รธน.มีวาระซ่อนเร้น</headline>
<lead></lead>
<neck></neck>
<body><p>เมื่อเวลา14.30 น. วานนี้ (15ก.ค.) กลุ่ม 40 ส.ว.นำโดยนายไพบูลย์ นิติตะวัน ส.ว.สรรหา น.ส.รสนา โตสิตระกูล ส.ว.<orgName>กทม</orgName> น.ส.สุมล สุตะวิริยะวัฒน์ ส.ว.<orgName>เพชรบุรี</orgName> ร่วมกันแถลงคัดค้านบทสรุปผลการศึกษาของ<orgName>คณะกรรมการสมานฉันท์เพื่อการปฏิรูปการเมือง และศึกษาการแก้ไขรัฐธรรมนูญ</orgName></p>
<p>นายไพบูลย์ กล่าวว่า รายงานผลการศึกษาดังกล่าว <orgName>กลุ่ม 40 ส.ว.</orgName>เห็นว่ามีปัญหาได้แก่ 1. ที่มาของคณะกรรมการ ขาดการมีส่วนร่วมจากประชาชน เพราะเสียงส่วนใหญ่มาจากนักการเมือง 2. ข้อเสนอทั้งหลาย โดยเฉพาะการแก้รัฐธรรมนูญ 6 ประเด็น มาจากมุมมองพรรคการเมือง และเป็นประโยชน์เพื่อนักการเมืองทั้งสิ้น ไม่มีส่วนใดเพื่อประโยชน์ประชาชน และเห็นว่า จะสร้างความขัดแย้งเพิ่มมากขึ้น</p>
<p>3. ข้อเสนอดังกล่าวมุ่งเน้นการแก้รัฐธรรมนูญอย่างรวบรัด แอบแฝงเจตนาการผลักดันร่างพ.ร.บ.ปรองดองแห่งชาติไว้ในแผน แต่ไม่มีการจัดลำดับการสมานฉันท์ เพื่อนำไปสู่การปฏิรูปการเมืองโดยให้ประชาชนมีส่วนร่วมอย่างแท้จริงก่อน ฉะนั้น<orgName>กลุ่ม 40 ส.ว.</orgName>จึงขอคัดค้านการดำเนินการของคณะกรรมการฯ และจะสนับสนุนการสร้างสมานฉันท์ให้เกิดขึ้นให้ได้ก่อน และจะระดมความเห็นของประชาชน เพื่อนำไปสู่การปฏิรูปการเมืองที่แท้จริง โดยจะจัดสัมมนาเรื่อง การสมานฉันท์กับการแก้รัฐธรรมนูญ</p>
<p>"เรื่องนี้นายกฯต้องตระหนัก เพราะหากเดินหน้าตามที่<orgName>คณะกรรมการสมานฉันท์ฯ</orgName> เสนอมาจะสร้างเรื่องนำไปสู่ความขัดแย้ง ประชาชนจะต่อต้าน หากยังยืนยันเดินหน้า ก็ลองดู เราจะร่วมกับประชาชนคัดค้านอย่างถึงที่สุด เพราะต้องจัดลำดับความสำคัญคือ ปฏิรูปก่อน แต่นี่จะมาแก้รัฐธรรมนูญก่อน แล้วพยายามอธิบายเหตุผลและเป็นการตัดตอนการตรวจสอบ เป็นการสมานฉันท์ผิดจุด วันนี้พรรคการเมืองกลายเป็นธุรกิจครอบครัว ห้างหุ้นส่วน ไม่เหลือศักดิ์ศรี จึงเห็นแต่ประโยชน์ส่วนตัว" นายไพบูลย์ กล่าว</p>
<p>น.ส.รสนา กล่าวว่า ข้อเสนอของคณะกรรมการฯ ที่มุ่งแก้รัฐธรรมนูญ 6 ประเด็น ไม่ทำให้เกิดความสมานฉันท์ ท่านตอบได้หรือไม่ว่า ถ้าแก้แล้วจะไม่มีการโฟนอิน หรือถวายฎีกาขอพระราชทานอภัยโทษ ทั้งนี้ <orgName>กลุ่ม 40 ส.ว.</orgName>ไม่ได้ต่อต้านเรื่องการปฏิรูปการเมืองที่นำไปสู่การแก้รัฐธรรมนูญที่ประชาชนต้องได้ประโยชน์ เช่น ตรวจสอบนักการเมืองได้มากขึ้น แต่ที่ทำกันอยู่ เช่น การเสนอแก้มาตรา 237 ตอบไม่ได้เลยว่าจะแก้ปัญหานักการเมืองซื้อเสียงเข้ามาถอนทุนได้อย่างไร และไม่มีการถามประชาชน ฉะนั้นขอให้ไปลองทำโพลดูก็ได้ หรือ มาตรา 265 และมาตรา266 ไม่รู้ว่าเกี่ยวกับการสมานฉันท์อย่างไร อย่าลืมว่าที่คนออกมาบนท้องถนนในครั้งแรก มาจากความพยายามแก้รัฐธรรมนูญ ทั้งนี้รายงานดังกล่าว พูดไม่หมด เช่นไม่ยอมพูดถึงเหตุการณ์เสื้อแดงชุมนุมช่วงวันสงกรานต์ และการที่นักการเมืองขาดธรรมาภิบาล ตรวจสอบไม่ได้ในช่วงก่อนรัฐประหารปี 49</p>
<p>นอกจากนี้ ในรายงานมีการเสนอว่า ให้มีกฎหมายปรองดองในขั้นต่อไป นัยคือการยกโทษให้คนทำผิด ซึ่งขัดกับหลักนิติรัฐ ทั้งหมดนี้ทำให้ตนเกรงว่า ยิ่งเดินหน้าคนจะลุกฮือ สมานฉันท์กับใครกันแน่ แถมบอกว่าแก้รัฐธรรมนูญปีหน้า ปีหน้าเลือกตั้ง เป็นการรวบอำนาจหรือไม่ สรุปคือไม่เห็นหัวประชาชน เป็นเกมการเมืองในสภาเท่านั้น และพอแก้แล้วได้หนึ่งก็ต้องมีสอง สามตามมา และยังมีเรื่องอื่นๆ ที่พวกที่ต้องการแก้ ยังไม่กล้าพูดถึง</p>
<p>น.ส.สุมล กล่าวว่า ในวันนี้ (16 ก.ค.) เวลา 13.00 น. ตนจะยื่นความเห็นคัดค้านของ<orgName>กลุ่ม 40 ส.ว.</orgName>ให้นายกฯ ตอนที่มาฟังการรายงานของคณะกรรมการฯ ซึ่งเชื่อว่า นายกฯ จะรับฟัง เพราะนายกฯบอกให้ตั้งคณะกรรมการเพื่อศึกษาหาทางออก ไม่ได้รับปากว่าจะต้องทำตามที่คณะกรรมการฯเสนอ นอกจากนี้ จะขอหารือเรื่องการบริหารราชการแผ่นดิน เพราะ 6- 7 เดือน การเมืองยังไม่ถึงไหน มีแต่กู้เงินกับแบ่งเค้ก ซึ่งต้องยอมรับว่า<orgName>กลุ่ม 40 ส.ว.</orgName> มีส่วนช่วยให้นายอภิสิทธิ์ เวชชาชีวะ มานั่งตำแหน่งนายกฯ จึงควรรับฟัง ส.ว.บ้าง</p>
<p>เมื่อถามว่า หากนายกฯ คัดค้านรายงานดังกล่าว จะส่งผลต่อเสถียรภาพรัฐบาลให้อยู่รอดหรือไม่ เพราะพรรคร่วมต่างต้องการให้แก้ไข น.ส.สุมล กล่าวว่า รัฐบาลอยู่รอดแน่นอน ไม่ต้องกลัว เนื่องจากมีแต่พรรคการเมืองที่อยากเกาะ<orgName>พรรคประชาธิปัตย์</orgName>แน่น เพราะงบประมาณเยอะ</p>
<p>ด้านนายอภิสิทธิ์ เวชชาชีวะ นายกรัฐมนตรี กล่าวถึงเรื่องนี้ว่า ยังไม่ทราบรายละเอียดที่คณะกรรมการฯจะสรุปเสนอ และจะไปรับฟังรายละเอียดในวันนี้ (16 ก.ค.) คงเป็นเรื่องรัฐธรรมนูญ การปฏิรูปการเมือง ส่วนชุดเหตุการณ์ช่วงสงกรานต์ ยังไม่อยู่ในขั้นสรุปอะไร ส่วนข้อเสนอนิรโทษกรรม และการปรองดองที่มาด้วยกันนั้น ยังไม่เห็น เพราะตนอ่านรายงานฉบับนี้แบบเร็วไปเมื่อวันที่ 14 ก.ค.ที่ผ่านมา</p>
<p>เมื่อถามว่าจะนำไปสู่การแก้ไขรัฐธรรมนูญเลยหรือไม่ นายอภิสิทธิ์ กล่าวว่า ที่เสนอมาทำในลักษณะ ระยะสั้น กลาง ยาว และมีประเด็นออกมา แต่ยังไม่ได้เขียนถึงกระบวนการที่ชัดเจน เป็นการกำหนดประเด็นบางประเด็นที่เขาคิดว่า น่าจะเป็นประเด็นในการแก้ไขรัฐธรรมนูญก่อน และมีการพูดถึงระยะยาว ที่จะมีการทำกลไกขึ้นมา เพื่อจัดทำทั้งฉบับ คือ แยกออกเป็นสองส่วน แต่ยังไม่ชัดเจน</p>
<p>ส่วนที่บางฝ่ายมองว่า ผลการดำเนินการของคณะกรรมการชุดนี้ จะมีการยัดไส้เพื่อเอื้อให้กับนักการเมืองที่ถูกตัดสิทธิ์ นายกฯ กล่าวว่า ไม่มีเรื่องยัดไส้ เพราะรายงานนี้ต้องผ่านมติที่ประชุมของกรรมการฯ บางเรื่องใช้คำว่า เสียงส่วนใหญ่ “เห็นว่า” คือ ไม่มีความเห็นที่เป็นเอกฉันท์ และไม่มีทางที่จะได้เสียงเห็นด้วยกัน 100เปอร์เซ็นต์ แต่ควรจะหากระบวนการที่เป็นที่ยอมรับของทุกฝ่าย ส่วนจะหารือกับแกนนำพรรคร่วมรัฐบาลในเรื่องนี้หรือไม่นั้น ขอไปรับฟังความเห็นจากคณะกรรมการฯ ก่อนว่า จะต้องการให้ทำในรูปแบบใด</p>
<p>เมื่อถามว่า ประเด็นนิรโทษกรรม จะทำหรือไม่ ในฐานะที่เป็นนายกฯ นายอภิสิทธิ์ นิ่งเงียบไปพักหนึ่งก่อนกล่าวว่า เสียงส่วนใหญ่มีความเห็นอย่าง เสียงส่วนน้อยมีความเห็นอีกอย่าง การแก้รัฐธรรมนูญ เสียงส่วนใหญ่ก็ว่าอย่าง เสียงส่วนน้อย ซึ่งเป็นฝ่าย<orgName>พรรคประชาธิปัตย์</orgName> ก็ว่าอีกอย่าง แต่ตนจะถามในวันนี้ว่ากระบวนการที่ยังเห็นไม่ตรงกัน จะเดินต่ออย่างไร</p>
<p>เมื่อถามว่า ตัวนายกฯ อยู่เสียงส่วนใหญ่หรือเสียงส่วนน้อย ในเรื่องนิรโทษกรรม นายอภิสิทธิ์ กล่าวว่า ตนพูดชัดเจนไปแล้วว่า หากเป็นเรื่องของคดีอาญา ตนไม่เห็นด้วย ถ้าเป็นเรื่องของการเมือง ก็ต้องมาพิจารณาดู เมื่อถามอีกว่า สุดท้ายจะกลายเป็นชนวนความขัดแย้งอีกรอบหรือไม่ นายอภิสิทธิ์ กล่าวว่า ถ้าเราอยากจะก้าวพ้นสังคมที่อยู่ในความขัดแย้งรุนแรงอย่างที่ผ่านมา สังคมต้องเรียนรู้ที่จะมีวิธีการที่จะได้ข้อยุติในประเด็นที่มีความคิดเห็นที่แตกต่าง โดยไม่ใช้ความรุนแรง</p>
<p>อย่างไรก็ตาม ประเด็นสำคัญที่สุดที่คณะกรรมการฯ ต้องเสนอแนะมาว่า กระบวนการที่จะเดินต่อในเรื่องนี้ เป็นอย่างไร</p>
<p>เมื่อถามว่าส.ว.บางส่วนที่คัดค้านกรณีที่คน<orgName>เสื้อแดง</orgName> ล่ารายชื่อประชาชนหนึ่งล้านคน เพื่อถวายฎีกา ขอพระราชทานอภัยโทษให้พ.ต.ท. ทักษิณ ชินวัตร และขอให้นายกฯมารับฟังด้วย เพราะส.ว.กลุ่มนี้มองว่ารัฐบาลนิ่งเฉย นายอภิสิทธิ์ กล่าวว่าไม่ได้นิ่ง ที่ผ่านมาก็ติดตามเรื่องนี้มาตลอด และวันนี้นายพีระพันธุ์ สาลีรัฐวิภาค รมว.<orgName>ยุติธรรม</orgName> จะชี้แจงขั้นตอนการดำเนินการเรื่องนี้ให้ประชาชนเข้าใจ เพื่อป้องกันไม่ให้เกิดความขัดแย้งระหว่างฝ่ายที่สนับสนุน และฝ่ายที่คัดค้าน</p></body>
</news>
