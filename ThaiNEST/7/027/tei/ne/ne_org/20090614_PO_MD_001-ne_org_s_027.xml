<teiHeader>
<fileDesc>
<titleStmt>
  <title>พท.โวยโกงเลือกตั้งสกลฯ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-14 20:01:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000067107  </bibl>
</sourceDesc>
</fileDesc>
</teiHeader>
<news>
<headline><orgName>พท.</orgName>โวยโกงเลือกตั้งสกลฯ</headline>
<lead></lead>
<neck></neck>
<body><p>นายพร้อมพงศ์ นพฤทธิ์ โฆษก<orgName>พรรคเพื่อไทย</orgName> แถลงว่าการเลือกตั้งซ่อม ส.ส. ล่วงหน้าที่จ.สกลนครเมื่อวันที่ 13 มิ.ย.พบความผิดปกติหลายเรื่อง โดยเฉพาะที่หน่วยเหลือตั้งกลางของ อ.สว่างแดนดิน มีประชาชนมาใช้สิทธิเลือกตั้งล่วงหน้าจำนวนมาก ตั้งแต่ช่วงเช้าจนหมดเวลาลงคะแนน ในเวลา 17.00 น. และหลังหมดเวลายังพบว่ามีผู้ใช้สิทธิที่ยังไม่หยอดบัตรลงคะแนนอีกประมาณเกือบ 200 คน แต่กรรมการประจำหน่วยยังอนุญาตเข้าไปลงคะแนนได้ เพราะไปถึงหน่วยเลือกตั้งก่อนเวลา 17.00 น.</p>
<p>นายพร้อมพงศ์ อ้างว่าการเลือกตั้งครั้งนี้ พบว่า มีการนำแบบฟอร์ม ขอใช้สิทธิเลือกตั้งล่วงหน้าไปให้ประชาชนกรอกข้อความและถือมาจากบ้าน ทั้งที่ถูกต้องควรมารับกับเจ้าหน้าที่ <orgName>กกต.</orgName> และแสดงความจำนงพร้อมเหตุผล ความจำเป็นต่อหน้าเจ้าหน้าที่ และเมื่อมาถึงหน่วยเลือกตั้งได้เข้าไปแสดงตน เพื่อขอเลือกตั้งล่วงหน้า โดยที่เจ้าหน้าที่ของ <orgName>กกต.</orgName> มิได้สอบถามถึงเหตุที่ไม่สามารถ มาใช้สิทธิเลือกตั้งจริง ในวันที่ 21 มิ.ย. ซึ่งขัดต่อมาตรา 95 แห่ง พ.ร.บ.ประกอบรัฐธรรมนูญว่าด้วยการเลือกตั้ง ส.ส. และการได้มาซึ่ง ส.ว. พ.ศ. 2550 และระเบียบ <orgName>กกต.</orgName>ว่าด้วยการเลือกตั้ง พ.ศ. 2550</p>
<p>ผู้สมัครของพรรคได้คัดค้านต่อ <orgName>กกต.จังหวัด</orgName> และ <orgName>กกต.เขต</orgName>แล้ว เพื่อตรวจสอบ โดยเร่งด่วนโดยได้แนบรูปถ่ายการใช้สิทธิเลือกตั้งที่ผิดปกติ และบันทึกการแจ้งความ ต่อเจ้าหน้าที่ตำรวจไปแล้ว และยังได้ร้องขอให้ <orgName>กกต.</orgName>เข้มงวด เรื่องการรักษาหีบบัตรเลือกตั้ง และเวลาการลงคะแนนด้วย เพื่อป้องกันไม่ให้มีการทุจริตอีก</p>
<p>นายชวรัตน์ ชาญวีรกูล รมว.<orgName>มหาดไทย</orgName> และหัวหน้า<orgName>พรรคภูมิใจไทย</orgName> ปฏิเสธว่า ไม่ทราบข่าวมีการขนคนไปเลือกตั้งซ่อม ส.ส.ล่วงหน้าที่จ.สกลนครและจะลงพื้นที่อีกครั้งในวันที่ 19 มิ.ย.แต่จะไปปราศรัยหาเสียงในพื้นที่หรือไม่ ต้องหารือฝ่ายกฎหมายก่อนว่า จะสามารถดำเนินการได้หรือไม่</p>
<p>อย่างไรก็ตาม ต้องระมัดระวังเรื่องการลงพื้นที่ในช่วงการเลือกตั้งซ่อม ทั้งในจังหวัดสกลนคร และศีรสะเกษ หลัง<orgName>พรรคเพื่อไทย</orgName>โจมตีว่าการดำเนินการดังกล่าวไม่เหมาะสม</p>
<p>นายชวรัตน์ กล่าวว่า เป็นเรื่องปกติธรรมดาในเวทีการเมืองที่<orgName>พรรคภูมิใจไทย</orgName>จะตกเป็นเป้าโจมตี เนื่องจากเป็นคู่แข่งกับ<orgName>พรรคเพื่อไทย</orgName>ในการสู้ศึกเลือกตั้งครั้งนี้ แต่ได้กำชับข้าราชการ<orgName>กระทรวงมหาดไทย</orgName>แล้วว่าให้วางตัวเป็นกลาง เพราะเป็นเรื่อง ของพรรค และการเลือกตั้งครั้งนี้ไม่ใช่การต่อสู้ระหว่าง พ.ต.ท.ทักษิณ ชินวัตร อดีตนายกรัฐมนตรี และนายเนวิน ชิดชอบ แกนนำ<orgName>พรรคภูมิใจไทย</orgName> ตามที่มีเสียง วิจารณ์ เนื่องจากบุคคลทั้ง 2 ไม่ได้อยู่ในแวดวงการเมืองแล้ว และต้องไปสอบถาม พ.ต.ท.ทักษิณ ถึงกระแสข่าวทุ่มทุนไม่อั้น สำหรับการเลือกตั้งครั้งนี้เอง</p>
<p>นายชวรัตน์ กล่าวว่า จนถึงขณะนี้ <orgName>กกต.</orgName> ยังไม่ได้เรียกไปสอบสวนกรณีแจกเงิน 2,000 บาท ให้คนพิการที่จังหวัดสกลนครแต่อย่างใด</p>
<p>นายสัลวิทย์ นามโคตร ประธาน <orgName>กกต.จ.สกลนคร</orgName> กล่าวว่าการเลือกตั้งซ่อมล่วงหน้า วันที่ 13 มิ.ย.ที่ผ่านมามีผู้ร้องเรียนถึงการขนคนไปเลือกตั้งค่อนข้างมาก ปกติแล้วการเลือกตั้งซ่อมล่วงหน้าอำเภอใหญ่ๆ จะมีผู้มาลงคะแนนไม่เกิน 1 พันหรืออาจจะเป็นหลักร้อย แต่ครั้งนี้กลับมีผู้มาใช้สิทธิมากกว่าปกติถึง 5-6 เท่า ส่วนอำเภอเล็กๆ ก็มีตัวเลขผู้มาใช้สิทธิล่วงหน้าเพิ่มหลายเท่าตัว โดยมีตัวเลขของผู้ใช้สิทธิเลือกตั้งล่วงหน้าวันแรกเกือบ 1 หมื่นคน ถือว่าเป็นจำนวนที่ผิดปกติ แต่ยังไม่สามารถระบุได้ว่าเป็นฝีมือของฝ่ายใด</p>
<p>การที่ชาวบ้านแห่กันมาใช้สิทธิเลือกตั้งล่วงหน้าถึง 5-6 เท่าในวันแรก เป็นเรื่องที่เราต้องสืบหาต้นตอว่ามีสาเหตุมาจากอะไร เพราะหลังจากที่คนมาใช้สิทธิ เลือกตั้งล่วงหน้าวันแรกแล้ววันที่ 2 ก็ยังพบว่ามีคนมาใช้สิทธิเพิ่มมากขึ้น ซึ่งเป็นเรื่องผิดปกติและไม่เคยมีมาก่อน ทั้งนี้ <orgName>กกต.กลาง</orgName>ก็ส่งเจ้าหน้าที่เข้ามาสังเกตการณ์เลือกตั้งครั้งนี้ด้วยเช่นกัน โดย<orgName>กกต.กลาง</orgName>ได้กำชับให้เราจับตาการเลือกตั้งครั้งนี้อย่างเข้มงวด ซึ่งยืนยันว่าจะทำหน้าที่อย่างเป็นกลางโดยไม่เข้าข้างฝ่ายใด ฝ่ายหนึ่งและจะรวบรวมพยานหลักฐานเพื่อส่งมอบให้<orgName>กกต.กลาง</orgName>ต่อไป</p></body>
</news>
