<teiHeader>
<fileDesc>
<titleStmt>
  <title>"สรภโว"ฉายาพระลูกชาย“พุ่มพวง ดวงจันทร์”  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090601/15202/%e0%b8%aa%e0%b8%a3%e0%b8%a0%e0%b9%82%e0%b8%a7%e0%b8%89%e0%b8%b2%e0%b8%a2%e0%b8%b2%e0%b8%9e%e0%b8%a3%e0%b8%b0%e0%b8%a5%e0%b8%b9%e0%b8%81%e0%b8%8a%e0%b8%b2%e0%b8%a2%e2%80%9c%e0%b8%9e%e0%b8%b8%e0%b9%88%e0%b8%a1%e0%b8%9e%e0%b8%a7%e0%b8%87%e0%b8%94%e0%b8%a7%e0%b8%87%e0%b8%88%e0%b8%b1%e0%b8%99%e0%b8%97%e0%b8%a3%e0%b9%8c%e2%80%9d.html  </bibl>
</sourceDesc>
</fileDesc>
</teiHeader>
<news>
<headline>"สรภโว"ฉายาพระลูกชาย“พุ่มพวง ดวงจันทร์”</headline>
<lead>"น้องเพชร" ลูกชายหัวแก้วหัวแหวนของอดีตราชินีลูกทุ่ง "พุ่มพวง ดวงจันทน์" บวชทดแทนคุณพ่อแม่ ที่วัดพระศรีรัตนมหาธาตุ จ.พิษณุโลก สถานที่สุดท้ายที่แม่ผึ้งสักการะก่อนตายเมื่อ 17 ปีที่แล้ว ท่ามกลางแฟนเพลงแห่ร่วมบุญแน่นวัด พร้อมบริจาคเงินสร้างหุ่นใหม่ "พุ่มพวง"</lead>
<neck></neck>
<body><p>เมื่อเวลา 09.00 น. วันที่ 1 มิถุนายน ที่ศาลาพิบูลธรรม วัดพระศรีรัตนมหาธาตุวรมหาวิหาร หรือ วัดใหญ่ อ.เมือง จ.พิษณุโลก นายสรภพ ลีละเมฆินทร์ หรือ “เพชร” อายุ 22 ปี ลูกชายของราชินีลูกทุ่ง “พุ่มพวง ดวงจันทร์” ได้มาอุปสมบททดแทนพระคุณพ่อแม่ ท่ามกลางเพื่อนและญาติมิตรจำนวนมาก โดยช่วงเช้านายสรภพได้ปลงผมนาคและกราบขมาหลวงพ่อพระพุทธชินราช พระคู่บ้านคู่เมือง<orgName>พิษณุโลก</orgName> เพื่อความเป็นสิริมงคล</p>

<p> ผู้สื่อข่าวรายงานว่า ตั้งแต่เช้ามีแฟนเพลงของพุ่มพวงที่ทราบข่าวทยอยเดินทางมาร่วมเป็นจำนวน กระทั่งถึงเวลามงคล พระมหาสุวิทย์ จันทร์ทาโพ เจ้าคณะ<orgName>ตำบลพลายชุม</orgName> อ.เมือง จ.พิษณุโลก เป็นผู้ประกอบพิธีปลงผม ก่อนจะให้ญาติและแฟนเพลงเข้าแถวร่วมปลงผม จากนั้นพระมหาสุวิทย์ได้โกนผมจนหมดศีรษะ พร้อมกับให้นายสรภพถือพานธูปเทียนแพกราบขอขมาอโหสิกรรมต่อหน้ารูปของพุ่มพวง ดวงจันทร์ และนางบุญ สุประการ ยายบุญธรรม กับนางสุพรรณี สุประการ แม่บุญธรรม พร้อมทั้งใช้น้ำล้างเท้ากราบขอขมานางบุญและนางสุพรรณี ก่อนทั้งคู่จะอาบน้ำให้แก่นายสรภพ แล้วเปลี่ยนเครื่องแต่งตัวรับศีลไหว้พระเป็นนาคอย่างสมบูรณ์</p>

 <p>ต่อมานาคสรภพพร้อมกับญาติได้เดินไปที่พระวิหารหลวงพ่อพุทธชินราช เข้าไปกราบหลวงพ่อพุทธชินราชและวางดอกไม้ธูปเทียนสักการะ โดยมีแฟนเพลงแห่เข้าไปบริเวณภายในวิหารจนเต็ม หลังจากนั้นได้กลับไปที่ศาลพิบูลธรรม เพื่อถวายภัตตาหารเพลแด่พระภิกษุสงฆ์ กรวดน้ำให้พุ่มพวง ดวงจันทร์ ผู้เป็นแม่ และรับพร เพื่อรอเวลาที่จะอุปสมบทในเวลาประมาณ 13.00 น.</p>

 <p>นาคสรภพกล่าวว่า อยากจะบวชเพื่อทดแทนบุญคุณพ่อแม่ เหตุที่เลือกวัดใหญ่เนื่องจากวัดแห่งนี้แม่ศรัทธามาก และก่อนหน้านี้เคยเดินทางมาเที่ยวที่วัดแห่งนี้ แล้วพระธรรมเสนานุวัตร เจ้าอาวาสวัด ทำนายว่าวิญญาณของแม่รับรู้แล้วว่าจะอุปสมบทและวิญญาณยังอยู่ในวัดใหญ่ จึงเลือกมาอุปสมบทที่วัดแห่งนี้ ที่สำคัญอีกไม่กี่วันก็จะถึงวันครบรอบวันเสียชีวิต 17 ปีของแม่ด้วย</p>

 <p>การบวชครั้งนี้ นายไกรสร แสงอนันต์ พ่อของนาคสรภพ เดินทางมาบวชลูกชายในช่วงบ่าย ซึ่งเป็นช่วงเข้าพระอุโบสถ ขณะที่ช่วงเช้ามี นางสุพรรณี และนางบุญ เป็นเจ้าภาพจัดพิธีบวช ส่วนช่วงบ่ายมีพิธีแห่นาคเข้าพระอุโบสถ หลังพิธีอุปสมบทเป็นพระภิกษุแล้ว พระสรภพจะจำวัดที่วัดพระศรีรัตนมหาธาตุวรมหาวิหาร วันที่ 1-5 มิถุนายนนี้ ก่อนเดินทางไปจำวัดที่วัดเทพลีลา กรุงเทพฯ วันที่ 6-12 มิถุนายน จากนั้นวันที่ 13-15 มิถุนายน จะย้ายไปจำวัดที่วัดทับกระดาน จ.สุพรรณบุรี</p>

<p>ทั้งนี้พระสรภพได้รับฉายาว่า"สรภโว"  แปลว่าเกิดมาเพื่อความแกล้วกล้า (ตั้งจากชื่อ)</p>

 อย่างไรก็ตาม ในงานปลงผมนาคได้ให้แฟนเพลงบริจาคเงินรายละ 100 บาท เพื่อนำไปสร้างหุ่นเหมือนของพุ่มพวง ดวงจันทร์ ที่จะสร้างเป็นแบบที่เหมือนพุ่มพวงให้มากที่สุด เหมือนสมัยยังมีชีวิตอยู่ ผู้ร่วมทำบุญได้รับแจกซีดีเพลงที่ขับร้องโดยน้องเพชร และเพลงสดๆ ของพุ่มพวง ดวงจันทร์ ที่เป็นการร้องเพลงครั้งสุดท้ายในชีวิต ที่ จ.พิษณุโลก</p></body>
</news>
