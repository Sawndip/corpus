<teiHeader>
<fileDesc>
<titleStmt>
  <title>"เคน"เศร้า"หน่อย"บุษกรแท้งลูกคนที่สอง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090718/20902/%e0%b9%80%e0%b8%84%e0%b8%99%e0%b9%80%e0%b8%a8%e0%b8%a3%e0%b9%89%e0%b8%b2%e0%b8%ab%e0%b8%99%e0%b9%88%e0%b8%ad%e0%b8%a2%e0%b8%9a%e0%b8%b8%e0%b8%a9%e0%b8%81%e0%b8%a3%e0%b9%81%e0%b8%97%e0%b9%89%e0%b8%87%e0%b8%a5%e0%b8%b9%e0%b8%81%e0%b8%84%e0%b8%99%e0%b8%97%e0%b8%b5%e0%b9%88%e0%b8%aa%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>"เคน"เศร้า"หน่อย"บุษกรแท้งลูกคนที่สอง</headline>
<lead>หน่อย" บุษกร วงศ์พัวพันธ์ แท้งลูกคนที่สอง หลังตั้งท้องได้ประมาณ 11 สัปดาห์ คนใกล้ชิดเผย ทราบตั้งแต่วันที่ 11 ก.ค. อัลตราซาวนด์พบทารกในครรภ์หัวใจหยุดเต้น</lead>
<neck></neck>
<body><p>ตามที่มีกระแสข่าวว่า "หน่อย" บุษกร วงศ์พัวพันธ์ แท้งลูกคนที่สองนั้น "<orgName>คม ชัด ลึก</orgName>" ได้สอบถามไปยังผู้ใกล้ชิดคนหนึ่งยอมรับว่า หน่อยแท้งลูกจริง โดยเมื่อวันที่ 11 กรกฎาคม ที่ผ่านมา ถึงกำหนดที่หน่อยจะต้องไปหาหมอ เพื่อตรวจครรภ์ตามปกติ ซึ่งมีอายุครรภ์ประมาณ 11 สัปดาห์ ที่โรงพยาบาลบีเอ็นเอช สีลม แต่เมื่อหมออัลตราซาวนด์พบว่า มีอาการผิดปกติ คือทารกในครรภ์หัวใจหยุดเต้น</p>

<p> แหล่งข่าวกล่าวว่า "เคน" ธีรเดช วงศ์พัวพันธ์ สามี แม้จะอยู่ในอาการเศร้าที่ต้องสูญเสียลูกคนที่สองไป แต่ก็ยังคงไปมาถ่ายละครตามปกติ โดยเมื่อวันที่ 17 กรกฎาคม ยังพาหน่อยมาเที่ยวที่กองถ่ายละครเรื่องสูตรเสน่หา เพื่อให้ผ่อนคลายขึ้น ซึ่งหน่อยก็ได้พูดคุยกับเพื่อนดาราหลายคนโดยไม่มีอาการเครียด เนื่องจากเริ่มพอทำใจได้แล้ว เพราะอย่างน้อยก็ยังมี "น้องคุน" ด.ช.คุนธรรม ลูกชายหัวแก้วหัวแหวนอีกคน  </p>

   <p>ทั้งนี้ เมื่อช่วงต้นเดือนกรกฎาคมมีข่าวว่า หน่อยตั้งท้องลูกคนที่สอง หลังจากที่ "น้องคุน" เพิ่งจะอายุได้ 10 เดือน หน่อยให้สัมภาษณ์ว่า ขณะนั้นตั้งท้องได้ประมาณ 9-10 สัปดาห์ โดยไม่มีอาการแพ้ท้องเหมือนตอนท้องน้องคุน ซึ่งพยายามดูแลตัวเอง โดยให้รับประทานอาหารมากๆ นอนเยอะๆ และห้ามยกของหนัก ช่วงนี้ก็เลยต้องให้เคนอุ้มน้องคุน</p>

 <p>นางเอกชื่อดังยังบอกด้วยว่า เนื่องจากมีประสบการณ์จากการตั้งครรภ์ลูกชายมาแล้ว ทำให้การตั้งท้องครั้งนี้มีความรู้มากขึ้น อีกทั้งอุปกรณ์ก็ไม่ต้องเตรียมอะไรมาก เพราะหากคลอดแล้วก็จะให้ลูกใช้ของลูกคนแรก</p>

 <p>"เคนเขาก็พูดว่ามีลูกเร็วไป ซึ่งเราก็ไม่ได้คาดคิดว่าจะเร็วขนาดนี้ แต่เราก็ไม่ได้ควบคุมอะไร หมอเองก็บอกว่าเรามีลูกยาก พอท้องคนนี้หมอเองก็ตกใจ แล้วก็บอกว่าดีใจด้วยที่จะมีลูกเร็วๆ นี้ ซึ่งคิดว่าถ้าคนที่สองเป็นผู้ชายก็หยุด ประชากรจะล้นโลกแล้ว ไม่รอให้มีลูกสาวหรอก แต่เคนเขาอยากได้ลูกสาว" หน่อยกล่าว</p></body>
</news>
