<teiHeader>
<fileDesc>
<titleStmt>
  <title>นักธุรกิจตปท.เครียดดิ่งคอนโดดับ!  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-06 20:21:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000076451  </bibl>
</sourceDesc>
</fileDesc>
</teiHeader>
<news>
<headline>นักธุรกิจตปท.เครียดดิ่งคอนโดดับ!</headline>
<lead></lead>
<neck></neck>
<body><p>วานนี้ (8 ก.ค.) เมื่อเวลา 07.00 น. ร.ต.ต.ธีรวัฒน์ อำนาจเจริญยิ่ง พนักงานสอบสวน (สบ 1) <orgName>สน.ลุมพินี</orgName> รับแจ้งเหตุชายพลัดตกจากที่สูงเสียชีวิตภายในอาคารรื่นฤดีคอนโดมิเนียม ตั้งอยู่เลขที่ 19/11 ซอยสุขุมวิท 1 แขวงคลองเตยเหนือ เขตวัฒนา กทม. จึงรุดไปตรวจสอบพร้อมเจ้าหน้าที่กองพิสูจน์หลักฐาน แพทย์นิติเวชจาก<orgName>โรงพยาบาลจุฬาฯ</orgName> และเจ้าหน้าที่<orgName>มูลนิธิร่วมกตัญญู</orgName></p>
<p>ที่เกิดเหตุเป็นอาคารที่พักอาศัยหรูสูง 16 ชั้น บริเวณลานจอดรถชั้น 2 พบศพ นายอาบู ซาดา อายุ 47 ปี ถือหนังสือเดินทาง<orgName>สหราชอาณาจักร</orgName> เชื้อชาติเติร์กเมนิสถาน อาชีพทำธุรกิจส่งออกกางเกงยีนส์ พักอาศัยอยู่ที่ห้อง 19/4 ชั้น 3 ของอาคารดังกล่าว สภาพศพนอนคว่ำหน้าสวมเสื้อโปโลสีกรมท่า นุ่งกางเกงยีนส์ขายาว ใส่รองเท้าแตะ ตรวจสอบตามร่างกายพบว่ากะโหลกศีรษะแตกสมองกระจาย แขนขาหักผิดรูป โดยมี น.ส.กัลชาร์ท โฮกาเนียโซว่า อายุ 24 ปี ชาว<orgName>เติร์กเมนิสถาน</orgName> ภรรยาผู้ตายนั่งร้องไห้อยู่ข้างศพด้วยความโศกเศร้าเสียใจ</p>
<p>จากการสอบสวน น.ส.กัลชาร์ท ให้การว่า รู้จักกับสามีมาได้ประมาณ 6-7 เดือน โดยสามีทำธุรกิจส่งออกกางเกงยีนส์กับเพื่อนร่วมหุ้นชาวอียิปต์ ที่พักอาศัยอยู่ในคอนโดมิเนียมเดียวกัน แต่ระยะหลังมานี้กิจการไม่ค่อยดี อีกทั้งสามีก็เกิดความเครียด เนื่องจากคิดถึงครอบครัวและลูกสาวที่เสียชีวิตจากสงครามในประเทศปาเลสไตน์ และมักบ่นคิดถึงตลอดเวลา จนต้องดื่มสุราอยู่เป็นประจำ และทุกครั้งที่เจ้าตัวเครียดอย่างหนัก ก็มักจะคิดฆ่าตัวตาย และพยายามทำมาแล้ว 4-5 ครั้ง ทั้งกินยาฆ่าตัวตาย หรือกรีดข้อมือ โดยล่าสุดเมื่อ 20 วันที่แล้ว สามีก็เคยคิดจะกระโดดจากชั้น 14 ของคอนโดฯ เพื่อฆ่าตัวตาย</p>
<p>น.ส.กัลชาร์ท ให้การต่อว่า เมื่อคืนที่ผ่านมาประมาณช่วงเวลา 01.00 น. ยังอยู่กับสามีในห้องพัก และสามีก็บ่นเครียดอีก จึงได้พยายามปลอบโยนว่า ต่อไปจะพยายามช่วยกันสร้างชีวิตที่ดีขึ้น ก่อนที่สามีจะขอตัวไปเดินเล่นเพียงคนเดียวบนดาดฟ้าของคอนโดฯ และเมื่อสามีหายไปนาน จึงโทรศัพท์ไปหา แต่สามีขอเวลาเดินเล่นอีกสักพัก ซึ่งก็ได้ย้ำว่า อย่าไปดื่มสุรา อย่าทำอะไรลงไป จนถึงเวลา 06.00 น. สามีก็ยังคุยกับตนอยู่ จากนั้นไม่ได้เอะใจอะไร จนกระทั่งมี รปภ.คอนโดฯ มาแจ้งว่าสามีกระโดดตึก ทำให้ตกใจมาก เพราะไม่คิดว่าสามีจะฆ่าตัวตายจนสำเร็จ</p>
<p>ด้าน ร.ต.ต.ธีรวัฒน์ กล่าวว่า หลังเกิดเหตุเจ้าหน้าที่ได้ขึ้นไปตรวจสอบบนดาดฟ้าของคอนโดมิเนียม พบขวดเหล้า แก้วเหล้าที่ดื่มแล้ว รวมถึงก้นบุหรี่ตกอยู่จำนวนมาก จึงเก็บไว้เป็นหลักฐาน นอกจากนี้ จากการสอบปากคำภรรยาทำให้ปักใจเชื่อได้ว่า นายอาบู ตัดสินใจฆ่าตัวตายเองเนื่องจากปมความเครียดเรื่องการสูญเสียครอบครัวจากภาวะสงคราม และปมธุรกิจที่ไม่ราบรื่น และก่อนหน้านี้ ก็เคยพยายามฆ่าตัวตายมาแล้วประมาณ 4-5 ครั้ง ก่อนจะมอบให้ญาติดำเนินการเรื่องติดต่อรับศพไปบำเพ็ญกุศลตามพิธีกรรมทางศาสนาต่อไป เนื่องจากญาติไม่ติดใจในการเสียชีวิตในครั้งนี้</p></body>
</news>
