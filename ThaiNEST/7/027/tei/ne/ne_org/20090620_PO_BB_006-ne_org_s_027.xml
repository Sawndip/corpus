<teiHeader>
<fileDesc>
<titleStmt>
  <title>สำรวจชายแดนไทยในวันผู้ลี้ภัยโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/20/news_28966523.php?news_id=28966523  </bibl>
</sourceDesc>
</fileDesc>
</teiHeader>
<news>
<headline>สำรวจชายแดน<orgName>ไทย</orgName>ในวันผู้ลี้ภัยโลก</headline>
<lead><orgName>สำนักงานข้าหลวงใหญ่ผู้ลี้ภัยแห่งสหประชาชาติ</orgName> หรือ <orgName>ยูเอ็นเอชซีอาร์</orgName> กำหนดให้วันที่ 20 มิ.ย.ของทุกปีเป็น "วันผู้ลี้ภัยโลก" โดยในปีนี้ <orgName>ยูเอ็นเอชซีอาร์</orgName>เปิดเผยรายงานประจำปีเกี่ยวกับสถานการณ์ผู้ลี้ภัยทั่วโลกว่า ยังมีผู้ที่ต้องพลัดพรากจากบ้านเกิดเมืองนอนถึง 42 ล้านคน แบ่งเป็นผู้ลี้ภัย 16 ล้านคน และผู้พลัดถิ่น 26 ล้านคน</lead>
<neck></neck>
<body><p>จากจำนวนคนที่พลัดพรากจากถิ่นฐานบ้านเกิดทั้งหมด 42 ล้านคน มีจำนวน 25 ล้านคน อยู่ในความดูแลของยูเอ็นเอชซีอาร์ แบ่งเป็นบุคคลพลัดถิ่นจำนวน 14.4 ล้านคน เพิ่มจาก 13.7 ล้านคน ในปี 2551 และผู้ลี้ภัยจำนวน 10.5 ล้านคน ลดลงจาก 11.4 ล้านคน ในปี 2551 ซึ่งนับเป็นการลดลงครั้งแรก โดยมีสาเหตุจากการกลับคืนบ้านเกิดโดยสมัครใจ และจากการปรับจำนวนบุคคลที่มีลักษณะคล้ายผู้ลี้ภัยในประเทศอิรักและโคลัมเบีย </p>
<p>สำหรับประเทศไทย ปัจจุบันมีผู้ลงทะเบียนเป็นผู้ลี้ภัยแล้วจำนวน 112,932 คน และมีผู้ขอลงทะเบียนเป็นผู้ลี้ภัยอีก 12,578 คน โดยส่วนใหญ่เป็นชนกลุ่มน้อยจากพม่า กะเหรี่ยง และกะเหรี่ยงแดง </p>
<p><orgName>ยูเอ็นเอชซีอาร์</orgName> เริ่มงานในประเทศไทยตั้งแต่ปี 2518 หลังเกิดวิกฤตการณ์ผู้ลี้ภัยจากสงครามอินโดจีนทะลักเข้าสู่ประเทศไทย ที่ผ่านมาเคยมีผู้ลี้ภัยกว่าหนึ่งล้านคนอยู่ในความดูแลของ<orgName>รัฐบาลไทย</orgName>เป็นเวลาหลายปี และมีความพยายามแก้ไขปัญหาร่วมกัน กระทั่งสามารถลดจำนวนผู้ลี้ภัยเหลือ 112,932 คนในปัจจุบัน</p>
<p>นายโจเซปเป เดอ วินเซนทิส รองผู้แทน<orgName>ยูเอ็นเอชซีอาร์</orgName> กล่าวว่า คน<orgName>ไทย</orgName>ส่วนใหญ่ยังไม่ค่อยทราบว่ามีคนที่เป็นผู้ลี้ภัยจริงๆ อยู่ในประเทศของตัวเอง ผู้ลี้ภัยไม่เหมือนแรงงานต่างด้าว เพราะผู้ลี้ภัยไม่มีทางเลือกอื่น นอกจากหนีออกจากประเทศของตน เพราะชีวิตตกอยู่ในอันตราย หรือมีการไม่เคารพสิทธิมนุษยชนเกิดขึ้นอย่างรุนแรง </p>
<p>ทั้งนี้ การช่วยเหลือผู้ลี้ภัยของ<orgName>ยูเอ็นเอชซีอาร์</orgName> จะดำเนินการใน 3 รูปแบบ คือ ให้เดินทางกลับประเทศของตนเองโดยสมัครใจ ให้ตั้งถิ่นฐานใหม่ในประเทศที่สาม และตั้งถิ่นฐานในประเทศที่ลี้ภัย </p>
<p>"ในปีที่ผ่านมา ผู้ลี้ภัยชาว<orgName>พม่า</orgName>ได้รับการตั้งถิ่นฐานใหม่มากที่สุดเมื่อเทียบกับชาติอื่น คือ 23,200 คน โดย<orgName>สำนักงานยูเอ็นเอชซีอาร์</orgName>ในประเทศไทยสามารถดำเนินการให้ผู้ลี้ภัยตั้งถิ่นฐานในต่างประเทศได้มากที่สุด เทียบกับ<orgName>สำนักงานยูเอ็นเอชซีอาร์</orgName>ในอีก 85 ประเทศ และตั้งแต่ปี 2548 <orgName>ยูเอ็นเอชซีอาร์</orgName>ในประเทศไทยได้ช่วยเหลือให้ผู้ลี้ภัยกว่า 40,000 คน ได้ตั้งถิ่นฐานในประเทศที่สาม เช่น สหรัฐอเมริกา แคนาดา ออสเตรเลีย คาดว่าภายในสิ้นปีนี้จะสามารถช่วยเหลือผู้ลี้ภัยให้ได้รับสิทธิในการตั้งถิ่นฐานในประเทศใหม่ได้ 50,000 คน" รองผู้แทน<orgName>ยูเอ็นเอชซีอาร์</orgName> กล่าว </p>
<p>แม้จะประสบความสำเร็จในการช่วยเหลือผู้ลี้ภัยชาวพม่า แต่ก็ยังมีผู้ลี้ภัยอีกกว่าแสนคนในประเทศไทย ซึ่งรัฐบาลไทยได้บริหารจัดการพื้นที่พักพิงชั่วคราว 9 แห่ง โดยได้รับความช่วยเหลือจากองค์กรพัฒนาเอกชนต่างๆ แต่ปัญหาที่ประสบอยู่ในปัจจุบันก็คือ ผู้ลี้ภัยเหล่านั้นต้องอยู่เฉพาะในพื้นที่พักพิง เนื่องจาก<orgName>รัฐบาลไทย</orgName>ไม่อนุญาตให้ออกนอกศูนย์พักพิงชั่วคราวได้ </p>
<p>"ผู้ลี้ภัยกว่า 1 แสนคน ต้องอยู่ในพื้นที่ปิดมาเกือบตลอดชีวิต บางคนอยู่มา 10-20 ปี หรือแม้แต่เกิดในพื้นที่พักพิงก็มี เพราะไม่ได้รับอนุญาตให้ออกจากพื้นที่ สร้างความอึดอัด เกิดปัญหาสิ่งแวดล้อมที่เป็นอันตราย เสี่ยงต่อการเกิดความรุนแรง ข่มขืน และการใช้ยาเสพติด" นายโจเซปเป เดอ วินเซนทิส ชี้ปัญหา </p>
<p>และว่า แม้ปัจจุบัน<orgName>รัฐบาลไทย</orgName>ได้ตกลงให้ความร่วมมือในการจัดให้มีการเรียนการสอนภาษาไทย ภาษาอังกฤษ รวมถึงฝึกอบรมอาชีพภายในพื้นที่พักพิงชั่วคราว แต่ก็เป็นเพียงบางค่ายเท่านั้น </p>
<p>"เราอยากให้ทุกค่ายเป็นแบบเดียวกัน และความคาดหวังของยูเอ็นเอชซีอาร์ก็คือ อยากให้ผู้ลี้ภัยเลี้ยงตัวเองได้ จะได้เป็นภาระกับประเทศไทยน้อยลง ซึ่งนั่นเป็นหน้าที่ของ<orgName>ยูเอ็นเอชซีอาร์</orgName>ที่ต้องปรับแนวคิดและทัศนคติให้เข้าใจว่า ผู้ลี้ภัยสามารถทำประโยชน์ต่อเศรษฐกิจ<orgName>ไทย</orgName>ได้เช่นกัน เพราะงานบางอย่างผู้ลี้ภัยสามารถทำได้ เพียงแต่ปัจจุบัน<orgName>ไทย</orgName>ยังไม่อนุญาตให้ผู้ลี้ภัยออกไปทำงานนอกค่าย ซึ่งเป็นเรื่องที่ต้องทำความเข้าใจกันต่อไป" รองผู้แทน<orgName>ยูเอ็นเอชซีอาร์</orgName> ระบุ </p>
<p>แม้<orgName>ยูเอ็นเอชซีอาร์</orgName> จะแยกแยะชัดเจนระหว่าง "ผู้ลี้ภัย" กับ "แรงงานต่างด้าว" และพยายามรณรงค์ในเรื่องนี้ แต่ในมิติของความมั่นคงแล้ว ปฏิเสธไม่ได้ว่าหน่วยงานที่รับผิดชอบของ<orgName>ไทย</orgName>มองเป็นปัญหาเดียวกันคือ "เป็นภัยต่อความมั่นคง" และเป็นภาระที่<orgName>ประเทศไทย</orgName>ต้องแบกรับ</p>
<p>เมื่อเร็วๆ นี้เพิ่งมีการประชุม<orgName>กองอำนวยการปฏิบัตินโยบายชายแดนไทยต่อประเทศเพื่อนบ้าน</orgName> (<orgName>กอ.นชต.</orgName>) ด้านพม่าที่ จ.ระนอง โดยมี พล.อ.ทรงกิตติ จักกาบาตร์ ผู้บัญชาการ<orgName>ทหารสูงสุด</orgName> (ผบ.สส.) เป็นประธาน และมีผู้ว่าราชการจังหวัดที่มีพรมแดนติดกับพม่าทุกจังหวัดมาร่วมประชุม </p>
<p>ทุกจังหวัดเสนอปัญหาใกล้เคียงกันคือ เส้นเขตแดน คนเข้าเมืองผิดกฎหมาย ยาเสพติด การลักลอบตัดไม้ และผู้มีอิทธิพลในพื้นที่ แต่ปัญหาหนักที่สุดคือ ผลกระทบที่จะเกิดจากมติคณะรัฐมนตรีเมื่อวันที่ 26 พ.ค. ที่ผ่อนผันให้แรงงานต่างด้าวเข้าเมืองผิดกฎหมายที่เข้ามาในราชอาณาจักรก่อนวันที่ 26 พ.ค. สามารถรายงานตัวเพื่อทำงานได้ 128 ประเภท </p>
<p>นายทหารระดับสูงที่รับผิดชอบงานชายแดน ให้ข้อมูลว่า เมื่อก่อนแรงงานต่างด้าวคือบุคคลที่เข้าเมืองผิดกฎหมาย สามารถผลักดันออกนอกประเทศได้ แต่ปัจจุบันกลับมีการให้สิทธิต่างๆ โดยเฉพาะเรื่องสัญชาติและการศึกษา ทำให้ปัญหาเปลี่ยนไปกลายเป็นการโยกย้ายถิ่นฐานของมนุษย์ มาพร้อมกับครอบครัว และตั้งใจมามีบุตรในประเทศไทย </p>
<p>"ปัญหาไม่ใช่แค่ที่ระนอง แต่ลามไปหมดทั้งที่ จ.ตาก หรือแม้แต่สมุทรสาครที่มีชุมชนชาวพม่าใหญ่มาก ลองคิดดูว่าอีก 10-20 ปี เราจะทำอย่างไร เพราะเป็นภัยต่อความมั่นคง นี่ยังไม่นับผู้หนีภัยสงครามอีก 9 แคมป์ จำนวนกว่าแสนคน กระจายอยู่ใน 4 จังหวัด ตัวเลขจริงต้องคูณด้วย 3 ล่าสุดเพิ่งเกิดการสู้รบระหว่างทหาร<orgName>พม่า</orgName>กับชนกลุ่มน้อย ก็มีผู้หนีภัยสงครามเข้ามาอีก 3,500 คน เป็นภาระที่คน<orgName>ไทย</orgName>ต้องแบกรับ" </p>
<p>บทสรุปจากที่ประชุม <orgName>กอ.นชต.</orgName> คือ ต้องมีการทำยุทธศาสตร์ชายแดน ให้ทุกฝ่ายประสานความร่วมมือกัน โดยในภาคปฏิบัติให้<orgName>กองอำนวยการรักษาความมั่นคงภายในราชอาณาจักร</orgName> (<orgName>กอ.รมน.</orgName>) เป็นเจ้าภาพ กำหนดมาตรการผ่านไปทาง <orgName>กอ.รมน.</orgName>ภาค และผู้ว่าราชการจังหวัด เพื่อจัดการทุกอย่างให้เข้าระบบ โดยใช้รูปแบบการสกัดกั้น "ชาวโรฮิงญา" มาเป็นแนวทางในการดำเนินการ</p>
<p>เมื่อไม่นานมานี้ <orgName>กรมกิจการพลเรือนทหาร</orgName> <orgName>กองบัญชาการกองทัพไทย</orgName> เพิ่งพาคณะสื่อมวลชนลงพื้นที่ อ.แม่สอด จ.ตาก พบปัญหาผู้หนีภัยจากการสู้รบทะลักเข้ามา และมีเด็กเกิดใหม่ในค่ายพักพิงจำนวนมาก ขณะที่ปัญหาผู้หลบหนีเข้าเมืองผิดกฎหมายก็ยังวิกฤติ ทั้งยังมีขบวนการบุกรุกป่าขะเนจื๊อในเขตป่าสงวนแม่ระมาด ทั้งวิธีกานต้นไม้ให้ยืนต้นตายเพื่อตัดและขยายเป็นที่ดินทำกิน รวมทั้งตัดต้นไม้ใหญ่ส่งข้ามแม่น้ำเมยไปแปรรูป แล้วส่งกลับมายังเขตไทยเป็นไม้<orgName>พม่า</orgName> เคยจับกุมได้สูงสุดถึง 300 ท่อน</p>
<p>ในขณะที่<orgName>ยูเอ็นเอชซีอาร์</orgName> กำลังคาดหวังให้<orgName>ไทย</orgName>มอบสิทธิเพิ่มเติมแก่ผู้ลี้ภัยกว่าแสนคนให้ได้ออกนอกค่ายไปประกอบอาชีพเลี้ยงตัวเอง แต่สภาพความจริงตามเมืองชายแดนทั้งหลายก็คือ การหลั่งไหลเข้ามาของแรงงานเถื่อนที่สร้างปัญหาด้านความมั่นคง แย่งงานคนไทยทำ และแนวทางที่สรุปออกมาก็ชัดเจนว่าจะใช้มาตรการผลักดันออกนอกราชอาณาจักร ฉะนั้นโอกาสที่รัฐบาลจะอนุญาตให้ผู้ลี้ภัยออกนอกค่ายไปหางานทำจึงค่อนข้างมืดมน</p>
<p>ประเด็นด้านสิทธิมนุษยชนกับความมั่นคงของชาติมักสวนทางกันเสมอ...</p></body>
</news>
