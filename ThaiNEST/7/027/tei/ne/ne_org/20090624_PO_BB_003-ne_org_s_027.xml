<teiHeader>
<fileDesc>
<titleStmt>
  <title>ซ่อมศรีสะเกษร้องทุจริต2เรื่อง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/24/news_28987253.php?news_id=28987253  </bibl>
</sourceDesc>
</fileDesc>
</teiHeader>
<news>
<headline>ซ่อม<orgName>ศรีสะเกษ</orgName>ร้องทุจริต2เรื่อง</headline>
<lead>ประธาน <orgName>กกต.จังหวัดศรีสะเกษ</orgName>เผยรับเรื่องร้องเรียนการทุจริตการเลือกตั้งรวม 2 เรื่อง ข้าราชการวางตัวไม่เป็นกลาง ตั้งคณะอนุ กก.ประจำเขตเลือกตั้งแทน ผกก.กันทรารมย์ขอย้ายตัวเองออกจากพื้นที่ "เฉลิม" นำทีมเพื่อปราศรัย ขู่ซ้ำผู้ว่าฯ เตรียมเก็บของ ลั่นถ้าชนะอีกถือเป็นชัยชนะทั่วประเทศ</lead>
<neck></neck>
<body><p>นายสมบูรณ์ โพธิ์งาม ประธาน <orgName>กกต.ประจำจังหวัดศรีสะเกษ</orgName> เป็นประธานพิธีเปิดขบวนรถแห่รณรงค์ประชาสัมพันธ์การเลือกตั้ง ส.ส.<orgName>ศรีสะเกษ</orgName> เขต 1 แทนตำแหน่งที่ว่างลง ซึ่งจะมีขึ้นในวันอาทิตย์ที่ 28 มิ.ย.นี้ โดย <orgName>กกต.จังหวัดศรีสะเกษ</orgName>ปล่อยขบวนรถแห่ เพื่อประชาสัมพันธ์การเลือกตั้งรับผิดชอบเป็นรายอำเภอ ในช่วงก่อนถึงวันเลือกตั้ง </p>
<p>นายสมบูรณ์ กล่าวว่า การเลือกตั้ง ส.ส.ซ่อมครั้งนี้ คึกคักเป็นพิเศษ ทั้งในส่วนของตัวผู้สมัครรับเลือกตั้งที่ออกหาเสียงและการประชาสัมพันธ์ของหน่วยงานส่วนราชการที่เกี่ยวข้องโดยคาดหมายว่าจะมีประชาชนไปใช้สิทธิเลือกตั้งไม่น้อยกว่าร้อยละ 60 ซึ่งเป็นตัวเลขการใช้สิทธิเลือกตั้ง ส.ส.เขต 1 แทนนายสุตา พรมดวง <orgName>พรรคประชาราช</orgName> ที่ลาออก</p>
<p>"ที่ผ่านมา มีการร้องเรียนการกระทำเข้าข่ายผิดกฎหมายเลือกตั้งในส่วนของผู้สนับสนุนผู้สมัครรับเลือกตั้ง โดยขณะนี้มีการร้องเรียนการทุจริตการเลือกตั้ง รวม 2 เรื่อง เป็นเรื่องการวางตัวไม่เป็นกลางของข้าราชการ" </p>
<p>นายสมบูรณ์ยังกล่าวถึงกรณีที่ พ.ต.อ.ชัยวัฒน์ หัดกล้า ผู้กำกับ<orgName>สถานีตำรวจภูธรอำเภอกันทรารมย์</orgName> และเป็นอนุกรรมการ <orgName>กกต.ประจำเขตเลือกตั้ง</orgName> ได้ขอย้ายตัวเองออกจากพื้นที่ เป็นเวลา 30 วันนั้น ขณะนี้ <orgName>กกต.จังหวัดศรีสะเกษ</orgName> กำลังพิจารณาบุคคลที่เหมาะสมเพื่อเข้ามาปฏิบัติหน้าที่แทนในชุด <orgName>กกต.</orgName>เขตอยู่</p>
<p>ประธาน <orgName>กกต.ประจำจังหวัดศรีสะเกษ</orgName> กล่าวต่อว่า การเลือกตั้ง ซ่อม ส.ส.<orgName>จังหวัดศรีสะเกษ</orgName> ที่มีหลายฝ่ายจับตามองในการเลือกตั้งนั้น ขณะนี้ <orgName>กกต.</orgName>จัดส่งทีมพนักงานสืบสวนสอบสวนจาก <orgName>กกต.กลาง</orgName>และจากจังหวัดใกล้เคียง รวม 4 จังหวัด เข้ามาเสริมการปฏิบัติงาน รวมทั้งจัดส่งชุดป้องปรามการกระทำผิดกฎหมายเลือกตั้ง กระจายไปตามพื้นที่ทุกอำเภอในเขตเลือกตั้งในช่วงสัปดาห์สุดท้ายก่อนถึงวันเลือกตั้งด้วยแล้ว</p>
<p>ส่วนการหาเสียงช่วยผู้สมัครพรรคการเมืองการเมืองต่างๆ วันเดียวกันนี้ บริเวณหน้าที่ว่าการอำเภอพยุห์ ร.ต.อ.เฉลิม อยู่บำรุง ประธาน ส.ส.<orgName>พรรคเพื่อไทย</orgName> นำ ส.ส.<orgName>พรรคเพื่อไทย</orgName> ได้แก่ นายธเนศ เครือรัตน์ ส.ส.<orgName>ศรีสะเกษ</orgName> เขต 1 นายธีระ ไตรสรณกุล ส.ส.<orgName>ศรีสะเกษ</orgName> เขต 2 และ ส.ส.<orgName>พรรคเพื่อไทย</orgName>จากจังหวัดใกล้เคียง ขึ้นเวทีปราศรัยหาเสียงช่วย นายสุรชาติ ชาญประดิษฐิ์ ผู้สมัครเลือกตั้งซ่อม ส.ส.<orgName>ศรีสะเกษ</orgName> เขต 1 โดยมีประชาชนมาฟังการปราศรัยกว่า 3,000 คน </p>
<p>เนื้อหาในปราศรัยตอกย้ำถึงความสำเร็จของนโยบายประชานิยมในยุครัฐบาล พ.ต.ท.ทักษิณ ชินวัตร อดีตนายกรัฐมนตรี และย้ำว่าหนทางเดียวที่จะนำ พ.ต.ท.ทักษิณ กลับบ้านได้คือการเลือก ส.ส.คนของ<orgName>พรรคเพื่อไทย</orgName> พร้อมทั้งระบุว่า เมื่อ<orgName>พรรคเพื่อไทย</orgName>ได้กลับมาเป็นรัฐบาลอีก จะขอเป็นนายกฯ 6 เดือน ทำหน้าที่แก้กฎหมายที่ไม่เป็นธรรม แล้วเชิญ พ.ต.ท.ทักษิณ กลับมาเป็นนายกฯ อีกครั้ง</p>
<p>ร.ต.อ.เฉลิม กล่าวว่า การเมืองวันนี้ มีเรื่องอำนาจรัฐ อำนาจเงิน และอำนาจนอกระบบ เข้ามาเกี่ยวข้อง เหมือนกับผู้ว่าราชการจังหวัดศรีสะเกษคนปัจจุบันนี้ หากตนได้กลับมาเป็น รมว.<orgName>มหาดไทย</orgName>อีกครั้งจะย้ายให้หมด นี่ไม่ได้พูดเล่น ไม่ได้คุย เพราะรู้ว่าผู้ว่าราชการคนนี้เป็นคนของใคร ขอบอกว่าที่นี่ จ.ศรีสะเกษ ไม่ใช่บุรีรัมย์ “เป็นผู้ว่าฯ <orgName>ศรีสะเกษ</orgName> ต้องทำตัวเป็นกลาง ถ้าไม่เป็นกลาง <orgName>พรรคเพื่อไทย</orgName>ได้ขึ้นมาเป็นรัฐบาลอีก ก็เตรียมเก็บของย้ายได้เลย” ร.ต.อ.เฉลิม กล่าว</p>
<p>ร.ต.อ.เฉลิม กล่าวด้วยว่า การเลือกตั้งซ่อมที่สกลนคร <orgName>พรรคเพื่อไทย</orgName>ชนะขาดลอย ถ้าที่ศรีสะเกษชนะอีก ก็ไม่มีพรรคไหนจะมาแข่งกับเราอีกต่อไป ตอนนี้มาถึงครึ่งทางแล้ว ถ้าชนะทั้ง 2 เขต ก็เท่ากับชนะทั่วทุกภูมิภาค จะได้เห็นกันว่าอำนาจที่แท้จริงเป็นของประชาชน และจะประกาศให้ชัดเจนว่า หัวหน้า<orgName>พรรคเพื่อไทย</orgName>ตัวจริง คือ พ.ต.ท.ทักษิณ ชินวัตร ที่นั่งอยู่กลางใจพี่น้องคนจนทั่วประเทศ</p></body>
</news>
