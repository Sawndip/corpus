<teiHeader>
<fileDesc>
<titleStmt>
  <title>พระองค์เจ้าสิริวัณฯรับปริญญาเกียรตินิยมเหรียญทองอันดับ1  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=169575  </bibl>
</sourceDesc>
</fileDesc>
</teiHeader>
<news>
<headline>พระองค์เจ้าสิริวัณฯรับปริญญาเกียรตินิยมเหรียญทองอันดับ1</headline>
<lead></lead>
<neck></neck>
<body><p>เมื่อเวลา 14.00น.วันที่ 9กรกฎาคม พระเจ้าหลานเธอ พระองค์เจ้าสิริวัณณวรีนารีรัตน์ ทรงเข้ารับพระราชทานปริญญาศิลปกรรมศาสตรบัณฑิต เกียรตินิยมอันดับ1 (เหรียญทอง) ด้วยผลการเรียนเกรดเฉลี่ย3.93และรางวัลนิสิตดีเด่น ประจำปีการศึกษา2551 ณ หอประชุมจุฬาลงกรณ์มหาวิทยาลัย ในงานพระราชทานปริญญาบัตรแก่นิสิตจุฬาฯ ซึ่งปีนี้พระบาทสมเด็จพระเจ้าอยู่หัว ทรงพระกรุณาโปรดเกล้าฯให้ สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินแทนพระองค์ ในพิธีพระราชทานปริญญาบัตรแก่ผู้สำเร็จการศึกษาทั้งในระดับปริญญาบัณฑิต มหาบัณฑิตและดุษฎีบัณฑิต ระหว่างวันที่ 9-10กรกฎาคมนี้</p>
<p>โอกาสนี้ สมเด็จพระบรมโอรสาธิราชฯ สยามบรมราชกุมาร เสด็จพระราชดำเนินเป็นการส่วนพระองค์ พร้อมด้วยพระเจ้าวรวงศ์เธอ พระองค์เจ้าศรีรัศมิ์ พระวรชายา และพระเจ้าหลานเธอ พระองค์เจ้าทีปังกรรัศมีโชติ เพื่อทรงร่วมแสดงความยินดีและทอดพระเนตรพระเจ้าหลานเธอ พระองค์เจ้าสิริวัณณวรีนารีรัตน์ ทรงเข้ารับพระราชทานปริญญาบัตรละเหรียญรางวัลเรียนดีจากสมเด็จพระเทพรัตนราช สุดาฯ</p>
<p>ศ.ดร. ชาญณรงค์ พรรุ่งโรจน์ คณบดี<orgName>คณะศิลปกรรมศาสตร์</orgName> กล่าวว่า พระเจ้าหลานเธอ พระองค์เจ้าสิริวัณณวรีนารีรัตน์ ทรงสำเร็จการศึกษาจากภาควิชานฤมิตศิลป์ ด้วยเกียรตินิยมอันดับ 1 (เหรียญทอง) ด้วยผลการเรียนเกรดเฉลี่ย 3.93 และทรงได้รับรางวัลนิสิตดีเด่นประจำปีการศึกษา 2551 เนื่องจากทรงมีผลการเรียนดีเด่นและพระองค์ทรงเป็นนิสิตคนเดียวของ<orgName>คณะ ศิลปกรรมศาสตร์</orgName>ประจำปีการศึกษานี้ ที่ได้รับรางวัลดังกล่าว ในระหว่างที่ทรงศึกษาตลอด 4 ปีที่ผ่านมา ทรงเป็นนิสิตที่มีวินัย ตรงต่อเวลาและมีความรับผิดชอบในการเรียนสูงมาก ทรงเข้าเรียนตามหลักสูตรไม่เคยขาดและยังทรงขอเรียนเสริมในวิชานอกหลักสูตร ที่ทรงสนพระทัย เช่น วิชาจิตรกรรม เพนติ้ง ภาษาอังกฤษและภาษาฝรั่งเศส โดยเฉพาะวิชาประวัติศิลป์ จะทรงสนพระทัยเป็นอย่างมาก</p>
<p>ทั้งนี้ พระเจ้าหลานเธอ พระองค์เจ้าสิริวัณณวรีนารีรัตน์ ทรงมีรับสั่งว่า ข้าพเจ้ารู้สึกดีใจเป็นอย่างยิ่ง ที่วันนี้ข้าพเจ้าได้สำเร็จการศึกษาและได้รับพระราชทานปริญญาบัตรจากสมเด็จ พระเทพรัตนราชสุดาฯโดยตลอดระยะเวลา 4ปีที่ผ่านมา ข้าพเจ้าได้ทุ่มเทแรงกายและแรงใจให้กับการเรียนหนังสือเป็นหลัก เพราะข้าพเจ้าตระหนักดีว่า การศึกษา คือสิ่งสำคัญที่สุดในวัยของข้าพเจ้า ถึงแม้จะมีภารกิจอื่นที่ต้องทำมากมาย อาทิ งานออกแบบแฟชั่น การแข่งและฝึกซ้อมแบดมินตันฯลฯ แต่ข้าพเจ้าจะบริหารเวลาให้ลงตัวเพื่อทำงานทุกอย่างให้ลุล่วงตามเป้าหมายที่ วางไว้</p>
<p>พระองค์หญิงทรงมีรับสั่งถึงการทรงงานในอนาคต ว่า"ทูลกระหม่อมพ่อ (สมเด็จพระบรมโอรสาธิราชฯ สยามมกุฎราชกุมาร) ทรงมีรับสั่งกับข้าพเจ้าเสมอ ว่า ต้องให้ความสำคัญกับประสบการณ์และการเรียนรู้ ดังนั้น หลังจากที่ข้าพเจ้าทำงานทุกอย่างที่ได้กล่าวมาเสร็จสิ้นแล้ว ข้าพเจ้าก็จะเดินทางไปต่างประเทศ เพื่อร่วมงานและเพิ่มเติมประสบการณ์การออกแบบเสื้อผ้ากับแบรนด์แฟชั่นระดับ โลก อย่าง จิออร์จิโอ อาร์มานี (GIORGIO ARMANI) ที่เมืองมิลาน ประเทศอิตาลี ในช่วงเดือนกันยายน-พฤศจิกายน ศกนี้ โดยหลังจากนั้นก็จะไปร่วมงานกับห้องเสื้อชื่อดังระดับโลกที่กรุงปารีส ประเทศฝรั่งเศส นอกจากนี้ ข้าพเจ้าก็ยังมีความประสงค์ที่จะศึกษาต่อด้านศิลปะและแฟชั่นที่กรุงปารีส อีกด้วย</p>
<p>พระเจ้าหลานเธอ พระองค์เจ้าสิริวัณณวรีนารีรัตน์ ทรงมีรับสั่งทิ้งท้ายว่า ข้าพเจ้าหวังเป็นอย่างยิ่งว่า เยาวชนทุกคน รวมถึงนิสิตนักศึกษาที่กำลังศึกษาอยู่ในมหาวิทยาลัย จะสามารถตระหนักและเล็งเห็นถึงความสำคัญของการศึกษา โดยตั้งใจร่ำเรียนด้วยความมุมานะและมีวินัย เพื่อให้ได้ซึ่งผลสำเร็จ ซึ่งในที่สุดก็จะนำมาสู่การพัฒนาในด้านต่างๆของ<orgName>ประเทศไทย</orgName> </p></body>
</news>
