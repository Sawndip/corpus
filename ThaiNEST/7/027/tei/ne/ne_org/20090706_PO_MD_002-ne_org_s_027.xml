<teiHeader>
<fileDesc>
<titleStmt>
  <title>มาร์คเล็งออกโฉนดชุมชน แก้ปัญหาที่ทำกิน-ป้องกันนายทุนฮุบ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-06 21:43:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000076139  </bibl>
</sourceDesc>
</fileDesc>
</teiHeader>
<news>
<headline>มาร์คเล็งออกโฉนดชุมชน แก้ปัญหาที่ทำกิน-ป้องกันนายทุนฮุบ</headline>
<lead></lead>
<neck></neck>
<body><p>เมื่อวานนี้ (5 ก.ค.) นายอภิสิทธิ์ เวชชาชีวะ นายกรัฐมนตรี กล่าวในรายการ “เชื่อมั่นประเทศไทยกับนายกฯอภิสิทธิ์” ว่า ในช่วงสัปดาห์ที่ผ่านมา ได้มีการติดตามการแก้ไขปัญหาสำคัญของประชาชน คือเรื่องที่ทำกิน ซึ่งปัญหานี้เกี่ยวข้องกับหลายหน่วยงาน ไม่ว่าจะเป็นที่ของ<orgName>ราชพัสดุ</orgName> <orgName>ส.ป.ก.</orgName> ป่าไม้ อุทยาน หรือว่าที่ที่ใช้เพื่อประโยชน์ในทางสาธารณะ ซึ่งขณะนี้มีความคืบหน้าไปพอสมควร</p>
<p>ทั้งนี้ หลักสำคัญคือ เรา กำลังจะดำเนินการในเรื่องของการที่จะทำเรื่องโฉนดชุมชน การแก้ปัญหาที่ทำกิน ในอดีตมีข้อจำกัดอยู่อย่างหนึ่งคือ พอแก้ที่ปัญหาที่ทำกินไปแล้ว และออกเอกสารสิทธิ์ ให้กรรมสิทธิ์ไปในลักษณะให้กับบุคคล หรือเอกชนไปแล้ว ต่อมาที่ดินก็จะเปลี่ยนมือ และในที่สุดคนที่ยากลำบาก คนยากคนจน ก็ไม่มีที่ทำกินอีก</p>
<p>แต่ว่าแนวคิดเรื่องของโฉนดชุมชนนั้น เราจะสามารถให้กรรมสิทธิ์กับทางชุมชน ให้กับภาคประชาชน ที่จะบริหารจัดการ เพื่อดูแลว่าที่สุดแล้วประชาชนที่ยากจน โดยเฉพาะเกษตรกร สามารถที่จะใช้ที่ตรงนั้นสมกับเจตนารมณ์ที่มีการแก้ไขปัญหา</p>
<p>อย่างไรก็ตาม ในการประชุมกันล่าสุด ก็ตั้งใจว่าหลังจากที่มีการพูดคุยแลกเปลี่ยนกันอีกประมาณสัก 1 เดือน เดือนสิงหาคม นั้นจะมีการเริ่มต้นกำหนดเป็นระเบียบออกมา เพื่อแก้ปัญหาที่ทำกินในหลายพื้นที่ ในลักษณะของโฉนดชุมชนได้พร้อมๆ กันไป<orgName>กระทรวงการคลัง</orgName> ก็ยังเดินหน้าในการที่จะทำเรื่องของการจัดเก็บภาษีที่ดิน หรือภาษีทรัพย์สิน ซึ่งจะมีส่วนสำคัญในการกระจายการถือครองที่ดินด้วย และมีความคิดเพิ่มเติมเข้ามาว่า ภาษีในส่วนนี้จะมีการกันเงินส่วนหนึ่งมาทำเป็นกองทุนธนาคารที่ดิน เพื่อที่จะช่วยแก้ปัญหาของประชาชนที่ไม่มีที่ทำกินต่อไป</p>
<p>" เราจะเดินหน้าทำเรื่องนี้ต่อไป พร้อมๆ กับเรื่องหนี้สิน และปัญหาในเรื่องของการที่จะดูแลในเรื่องของรายได้ของเกษตรกรในการแทรกแซงในเรื่องของพืชผลการเกษตร ซึ่งจะทำอย่างเป็นระบบให้ครบวงจรให้ได้ในรัฐบาลนี้"</p>
<p>**ทบทวนคดี<orgName>กรมอุทยานฯ</orgName>ฟ้อง<orgName>ปชช.</orgName></p>
<p>นายสาทิตย์ วงษ์หนองเตย รัฐมนตรีประจำ<orgName>สำนักนายกรัฐมนตรี</orgName> กล่าวว่า นายกฯได้มอบหมายให้นายพีระพันธุ์ สาลีรัฐวิภาค รมว.<orgName>ยุติธรรม</orgName> เป็นประธานอนุกรรมการฯไปดูชุดการแก้ปัญหาคดีที่รัฐโดยเฉพาะที่<orgName>กรมอุทยาน สัตว์ป่า และพันธุ์พืช</orgName> <orgName>กระทรวงทรัพยากรธรรมชาติและสิ่งแวดล้อม</orgName> ฟ้องร้องประชาชน ทั้งคดีแพ่งและอาญา ซึ่งบางรายถูกฟ้องร้อง 2-3 ล้านบาท</p>
<p>ส่วนการจัดทำ “โฉนดชุมชน” เพื่อแก้ปัญหาที่ทำกินในอดีต นายกฯได้มอบหมายให้ตนลงพื้นที่ตรวจสอบใน 30 พื้นที่ โดยให้ไปดูพื้นที่จ.ลำพูน และจ.เชียงใหม่ ที่เกิดปัญหา หลังจากที่ได้ลงพื้นที่เขาบรรทัด และภาคใต้ ซึ่งเชื่อว่า จะสามารถจัดทำระเบียบได้ในเดือน ส.ค.52 หลังจากที่จะทำการประชุมเชิงปฏิบัติการปลายเดือน ก.ค.นี้</p>
<p>ส่วนการเสนอตั้งธนาคารที่ดิน-เก็บภาษีที่ดินที่ไม่ได้ใช้ประโยชน์ หลังพบการกระจุกตัวในการถือครองที่ดินโดยคนบางกลุ่ม ขณะที่เกษตรกรส่วนใหญ่ไม่มีที่ทำกินเป็นของตัวเอง นายกฯ มอบหมายให้กระทรวงการคลัง เป็นอนุกรรมการฯ เดินหน้าพร้อมกับระเบียบการจัดเก็บภาษีที่ดิน ให้เป็น “<orgName>กองทุนธนาคารที่ดิน</orgName>” เพื่อเป็นการกระจายอำนาจ และให้อนุกรรมการฯไปทำระเบียบการจัดเก็บภาษีที่ดินก้าวหน้า และแบ่งรายได้ภาษีร้อยละ 2 ให้กองทุนธนาคารที่ดิน</p>
<p>**นายกฯสอบเองปัญหา<orgName>สปก.สุราษฎร์ฯ</orgName></p>
<p>ส่วนการแก้ปัญหาการฟ้องร้องให้ออกจากที่ดิน <orgName>สปก.</orgName> ที่จ.สุราษฎร์ธานี นายกรัฐมนตรีจะนั่งเป็นประธานอนุกรรมการฯ เอง ร่วมกับนายสาทิตย์ และนายสุวิทย์ คุณกิตติ รมว.<orgName>ทรัพยากรฯ</orgName> เพื่อดูปัญหาเรื่องการดำเนินการขับไล่ประชาชนออกจากพื้นที่ เนื่องจากเป็นพื้นที่อุทยานฯ หลังจากที่ประชาชนเข้าไปอาศัยอยู่ในพื้นที่รับผิดชอบของ<orgName>สำนักงานการปฏิรูปที่ดินเพื่อเกษตรกรรม</orgName> หรือ<orgName>ส.ป.ก.</orgName> ในท้องที่อ.ชัยบุรี จ.สุราษฎร์ธานี ต่อเนื่องกับท้องที่ อ.เขาพนม จ.กระบี่ ซึ่งมีการใช้ความรุนแรงในการขับไล่</p>
<p>**ไปบุรีรัมย์ ดูปัญหาป่าสงวนดงใหญ่</p>
<p>นายสาทิตย์ กล่าวด้วยว่า นายกฯ จะหารือกับผู้ว่าราชการ<orgName>จังหวัดบุรีรัมย์</orgName> คาดว่าในช่วงการลงพื้นที่ เพื่อหารือถึงปัญหาที่เครือข่ายปฏิรูปที่ดินภาคตะวันออกเฉียงเหนือ ร้องเรียนเรื่องถูกขับไล่ออกจากพื้นที่เช่าป่าสงวนดงใหญ่ โดยเครื่อข่ายฯได้คัดค้านมติสภา อบต.ลำนางรอง อ.โนนดินแดง จ.บุรีรัมย์ ที่มีมติให้บริษัทเอกชน และชาวบ้านเข้าไปเช่าพื้นที่ ป่าสงวนดงใหญ่ จากพื้นที่ป่า จำนวน 9 แปลง กว่า 23,700 ไร่</p>
<p>โดยภาคประชาชน เห็นว่ามติ <orgName>อบต.</orgName> ไม่โปร่งใส เนื่องจากที่ผ่านมาอบต. มีการประชุมเห็นชอบมติหลายแบบ จนก่อให้เกิดความสงสัย พร้อมทั้งขอให้รัฐบาล ชะลอการเช่าพื้นที่ป่าของบริษัทเอกชนไว้ก่อน เพราะการจัดสรรดังกล่าว ทางบริษัทสามารถดำเนินการเช่าพื้นที่ป่าได้มากถึง 16,000 ไร่ แต่ ประชาชนได้เข้าไปเช่าทำกินเพียง 6,000-7,000 ไร่ เท่านั้น ไม่เป็นไปตามเงื่อนไขที่จะให้ดำเนินการเช่าฝ่ายละ 50% ตามที่ได้สัญญาไว้</p></body>
</news>
