<teiHeader>
<fileDesc>
<titleStmt>
  <title>ติ๊กแถลงแต่ง9ก.ค.ปัดข่าวแฟนสาวเบนโล  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090701/19048/%e0%b8%95%e0%b8%b4%e0%b9%8a%e0%b8%81%e0%b9%81%e0%b8%96%e0%b8%a5%e0%b8%87%e0%b9%81%e0%b8%95%e0%b9%88%e0%b8%879%e0%b8%81.%e0%b8%84.%e0%b8%9b%e0%b8%b1%e0%b8%94%e0%b8%82%e0%b9%88%e0%b8%b2%e0%b8%a7%e0%b9%81%e0%b8%9f%e0%b8%99%e0%b8%aa%e0%b8%b2%e0%b8%a7%e0%b9%80%e0%b8%9a%e0%b8%99%e0%b9%82%e0%b8%a5.html  </bibl>
</sourceDesc>
</fileDesc>
</teiHeader>
<news>
<headline>ติ๊กแถลงแต่ง9ก.ค.ปัดข่าวแฟนสาวเบนโล</headline>
<lead>"ติ๊ก" เจษฎาภรณ์ ผลดี ยันแต่ง "พีช" สิตมน แตงสุวรรณ ไฮโซสาวปีนี้แน่นอน ไม่ชัวร์ฤกษ์ 9 ก.ค.เล็งจัดงานแต่งไทย-จีน แบบเงียบๆ ปัดข่าวแฟนสาวเบนโล</lead>
<neck></neck>
<body><p>อึมครึมอยู่นาน สำหรับข่าวการแต่งงานสายฟ้าแลบ ในวันที่ 9 กรกฎาคม ที่จะถึงนี้ ระหว่างพระเอกหนุ่มชื่อดัง นายเจษฎาภรณ์ ผลดี หรือ "ติ๊ก" กับ น.ส.สิตมน แตงสุวรรณ หรือ "พีช" ล่าสุดเวลา 16.30 น. วันที่ 1 กรกฎาคม ที่ทองหล่อ มิดทาวน์ พระเอกหนุ่มโลกส่วนตัวสูง แถลงข่าวครั้งแรกว่าแต่งงานกับแฟนสาวแน่นอน ซึ่งการออกมาพูดครั้งนี้ เป็นหน้าที่ที่ต้องมาให้คำตอบ ส่วนฤกษ์วันแต่งงานนั้นยังไม่แน่ใจ แต่รับรองว่าเป็นปีนี้แน่นอน</p>

 <p>"ผมเพิ่งกลับจาก จ.สระแก้ว ไปถ่ายรายการเนวิเกเตอร์ วันนี้ไม่ได้ตั้งใจจะมา เพราะการถ่ายทำยังไม่เสร็จ แต่มาถึงจุดที่มีสัญญาณโทรศัพท์ ก็มีข้อความจากเพื่อนและที่บ้านโทรมา ซึ่งทุกคนยังไม่ทราบเรื่องราว และคิดว่ามันเป็นหน้าที่ที่เราต้องมาบอกเล่า สำหรับเรื่องแผนการแต่งงานนั้น ทางผู้ใหญ่ได้ดูฤกษ์ให้เราอยู่ ก็มีฤกษ์อยู่ 3-4 วัน ต้องมาเลือกกัน ว่าวันไหนที่เราสะดวก ส่วนที่มีข่าวว่าวันที่ 9 กรกฎาคมนั้น ต้องขอบอกว่ายังไม่ทราบเรื่อง เพราะฤกษ์มีหลายวันมาก ต้องดูว่ามีวันใดที่เป็นฤกษ์ดี ซึ่งมีทั้งวันที่ 9 กรกฎาคม ปลายเดือนกรกฎาคม และปลายปี ซึ่งฤกษ์ช่วงปลายปีนั้นก็มี 2-3 วัน ทั้งนี้ ต้องเอาความสะดวกของเราเป็นหลัก จะเป็นวันที่ 9 หรือไม่ยังไม่แน่ใจ คือครอบครัวเราเป็นครอบครัวจีน ต้องดูเรื่องฤกษ์ยามกันอีกที" นายเจษฎาภรณ์กล่าว</p>

 <p>ถามถึงวินาทีขอแฟนสาวแต่งงาน พระเอกหนุ่มกล่าว ว่าไม่ถึงขั้นคุกเข่าขอแต่งงาน มีวันหนึ่งตนบอกแฟนสาว ว่าพร้อมแล้วนะ แต่งงานกันเถอะ ซึ่งคิดว่าแฟนสาวคงพร้อมมานานแล้ว </p>
 
 <p>"ตอนนั้นที่ถามไป เขาอึ้งๆ ยิ้มๆ แล้วบอกว่าขอบคุณค่ะ ส่วนเรื่องสินสอด พ่อแม่พีชบอกว่าไม่เป็นไร มีหรือไม่มีก็ไม่ว่าขอให้รักพีช ตอนนี้ทั้งเรื่องสินสอดทั้งเรื่องแหวน ยังไม่เตรียม ผมได้ไปบอกคุณพ่อคุณแม่ของผม ว่าถ้าพร้อมก็ให้พาคุณพีชไปเลือกซื้อแหวนแล้วกัน เพราะผมต้องทำงาน สำหรับสถานที่จัดงานเราเพียงคุยกัน ว่าจะเชิญญาติสนิทเท่านั้น สถานที่น่าจะเป็นบ้านผม สำหรับพิธีนั้น น่าจะเป็นลูกครึ่ง ผสมไทย-จีน เพราะผมและพีช เป็นลูกครึ่งไทยจีน" ติ๊กแจกแจง</p>

<p> นักข่าวถามว่าหากเป็นวันที่ 9 กรกฎาคม จะเตรียมตัวทันหรือไม่ พระเอกชื่อดังกล่าวว่า ยังไม่แน่ใจ แต่ถ้าถามว่าพร้อมหรือไม่ ก็พร้อมมาหลายปีแล้ว ซึ่งตอนนี้ ตนยังไม่ได้เตรียมตัวอะไรมาก แต่ได้คุยมานานแล้ว รู้สึกว่าการใช้ชีวิตต่างหาก ที่จะต้องพิถีพิถันให้มากที่สุด ถูกต้องตามประเพณี ให้ผู้ใหญ่รับทราบ มีสักขีพยานรับรู้</p>

 <p>"จริงๆ แล้วการทาบทามสู่ขอ ผู้ใหญ่ของเรา คุยกันตั้งแต่ต้นปี ที่เลือกวิวาห์ปีนี้ เพราะเหมาะสม เรารู้จักกันมา 5 ปี โดยเพื่อนของเพื่อนแนะนำให้รู้จักอีกที ส่วนเรื่องทายาท ยังไม่มีแพลนเรื่องนี้ ผมคิดเพียงว่าจะทำอย่างไรให้สนุกกับชีวิต ใช้ชีวิตให้คุ้มค่า สำหรับเรือนหอน่าจะอยู่ที่บ้านผม เพราะครอบครัวเราผูกพันกันมากไม่เคยแยกไปไหน" ติ๊กแจกแจง</p>

<p> เรื่องแต่งงานพระเอกหนุ่มยอมรับว่าตื่นเต้น เพราะสมัยวัยรุ่น เคยคิดว่าเจ้าสาวจะเป็นใคร มาถึงตอนนี้เหมือนหวยได้ออกแล้ว เวลาเข้าป่านานๆ ก็คิดถึงแฟนสาว คือคิดถึงทุกที่ที่อยู่คนเดียว ส่วนที่มีข่าวว่าแฟนไฮโซเบนโลนั้น พระเอกคนดังยืนยันไม่เป็นความจริง</p>

 <p>"สำหรับคุณพ่อคุณแม่ของผม เขาก็แฮปปี้ ผมรักใครเขาก็รักด้วย เสร็จจากตรงนี้ เดี๋ยวก็กลับเข้าป่าอีก แต่ไม่รู้ว่าจะแวะหาคุณพีชหรือเปล่า เพราะผมต้องกลับไปที่พื้นที่ อาจเป็นวันนี้ หรือพรุ่งนี้เช้าถึงจะกลับมา ผมว่าเขาคงไม่น้อยใจ เป็นเมียเราต้องอดทน ถ้าทุกอย่างเรียบร้อย ผมจะแจ้งให้ทราบแน่นอน ส่วนข่าวเรื่องที่คุณพีชท้องก่อนแต่งนั้นเป็นสิ่งที่ผมห่วง แต่ไม่มีอะไร ผมไม่มีเวลา (หัวเราะ) นานๆ ได้เจอกัน คุณพีชก็ไม่เครียดกับข่าวนี้ คือทุกคนอาจคิดได้ แต่เรารู้อยู่แก่ใจว่าเป็นอย่างไร ที่ทุกคนคิด ก็เป็นเรื่องของแต่ละคน เราควบคุมไม่ได้" ติ๊กกล่าว</p></body>
</news>
