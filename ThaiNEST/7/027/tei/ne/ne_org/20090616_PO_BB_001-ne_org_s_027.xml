<teiHeader>
<fileDesc>
<titleStmt>
  <title>นายกฯแจงงบพรก.กู้เงินฟื้นศก.ได้ไตรมาส4  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-16 20:14:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090616/51806/%e0%b8%99%e0%b8%b2%e0%b8%a2%e0%b8%81%e0%b8%af%e0%b9%81%e0%b8%88%e0%b8%87%e0%b8%87%e0%b8%9a%e0%b8%9e%e0%b8%a3%e0%b8%81.%e0%b8%81%e0%b8%b9%e0%b9%89%e0%b9%80%e0%b8%87%e0%b8%b4%e0%b8%99%e0%b8%9f%e0%b8%b7%e0%b9%89%e0%b8%99%e0%b8%a8%e0%b8%81.%e0%b9%84%e0%b8%94%e0%b9%89%e0%b9%84%e0%b8%95%e0%b8%a3%e0%b8%a1%e0%b8%b2%e0%b8%aa4.html  </bibl>
</sourceDesc>
</fileDesc>
</teiHeader>
<news>
<headline>นายกฯแจงงบพรก.กู้เงินฟื้นศก.ได้ไตรมาส4</headline>
<lead>"อภิสิทธิ์"ระบุจัดสรรงบพรก.กู้เงิน เอางานเป็นที่ตั้ง เชื่อหลังส.ว.ผ่าน จะดำเนินโครงการตามได้เดือนส.ค.นี้ ย้ำจะฟื้นเศรษฐกิจได้ไตรมาส4</lead>
<neck></neck>
<body><p>ทำเนียบรัฐบาล- นายอภิสิทธิ์ เวชชาชีวะ นายกรัฐมนตรี แถลงภายหลังการประชุม <orgName>ครม.</orgName>ว่าในการดำเนินการ หลังที่สภาผ่านความเห็นขอบ พ.ร.ก.กู้เงินในส่วนของการเดินหน้าแผนกระตุ้นเศรษฐกิจหรือปฏิบัติการไทยเข้มแข็ง เมื่อพ.ร.ก.ได้รับความเห็นชอบจากสภาแล้ว ขั้นตอนต่อไปก็ต้องผ่านการพิจารณาของวุฒิสภา ขณะนี้ประธานรัฐสภาไดhนัดปรชุมแล้วในวันที่ 22 มิ.ย.นี้ และเมื่อทางวุฒิสภาให้ความเห็นชอบแล้ว การดำเนินการต่อไป<orgName>กระทรวงการคลัง</orgName>ก็จะดำเนินการในเรื่องของการกู้เงินซึ่งจะดำเนินการใน 2 ลักษณะ</p>
<p>ส่วนแรกคือการออกพันธบัตรที่จะมีการเปิดโอกาสให้ประชาชนทั่วไปสามารถเข้ามาซื้อได้ โดยจะมีการกำหนดขั้นตอนเช่น ให้ผู้สูงอายุมีโอกาสก่อน ในส่วนที่สองคือจะเป็นการกู้ยืมในระบบธนาคาร เพื่อผสมผสานระหว่างกัน และที่ต้องทำเช่นนี้ก็เพราะไม่ต้องการให้กระทบกระเทือนถึงเรื่องของอัตราดอกเบี้ยในตลาดมากจนเกินไป “ และเท่าที่สอบถามดูเหมือนการออกพันธบัตรรอบแรกจะอยู่ที่ 3 หมื่นล้านบาท ”</p>
<p>นายกรัฐมนตรี กล่าวว่า ในส่วนของการใช้จ่ายเงินนั้น ขณะนี้มีโครงการที่มีความพร้อมอยู่ก็จะดำเนินการไปทันที โดยให้คณะกรรมการฯชุดของนายพนัส สิมะเสถียร ที่มีหน้าที่ติดตามกำกับการใช้จ่ายเงิน เข้าไปดูแลติดตามดำเนินการในเรื่องของการใช้จ่าย และจะมีการเปิดเผยข้อมูลในโครงการต่างๆซึ่งผ่านความเห็นชอบ เมื่อถามว่าคิดว่าเงินจะลงไปถึงมือประชาชนได้เมื่อไหร่ นายกรัฐมนตรี กล่าวว่า คิดว่าการดำเนินโครงการน่าจะเริ่มได้ไม่น่าจะเกินเดือน ส.ค.เป็นต้นไป </p>
<p>เมื่อถามถึงแนวทางการออกพันธบัตรจะทำอย่างไรไม่ให้กระทบกับโครงการในส่วนของภาคเอกชน นายกรัฐมนตรี กล่าวว่า ถ้าออกเป็นจำนวน 3 หมื่นล้าน เมื่อเทียบกับสภาพคล่องส่วนเกิน 9 แสนล้าน ตนคิดว่าไม่มีปัญหา เพราะโครงการในวงเงิน 4 แสนล้านบาท คงไม่ได้ทำพร้อมกันทีเดียว “ ผมมั่นใจถึงแม้จะเป็นเงิน 4 แสนล้านก็ไม่ถึงครึ่งหนึ่งของสภาพคล่องส่วนเกิน ปัญหาเวลานี้ผมมั่นใจว่าถ้ารัฐบาลไม่ทำโครงการนี้ เงินส่วนนี้ก็ไม่ได้ไปไหน จะอยู่ในระบบธนาคารเฉยๆ ” </p>
<p>ผู้สื่อข่าวถามว่าที่นายกรัฐมนตรีเคยระบุว่าในไตรมาสสุดท้ายเศรษฐกิจจะกระเตื้องขึ้นยังยืนยันหรือไม่ และคาดว่าตัวเลขน่าจะอยู่ที่เท่าไหร่ นายอภิสิทธิ์ กล่าวว่า จะให้คำนวนตัวเลขคงยากเพราะจะมีงบประมาณประจำด้วย แต่เชื่อว่าในไตรมาสสุดท้ายของปีนี้ในยอดของ พ.ร.ก.จะลงไปได้ค่อนข้างมาก และในส่วนของงบลงทุนที่อยู่ในงบปี 2553 ก็กำชับไปแล้วว่าให้ลงได้ตั้งแต่ไตรมาสแรกของปีงบประมาณ 2553 หรือไตรมาสสุดท้ายของปีนี้ </p>
<p>เมื่อถามว่างบประมาณ 4 พันล้าน ที่<orgName>ครม.</orgName>นัดพิเศษเมื่อวันที่ 15 มิ.ย.อนุมัติเพิ่มนั้นอยู่ในส่วนไหน นายอภิสิทธิ์ กล่าวว่า เป็นเงินที่อยู่ในแผนกระตุ้นเศรษฐกิจโครงการปฏิบัติการไทยเข้มแข็ง ซึ่งเงินส่วนนี้เข้าไปเติมในแผนรวมและส่วนไหนที่พร้อมก็จะอยู่ในเงินยอดแรก แบ่งเป็น 2 เรื่อง ซึ่งทั้ง 2 เรื่องที่มีการวิพากวิจารณ์กันมากนั้นความจริงมีที่มาจากตน เหตุผลคือโครงการแรกในเรื่องของศูนย์เด็กเล็กที่ตนย้ำในเชิงนโยบายหลายครั้ง แต่ปรากฎว่าในช่วงที่ทำแผนนั้นเรื่องเด็กเล็กนั้นอยู่ในความรับผิดชอบของหลายหน่วยงานมาก ทั้ง<orgName>กระทรวงพัฒนาสังคม</orgName> <orgName>กระทรวงสาธารณสุข</orgName> <orgName>กระทรวงศึกษา</orgName>และแม้แต่<orgName>กระทรวงแรงงาน</orgName> ทำให้หลุดออกไป </p>
<p>จึงปรารภว่าเรื่องเด็กเล็กเป็นนโยบายสำคัญขอให้ไปรวบรวมทำมา อีกเรื่องหนึ่งคือเรื่องการท่องเที่ยว ซึ่งได้ปรารภในที่ประชุม ครม.เศรษฐกิจว่าปัญหาการฟื้นฟูแหล่งท่องเที่ยวมีปัญหาว่าสิ่งที่จะเข้าไปฟื้นฟูแหล่งท่องเที่ยวไม่ได้อยู่ในความรับผิดชอบของ<orgName>กระทรวงการท่องเที่ยว</orgName> เวลาที่เราต้องการฟื้นฟูแหล่งท่องเที่ยวจริงกลับไปไม่ได้ขึ้นอยู่กับ<orgName>กระทรวงท่องเที่ยวฯ</orgName> ตนจึงกลัวว่าจะไม่เชื่อมโยงระหว่างกันในการฟื้นฟู ก็ขอให้<orgName>กระทรวงการท่องเที่ยวฯ</orgName> กลับไปดูในแง่โครงการการฟื้นฟูท่องเที่ยวที่อาจไปอยู่ภายใต้การรับผิดชอบของกระทรวงอื่นแต่ขอให้ทำแผนเสนอมา ซึ่งการประชุม <orgName>ครม.</orgName>นัดพิเศษก็มีการเสนอกรอบที่จะเสนอเข้าสภามา ไม่ได้เกี่ยวกับเรื่องการเมืองอะไรเลย </p>
<p>ผู้สื่อข่าวถามว่ากังวลหรือไม่ว่าระหว่างการพิจารณาในชั้นของวุฒิสภาอาจมีอุปสรรคเกิดขึ้น เพราะท่าทีของกลุ่ม 40 ส.ว.ก็ยังมีท่าทีที่จะขัดขวางการผ่านร่างพ.ร.ก. ดังกล่าว นายอภิสิทธิ์ กล่าวว่า เป็นเรื่องที่รัฐบาลต้องชี้แจงทำความเข้าใจ ตรงไหนที่จะสามารถมาทำความเข้าใจกันได้ตนก็ยินดี ก็เป็นธรรมดาเดป็นหน้าที่ของฝ่ายนิติบัญญัติที่เขาต้องตรวจสอบ </p>
<p>เมื่อถามว่า ส.ว.ไม่มั่นใจว่าโครงการไทยเข้มแข็งที่ราฐบาลอ้างจะทำให้ประเทศเข้มแข็งขึ้นและกระตุ้นเศรษฐกิจได้จริงหรือไม่ นายอภิสิทธิ์ กล่าวว่า ต้องมาแลกเปลี่ยนกันในรายละเอียด เพราะกรอบการใช้เงินเพิ่งส่งไปให้สภาเมื่อวันที่ 15 มิ.ย. ซึ่งก็ต้องรอส่งให้ทาง ส.ว.ด้วยก็จะได้เห็นว่า 6 พันโครงการที่มีอยู่ทั้งเรื่องชลประทาน ถนนหนทาง โรงเรียน สถานีอนามัย หรือ การฟื้นฟูแหล่งท่องเที่ยว สามารถสร้างงานสร้างอาชีพได้จริงและเป็นประโยชน์อย่างไร </p>
<p>เมื่อถามว่าเวลาที่จะชี้วัดได้ว่ามาตรการของรัฐบาลทำได้จริงนั้นควรอยู่ที่เท่าไหร่ นายอภิสิทธิ์ กล่าวว่า เราต้องติดประเมินตลอดเพราะจะต้องมีการเร่งรัดให้เงินออกไปตามเป้าหมาย ขณะเดียวกันงานตามนโยบายก็จะสามรถดูได้ง่ายเพราะเพราะเห็นเป็นรูปธรรม เวลาที่ทำงานก็จะเห็นชัดเจน </p>
<p>ต่อข้อถามว่าตั้งข้อสังเกตหรือไม่ความเห็นที่ไม่ตรงกันขณะนี้มาจากเรื่องการเมืองหรือมาจากสาเหตุอื่น นายอภิสิทธิ์ กล่าวว่า ตนไม่คิดว่ามีเรื่องการเมือง แต่เท่าที่ฟังดูส่วนหนึ่งก็อาจมีความคิดที่แตกต่างในเรื่องของเศรษฐกิจก็ถือเป็นเรื่องปกติ อีกส่วนก็อาจจะเป็นเพราะมีความห่วงใยว่าเงินที่เอามานั้นจะเอามาทำอะไร การใช้จ่ายมีขั้นตอนวิธีการในการติดตามตรวจสอบอย่างไร ซึ่งรัฐบาลก็ยินดีที่จะรับฟังและแลกเปลี่ยนหากมีข้อเสนอแนะมาว่าจะเพิ่มการมีส่วนร่วมรัฐบาลก็ยินดีรับฟัง แต่บางครั้งเท่าที่ฟังดูก็มีการนำไปผูกกับบางโครงการที่ ส.ว.ไม่เห็นด้วย และความจริงไม่ได้เป็นส่วนหนึ่งของแผนฟื้นฟูตรงนี้ </p>
<p>ผู้สื่อข่าวเมื่อถามว่าในส่วนของ<orgName>พรรคเพื่อแผ่นดิน</orgName> นายชาญชัย ชัยรุ่งเรื่องหัวหน้าพรรค ระบุว่าเสียความรู้สึกจากการจัดงบประมาณต้องการให้มีการจัดสรรเพิ่มในส่วนของกระทรวงอุตสาหกรรม นายอภิสิทธิ์ กล่าวว่า อย่าไปคิดเป็นเรื่องการเมือง ก็คิดไปตามข้อเท็จจริงที่ผมได้ชี้แจงไปแล้ว เพราะทั้ง 2 เรื่องผมเป็นคนปรารภเองจริงๆ ทั้งในที่ประชุม ครม.ปกติและ ครม.เศรษฐกิจ </p>
<p>ต่อข้อถามว่าต้องมีการทำความเข้าใจกับนายชาญชัยหรือไม่ นายกรัฐมนตรี กล่าวว่า ก็คงไม่มีปัญหาอะไร เมื่อเช้าก็พูดคุยกันดี ไม่มีอะไร วันนี้หลายกระทรวงก็ยังอยากได้งบประมาณมากกว่านี้ตนเองก็เข้าใจ ซึ่งถ้ามีความจำเป็นอะไรก็จะพิจารณาตามข้อเท็จจริงและมีโอกาสในชั้นของกรรมาธิการฯในสภาอีกครั้ง</p>
<p>ผู้สื่อข่าวถามว่าแต่นายชาญชัยระบุว่าในที่ประชุม ครม.นายกรัฐมนตรี ไม่ยอมคุยด้วย และจะขอไปพบนายกฯ เพราะเจรจาอีกครั้งและจะเป็นครั้งสุดท้ายก่อนที่จะมีมาตรการอื่นออกมา นายอภิสิทธิ์ กล่าวตอบด้วยสีหน้าเคร่งเครียดทันทีว่า “จะคุยมาตราการอะไร” เมื่อผู้สื่อข่าวระบุจะไปขอคุยเรื่องการจัดสรรงบประมาณใหม่ นายอภิสิทธิ์ ชักสีหน้าทันทีแต่ไม่ตอบว่าอะไร </p>
<p>เมื่อถามว่าในส่วนของนายกฯ จะมีการลงพื้นที่ตามโครงการหรือไม่ นายกรัฐมนตรี กล่าวว่า จะมีการลงพื้นที่เป็นระยะๆเหมือนที่ตนลงพื้นที่ไปดูโครงการ ที่จังหวัดสมุทรสาคร เมื่อวันเสาร์ที่ 13 มิ.ย.ที่ผ่านมา ขณะนี้กำลังเตรียมในส่วนของโครงการอื่นๆด้วย</p>
<p> “ผมยังยืนยันว่ามาตรการต่างๆที่ทำนี้จะช่วยดึงเศรษฐกิจให้ฟื้นมาอยู่ในแดนบวกในไตรมาสสุดท้ายของปีนี้ ” นายอภิสิทธิ์ กล่าวย้ำ</p>
<p>"สุเทพ"ลั่นงบฯไม่ใช่นำมาหารแบ่งกัน</p>
<p>นายสุเทพ เทือกสุบรรณ รองนายกรัฐมนตรีฝ่ายความมั่นคง ในฐานะเลขาธิการ<orgName>พรรคประชาธิปัตย์</orgName> ให้สัมภาษณ์ถึงกรณีที่มีเสียงบ่นน้อยใจ จากพรรคร่วมรัฐบาล โดยเฉพาะ<orgName>พรรคเพื่อแผ่นดิน</orgName>ที่บอกว่า งบประมาณที่ได้น้อย แต่ไปทุ่มให้กับ<orgName>พรรคภูมิใจไทย</orgName> และ<orgName>พรรคชาติไทยพัฒนา</orgName> จะมีการทำความเข้าใจหรือไม่ว่า เขาก็รู้สึกน้อยใจเหมือนกันว่า บ่นกันบ่อยเหลือเกิน </p>
<p>อย่างไรก็ตาม เรื่องนี้ คงต้องมีการทำความเข้าใจกัน ทุกคนอยู่บนหลักของเหตุผลไม่มีการเอารัดเอาเปรียบ เรื่องงบบประมาณแผ่นดิน ไม่ใช่เรื่องเอามาหารแบ่งกันไปตามใจชอบ เราทำงบประมาณเพื่อสนองตอบความต้องการของประชาชน การแก้ไขปัญหาของประชาชน การแก้ไขปัญหาของประเทศโดยส่วนร่วม </p>
<p>"ไม่มีว่า ต้องให้นายก. นายข.และนายค. เท่า ๆ กัน ไม่ใช่ อยู่ที่ว่างานของใครมีความจำเป็นมากน้อยกว่ากัน งานบางอย่าง เช่น <orgName>กระทรวงการต่างประเทศ</orgName> จะเอางบไปมากกว่าเพื่อนได้อย่างไร"</p>
<p>เมื่อถามว่า ที่มีการเพิ่มงบให้กับ<orgName>กระทรวงการกีฬาและท่องเที่ยว</orgName> และ<orgName>กระทรวงมหาดไทย</orgName> จำนวน 4,000 กว่าล้านบาท มีที่มาที่ไปอย่างไร นายสุเทพ กล่าวว่า เขาจำไม่ได้ ต้องไปถามเจ้ากระทรวงทั้งสองดีกว่า เพราะเขาก็ไม่ได้ทราบทุกเรื่องในรายละเอียด </p>
<p>เมื่อถามว่า นายชาญชัย ชัยรุ่งเรือง รมว.<orgName>อุตสาหกรรม</orgName> ในฐานะหัวหน้าพรรคเพื่อแผ่นดิน บ่นว่า ถูกมองข้ามไม่เห็นหัวกัน อาจจะต้องหันหลังให้รัฐบาล นายสุเทพ กล่าวว่า คงไม่เป็นอย่างนั้น เพราะนายชาญชัย ไม่เคยพูดกับเขาอย่างนั้น ถ้าเขาหันหลังให้ ก็จะทำเขาหันหน้ากลับมา ทั้งนี้ คงไม่ต้องคุยกัน เพราะไม่มีอะไรเลยที่เป็นปัญหาขณะนี้ ยังไม่มี </p>
<p>ผู้สื่อข่าวถามย้ำว่า ไม่มีเค้าลางอะไรใช่หรือไม่ นายสุเทพ กล่าวว่า ถ้าเป็นแล้วจะบอก</p>
<p><orgName>นปช.</orgName>ตีแผ่กม.กู้เงินไม่มีความชัดเจน</p>
<p>นายณัฐวุฒิ ใสยเกื้อ แกนนำ<orgName>นปช.</orgName> กล่าวภายหลัง การร่วมประชุมกับวิปฝ่ายค้าน ว่า ได้มาชี้แจงต่อที่ประชุมถึงกรณีที่ พ.ร.บ.เงินกู้จำนวน 4 แสนล้านบาท ที่จะต้องบริหารโดยกองทุนบริหารเงินกู้เพื่อจัดการหนี้สาธารณะ ที่เป็นไปตามพ.ร.บ.หนี้สาธารณะ ที่ผ่านออกมาในสมัย<orgName>สนช.</orgName>จากการตรวจสอบพบว่า ในช่วงที่ร่าง พ.ร.บ.หนี้สาธารณะ เข้าสู่ การพิจารณาสนช.วาระ 1 พบว่า องค์ประชุมไม่ครบ และได้ผ่านในวาระ 3 จนประกาศใช้กฏหมาย จึงเข้าใจได้ว่า กองทุนบริหารเงินกู้ฯ อาจไม่สมบูรณ์ </p>
<p>"ผมจะนำเรื่องนี้ไปหารือในภาคประชาชน เพื่อที่จะดำเนินการต่อไป เนื่องจากที่ผ่านมามีกฏหมายหลายฉบับที่<orgName>ศาลรัฐธรรมนูญ</orgName>ทตีตกไป เนื่องจากองค์ประชุมในวาระแรกไม่ครบ "นายณัฐวุฒิ กล่าว</p>
<p>นายจตุพร พรหมพันธุ์ ส.ส.สัดส่วน <orgName>พรรคเพื่อไทย</orgName> กล่าวถึง พ.ร.ก.กู้เงินของรัฐบาลที่ผ่านสภาฯว่า ตนจะนำเรื่องนี้ไปอภิปรายในการชุมนุมของ<orgName>กลุ่มนปช.</orgName>ด้วย เนื่องจาก พ.ร.ก.ดังกล่าว ไม่ได้บอกว่า จะใช้หนี้อย่างไร พูดแต่เอาดีเข้าตัวเองเสมือนทำอย่างโปร่งใส ตรงกันข้าม ประชาชนไม่ได้ประโยชน์เลย เพราะเงินที่รัฐบาลกู้ เป็นการกู้เงินในสถาบันการเงินในประเทศ ยกตัวอย่าง หากประชาชนจะกู้เงินซื้อบ้าน เมื่อรัฐบาลกูไปเองเสียเกือบหมด ประชาชนที่เคยกู้ซื้อบ้านยากอยู่แล้ว ก็จะยากขึ้นไปอีก ปิดโอกาสประชาชนชัดเจน</p></body>
</news>
