<teiHeader>
<fileDesc>
<titleStmt>
  <title>นุ๊กแจงป้อ รถเสียเหตุตามเฝ้าโล่งจบด้วยดี  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-06-13 10:12:53  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=175939  </bibl>
</sourceDesc>
</fileDesc>
</teiHeader>
<news>
<headline>นุ๊กแจงป้อ รถเสียเหตุตามเฝ้าโล่งจบด้วยดี</headline>
<lead>"นุ๊ก" แจง "ป้อ" รถเสีย เหตุตามเฝ้า โล่ง จบกันดี แอบหวั่น อดีตผัวหึง หากมีแฟนใหม่ ย้ำชัดเจน แค่เพื่อนไม่รีเทิร์น</lead>
<neck></neck>
<body><p>ทำเอาประชาชนคนอ่าน งงไปตาม ๆ กัน ทั้งที่ แม่ม่ายยังสาว นุ๊ก-สุทธิดา เกษมสันต์ ณ อยุธยา เพิ่งจะจูงมืออดีตสามี ป้อ ประตูน้ำ ไปจดทะเบียนหย่ากันแท้ๆ วันก่อนกลับมีภาพว่า ฝ่ายชายไปตามเฝ้าอดีตเมียถึงงาน ทั้งที่ก่อนหน้านี้ สาดโคลนใส่กันแทบจะไม่เผาผีกันแต่มาครั้งนี้เกิดอะไรขึ้น เรื่องราวถึงได้กลับตาลปัตรไปกันหมด</p>
<p>"มันมีเหตุที่เราต้องไปดูแลเค้าอยู่ประมาณอาทิตย์หนึ่ง พอดีช่วงนั้น รถเค้าเสีย แล้วเราต้องไปรับเค้าออกมาจากบ้าน รับออกมาทานข้าวบ้าง พอดีว่า วันนั้น นุ๊ก มีงานก็เลยรับเค้าไป แล้วก็ทำงานเล็ก ๆ น้อย ๆ เค้าก็รอ บางทีก็พาเค้าไปทานข้าวกับแฟนเค้า เราก็ไปทำอย่างอื่นค่ะ"</p>
<p>คนสงสัยความสัมพันธ์ "ก็เป็นเพื่อนกันค่ะ ดีใจที่เรื่องจบแบบนี้ ตอนแรกก็มีเพื่อนเตือนว่า ทำอะไรก็แคร์คนอื่นบ้าง เวลาที่เราโกรธก็โกรธสุด ๆ ไม่คุยกัน แต่คนจะงงมั้ย พอดีกัน ก็ไม่ต้องไปเดินที่ไหนก็ได้ แต่นุ๊กก็บอกว่าเราเป็นตัวจริง ไม่เคยโกหก ถ้าคนเราเป็นแฟนกัน หรือ แต่งงานกันธรรมดา ทะเลาะกันแล้วก็คงแตกกันไปเลย แต่พอดีว่ามีลูกเหมือนเป็นตัวเชื่อม เด็กที่พ่อแม่เลิกกันก็ต้องมีปัญหาอยู่แล้ว จะมากน้อยขึ้นอยู่กับว่า พ่อแม่จะตกลงกันยังไง ความเป็นทีมเวิร์คของพ่อแม่ ยังพาลูกไปกินข้าวด้วยกันได้ เพียงแต่ต่างคนก็ไปมีชีวิตของตัวเอง ก็จะทำให้ลูกมีปัญหาน้อยที่สุดค่ะ"</p>
<p>อะไรที่ทำให้กลับมาคุยกันด้วยดี "เป็นเพราะผู้ใหญ่มั้งคะ ตอนแรกผู้ใหญ่ก็ไม่อยากยุ่ง เราก็คุยกันด้วยอารมณ์ คนนึงก็โกรธ คนนึงก็งอนปัญหาก็ยิ่งรุนแรงขึ้น แต่พอผู้ใหญ่ค่อย ๆ เข้ามา ก็คุยกันด้วยเหตุผลมากกว่าอารมณ์ ประกอบกับมีลูกด้วย บางอย่างก็แค่ลืมมันไปก็ได้เป็นอย่างนี้ก็ดีแล้ว สุดท้าย ก็ยังเป็นเพื่อนกัน แต่ก็ยังมีทะเลาะกันบ้าง"</p>
<p>พอกลับมาคุยกันอีกกลัวมั้ยว่าจะมีปัญหาเรื่องก้าวก่ายเรื่องส่วนตัวของกัน "ตอนแรกก็กลัวพอสนิทกันมากๆ ก็จะมีแซวกันตามประสาผู้ใหญ่ วันที่ไปหย่ายังแซวกันเลยว่ากลับมาดีกันอีกรอบมั้ย แต่นุ๊กก็เชื่อว่าถ้าต่างฝ่ายต่างชัดเจน ไม่โกหก โดยเฉพาะตัวเราชัดเจน เพื่อนก็คือเพื่อน ไม่ใช่ว่าเหงาๆ ไม่มีใครก็ไปจับมือเค้า เหงาก็ต้องอยู่ของเรา เค้าจะได้ไม่มาล้ำเส้นค่ะ ถ้าสมมตินุ๊กมีแฟนนุ๊กก็จะคุยโทรศัพท์ต่อหน้าเค้า ให้เค้ารู้ว่าเราไม่ได้เปลี่ยนทั้งต่อหน้าและลับหลัง คำว่าเพื่อนของเราเป็นเพื่อนกันจริง แต่มันเหนือกว่าคำว่าเพื่อนเพราะเราเป็นพ่อกับแม่ของลูกด้วย"</p>
<p>กลัวเค้าหึงมั้ยถ้าเรามีแฟน "แรกๆ ก็หึง แต่ถ้าเราชัดเจน เราไม่โกหก อาจจะไม่ต้องบอกว่าคนนั้นๆ เป็นใคร แต่เราก็บอกเค้า เค้าน่าจะรับได้ แต่ถ้าไปโกหกว่าไม่มีใคร เค้าอาจจะรับไม่ได้ เราก็ต้องเป็นตัวเรา เพราะอย่างนุ๊กกับป้อ ด้วยความสัมพันธ์ที่แน่นหนาขนาดนี้ ถ้าจะกลับไปคืนดีกันคงกลับไปนานแล้วไม่ต้องรออะไร สำหรับนุ๊กเองไม่หึงป้อในฐานะแฟนเก่า แต่อาจจะมีในฐานะแม่ของลูก บางทีอยากจะเรียกร้องอะไรให้ลูกบ้าง แต่ก็ไม่ได้มากมายนัก เพราะอีกฝ่ายเค้าจะคิดว่าเราเยอะไป ไม่อยากให้เค้ามาเกลียดลูกเรา ส่วนค่าเลี้ยงดูคุณปู่ คุณย่าเค้าจะเป็นคนซัพพอร์ตช่วยกันดูแล เพราะป้อเค้าไม่ได้มีอาชีพอะไร ตอนที่หย่าก็ไม่ได้เขียนอะไรชัดเจน ลายลักษณ์อักษรมันก็แค่นั้น การกระทำสำคัญสุด ถ้าเขียนไปแล้วไม่ทำก็ต้องไปฟ้องกันอีก ใช้ความกลมเกลียวกันน่าจะดีสุด"</p></body>
</news>
