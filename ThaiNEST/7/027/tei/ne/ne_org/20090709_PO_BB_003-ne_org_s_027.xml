<teiHeader>
<fileDesc>
<titleStmt>
  <title>"ทักษิณ"เบรกยึดสนามหลวงจัดแซยิด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/09/news_29074146.php?news_id=29074146  </bibl>
</sourceDesc>
</fileDesc>
</teiHeader>
<news>
<headline>"ทักษิณ"เบรกยึดสนามหลวงจัดแซยิด</headline>
<lead>“ทักษิณ” สั่งเบรก “<orgName>เสื้อแดง</orgName>” ยึดสนามหลวงจัดแซยิด หลังหลายฝ่ายต่อต้าน และพยายามเชื่อมโยงกับสถาบัน แต่ไม่ห้ามล่าชื่อถวายฎีกา โพลล์ชี้ประชาชนค้านใช้สนามหลวงจัดแซยิด “ปลัดกลาโหม” ชี้ถวายฎีกาอภัยโทษ “ทักษิณ”ไม่เหมาะสม</lead>
<neck></neck>
<body><p>จี้ รมต.<orgName>ยุติธรรม</orgName>ต้องชี้แจงให้คน<orgName>ไทย</orgName>เข้าใจ</p>
<p>นายนพดล ปัทมะ อดีตที่ปรึกษากฎหมาย พ.ต.ท.ทักษิณ ชินวัตร อดีตนายกรัฐมนตรี กล่าวถึงกรณี<orgName>กลุ่มเสื้อแดง</orgName>จะจัดงานฉลองวันเกิดให้แก่ พ.ต.ท.ทักษิณ ที่ท้องสนามหลวง ว่า ล่าสุด พ.ต.ท.ทักษิณ โทรศัพท์มาหารือกับตน เกี่ยวกับความเคลื่อนไหวดังกล่าวของ<orgName>กลุ่มคนเสื้อแดง</orgName> เนื่องจาก พ.ต.ท.ทักษิณ ไม่สบายใจ กรณีที่มีหลายฝ่ายโดยเฉพาะรัฐบาลออกมาต่อต้านการจัดงานแซยิด และพยายามเชื่อมโยง พ.ต.ท.ทักษิณ กับสถาบัน รวมทั้งพยายามจุดประเด็นเรื่องความไม่เหมาะสม อีกทั้งในวันเกิดปีที่ผ่านๆ มา พ.ต.ท.ทักษิณ และครอบครัว ก็ไม่ได้จัดงานฉลองใหญ่โตเช่นกัน</p>
<p>“พ.ต.ท.ทักษิณ จึงฝากไปยังคน<orgName>เสื้อแดง</orgName>ว่า ไม่ต้องการให้จัดงานวัดเกิดที่ท้องสนามหลวง เพราะมองว่าเป็นเรื่องที่ไม่เหมาะสม แต่ขอขอบคุณในความหวังดีของ<orgName>กลุ่มคนเสื้อแดง</orgName> ที่ต้องการแสดงน้ำใจและความคิดถึงมาให้”</p>
<p>อย่างไรก็ตาม กรณีการล่าชื่อ 1 ล้านชื่อถวายฎีกา เพื่ออภัยโทษให้แก่ พ.ต.ท.ทักษิณ นั้น พ.ต.ท.ทักษิณ ไม่ได้คุยกับตนในเรื่องนี้ แต่ที่ผ่านมา พ.ต.ท.ทักษิณ เคยระบุว่าเป็นสิทธิและกระบวนของคน<orgName>เสื้อแดง</orgName></p>
<p>นายสงวน พงษ์มณี ส.ส.<orgName>ลำพูน</orgName> <orgName>พรรคเพื่อไทย</orgName> กล่าวว่า วันที่ 26 ก.ค.นี้ เป็นวันคล้ายวันเกิดของ พ.ต.ท.ทักษิณ ชาวลำพูนจะร่วมกันจัดพิธีสืบชะตาหลวงครั้งใหญ่ให้แก่ พ.ต.ท.ทักษิณ ที่วัดพระธาตุหริภุญชัย ซึ่งเป็นวัดเก่าแก่ของชาว<orgName>ลำพูน</orgName> ดังนั้น จึงขอฝากเชิญชวนประชาชนชาวภาคเหนือตอนบนที่สนใจเข้าร่วมพิธีครั้งนี้ด้วย</p>
<p>โพลล์ชี้<orgName>ปชช.</orgName>ค้านใช้สนามหลวงจัดแซยิด</p>
<p>ด้าน ดร.นพดล กรรณิกา ผู้อำนวยการ<orgName>สำนักวิจัยเอแบคโพลล์ มหาวิทยาลัยอัสสัมชัญ</orgName> เปิดเผยผลวิจัยถึงแนวคิดจะใช้สนามหลวงจัดงานวันเกิดของ พ.ต.ท.ทักษิณ ชินวัตร สำรวจประชาชนที่มีอายุ 18 ปีขึ้นไปใน 17 จังหวัดของประเทศ อาทิ <orgName>กรุงเทพฯ</orgName> <orgName>เชียงใหม่</orgName> <orgName>ลำพูน</orgName> และ<orgName>ลำปาง</orgName> เป็นต้น จำนวนทั้งสิ้น 1,283 ครัวเรือน เมื่อวันที่ 7 ก.ค. พบว่า ร้อยละ 81.4 ไม่เห็นด้วย เพราะเป็นเรื่องไม่เหมาะสม จะทำให้ต่อต้านอดีตนายกรัฐมนตรีมากขึ้นไปอีก และจะทำให้บ้านเมืองแตกแยก เสียหายมากขึ้น เป็นต้น ขณะที่ร้อยละ 18.6 เห็นด้วย เพราะคิดว่าเป็นสถานที่สาธารณะ เป็นต้น</p>
<p>เมื่อถามถึงจุดยืนทางการเมืองของประชาชนผู้ถูก ศึกษาในสถานการณ์การเมืองปัจจุบัน พบว่า ส่วนใหญ่ หรือร้อยละ 55.8 ระบุไม่ฝักใฝ่ฝ่ายหนึ่งฝ่ายใด ขณะที่ ร้อยละ 35.0 สนับสนุนรัฐบาล และร้อยละ 9.2 ไม่สนับสนุนรัฐบาล</p>
<p>“ปลัด<orgName>กห.</orgName>”ติงถวายฎีกาช่วยทักษิณไม่เหมาะ</p>
<p>พล.อ.อภิชาต เพ็ญกิตติ ปลัด<orgName>กระทรวงกลาโหม</orgName> กล่าวกรณีที่ พ.ต.ท.ทักษิณ ระบุรัฐบาลไม่มีทางจับเขาได้ และอย่าเสียเวลาในการไล่ล่าตัวกลับประเทศ ว่า เป็นความคิดของเขา ที่ผ่านมาเขาก็พูดไปเรื่อย เรื่องนี้คงต้องติดตามดูว่าเป็นอย่างไร</p>
<p>ส่วนที่มีความพยายามยื่นถวายฎีกาขอพระราช ทานอภัยโทษให้แก่ พ.ต.ท.ทักษิณ นั้น เป็นเรื่องทางการเมือง ถือว่าไม่น่าจะเหมาะสม ตนคิดว่ารัฐมนตรีว่าการ<orgName>กระทรวงยุติธรรม</orgName>ต้องเข้ามาดูแล และชี้แจงให้เกิดความเข้าใจกับประชาชน ไม่ใช่เป็นเรื่องที่จะปล่อยเลยไป เพราะการยื่นถวายฎีกาต้องผ่านความเห็นชอบของรัฐมนตรีว่าการ<orgName>กระทรวงยุติธรรม</orgName> ตามกฎหมาย</p>
<p>ย้ำ”ทักษิณ”น่าสงสัยจ้องทำร้ายสถาบัน</p>
<p>พล.อ.สมเจตน์ บุญถนอม แกนนำ<orgName>กลุ่มสยามสามัคคี</orgName> และอดีตเลขาธิการ<orgName>คณะมนตรีความมั่นคงแห่งชาติ</orgName> (<orgName>คมช.</orgName>) กล่าวถึง<orgName>กลุ่ม นปช.</orgName>จะนัดชุมนุมใหญ่กดดันรัฐบาลในเดือน ส.ค.นี้ และจะปิดเกมรัฐบาลภายใน 3 เดือน ว่า ถือเป็นเป้าหมายของเขาและประกาศมาตลอดอยู่แล้ว แต่ก็ถือเป็นเรื่องที่น่าสงสาร พ.ต.ท.ทักษิณ ซึ่งปกติเป็นคนฉลาด แต่ขณะนี้กำลังตกเป็นเครื่องมือถูกคนอื่นหลอกเอาเงิน ทั้งที่รู้อยู่แล้วว่าความเป็นไปได้ต่ำมาก ที่ผ่านมาคนเหล่านั้นมีวิธีการต่างๆ หลอกเอาเงินจาก พ.ต.ท.ทักษิณ และอ้างมาใช้ในการเคลื่อนไหวชุมนุม</p>
<p>ผู้สื่อข่าวถามถึงกรณีที่ พ.ต.ท.ทักษิณ ระบุไม่มีส่วนสนับสนุนการยื่นถวายฎีกาขอพระราชทานอภัยโทษ เป็นการดำเนินการของประชาชน พล.อ.สมเจตน์ กล่าวว่า การพิจารณาขอนิรโทษกรรมต้องดูพฤติกรรมว่า พ.ต.ท.ทักษิณ จงรักภักดีจริงหรือไม่ เพราะพฤติกรรมของ พ.ต.ท. ทักษิณ และบริวารจากการชุมนุมที่ผ่านมา ทำให้เกิดข้อสงสัยว่าเขาไม่จงรักภักดี มีพฤติกรรมที่จ้องทำร้ายสถาบันมาอย่างต่อเนื่อง และที่ผ่านมา พ.ต.ท.ทักษิณ ก็ยังไม่สำนึกในความผิดที่ก่อ</p>
<p>ดังนั้น การจะขอนิรโทษกรรมคงต้องดูที่พฤติกรรมของเขาว่ามีวัตถุประสงค์อะไร</p>
<p>ตร.เตรียมออกหมายจับเสื้อแดงไล่รมว.<orgName>สธ.</orgName></p>
<p>พ.ต.อ.สมโภชน์ สนกนก ผกก.<orgName>สภ.แม่ริม</orgName> จ.เชียงใหม่ กล่าวภายหลังรอง ผอ.<orgName>โรงพยาบาลนครพิงค์</orgName> อ.แม่ริม จ.เชียงใหม่ เข้าแจ้งความกับพนักงานสอบสวนกรณี<orgName>กลุ่มคนเสื้อแดง</orgName>จากกลุ่มรักเชียงใหม่ 51 กว่าร้อยคน บุกเข้าไปขับไล่และก่อความวุ่นวายขว้างปาสิ่งของใส่รถของนายวิทยา แก้วภราดัย รมว.<orgName>สาธารณสุข</orgName> ซึ่งเดินทาง ไปมอบนโยบายคุมเข้มไข้หวัดใหญ่ 2009 เมื่อวันที่ 6 ก.ค.ที่ผ่านมา ว่า ขณะนี้พนักงานสอบสวนกำลังรวบรวมพยานหลักฐาน เบื้องต้นมีผู้ชุมนุมที่เข้าข่ายมีความผิดฐานมั่วสุมเกินกว่า 10 คน ไม่น้อยกว่า 1 คน ซึ่งจะมีการออกหมายจับในเร็วๆ นี้</p>
<p>แหล่งข่าวระบุว่า จากเหตุการณ์ที่เกิดขึ้นทำให้ พล.ต.ท.สมคิด บุญถนอม ผู้บัญชาการตำรวจภูธรภาค 5 เตรียมพิจารณาถอนประกันแกนนำกลุ่มรักเชียงใหม่ 51 โดยเฉพาะนายเพชรวรรต วัฒนพงษ์ศิริกุล และ น.ส.กัญญาภัคร มณีจักร หากพบว่ามีส่วนเกี่ยวข้องกับเหตการณ์ที่เกิดขึ้น</p>
<p>ตร.<orgName>มาเลย์</orgName>ปัด”ทักษิณ”อยู่ในประเทศ</p>
<p><orgName>หนังสือพิมพ์นิวสเตรตส์ ไทมส์</orgName> ของ<orgName>มาเลเซีย</orgName> รายงาน เมื่อวันที่ 7 ก.ค. ว่า ตำรวจมาเลเซียปฏิเสธว่า มีผู้พบ พ.ต.ท.ทักษิณ ชินวัตร อดีตนายกรัฐมนตรี<orgName>ไทย</orgName> ในมาเลเซียเมื่อเร็วๆ นี้ และหนีไปก่อนเจ้าหน้าที่เข้าจับกุม โดยตันศรีมูซา ฮัสซัน สารวัตรใหญ่<orgName>มาเลเซีย</orgName> กล่าวว่า ไม่ได้รับรายงาน และไม่เคยได้รับแจ้งว่า พ.ต.ท.ทักษิณอยู่ในมาเลเซีย หรือหลบหนีตำรวจ<orgName>มาเลเซีย</orgName>ไปได้</p>
<p>“ทักษิณ”เหินฟ้าไปฟิจิ-ตองกา</p>
<p><orgName>แพคนิวส์</orgName> รายงานวานนี้ โดยอ้างแหล่งข่าวเผยว่า พ.ต.ท.ทักษิณ และคณะผู้ติดตาม เดินทางถึงฟิจิโดยเครื่องบินเจ็ตส่วนตัวเมื่อวันที่ 6 ก.ค. และเข้าพบนายพลแฟรงก์ ไบไนมารามา รักษาการนายกรัฐมนตรี<orgName>ฟิจิ</orgName> และเจ้าหน้าที่รัฐบาล รวมถึงเจ้าหน้าที่ด้านการลงทุน</p>
<p><orgName>แพคนิวส์</orgName> รายงานว่า พ.ต.ท.ทักษิณ เดินทางด้วยเครื่องบินส่วนตัวออกจากดูไบ และแวะเติมเชื้อเพลิงที่กัวลาลัมเปอร์ ประเทศมาเลเซีย รวมถึงเมืองพอร์ตมอเรสบาย ในปาปัวนิวกินี ก่อนไปยังฟิจิซึ่งพักค้างคืนที่โรงแรมหรู ฮอลิเดย์ อินน์ และเดินทางไปตองกา เมื่อวันอังคาร (7 ก.ค.)</p>
<p><orgName>แพคนิวส์</orgName> ระบุว่า สื่อต่างแดนรายงาน ทำนองว่า พ.ต.ท.ทักษิณ มองหาประเทศที่ไม่มีสนธิสัญญาส่งผู้ร้ายข้ามแดนกับไทย ซึ่งฟิจิและตองกาดูเข้าทาง ขณะที่รายงานในอีกสื่อหนึ่ง ระบุว่า พ.ต.ท.ทักษิณ เสนอแพ็คเกจลงทุน 280 ล้านดอลลาร์ แลกเปลี่ยนกับการขอลี้ภัย</p>
<p>“บัญญัติ”เชื่อ<orgName>ม็อบเสื้อแดง</orgName>ล้มรัฐบาลไม่ได้</p></p>
<p>นายบัญญัติ บรรทัดฐาน กรรมการที่ปรึกษา<orgName>พรรคประชาธิปัตย์</orgName> กล่าวถึง การเคลื่อนไหวของกลุ่มการเมืองจะส่งผลกระทบต่อเสถียรภาพของรัฐบาลหรือไม่ ว่า กลุ่มที่เคลื่อนไหวคงไม่หยุดกันง่ายๆ ซึ่งพรรคการเมือง หรือกลุ่มการเมืองจะต้องระมัดระวังความรู้สึกของประชาชนที่มีต่อความเคลื่อน ไหวด้วย</p></p>
<p>“ผมคิดว่า <orgName>ม็อบเสื้อแดง</orgName>ที่นัดจะกลับมารวมตัวกันในช่วงวันเกิดของ พ.ต.ท.ทักษิณ ไม่น่าจะส่งผลให้มีการเปลี่ยนแปลงทางการเมือง แต่สิ่งสำคัญ คือ ประชาชนต้องรู้เท่าทันและช่วยกันแสดงออกว่า การเคลื่อนไหวบางอย่างเป็นการเคลื่อนไหวด้วยความสุจริตใจบนพื้นฐานของสิทธิ เสรีภาพตามรัฐธรรมนูญหรือไม่ หรือมีวาระซ่อนเร้นทำเพื่อใคร ถ้าประชาชนเข้าใจสิ่งนี้ และกล้าแสดงออก จะช่วยให้สถานการณ์ดีขึ้นแน่นอน”</p></body>
</news>
