<teiHeader>
<fileDesc>
<titleStmt>
  <title>“นก” เมินข่าว “วินนี่” ควง “สน” เที่ยวบาร์เกย์ แต่ถ้ามีภาพหลุดคงต้องพิจารณาใหม่  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-22 01:30:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000068806  </bibl>
</sourceDesc>
</fileDesc>
</teiHeader>
<news>
<headline>“นก” เมินข่าว “วินนี่” ควง “สน” เที่ยวบาร์เกย์ แต่ถ้ามีภาพหลุดคงต้องพิจารณาใหม่</headline>
<lead>"นก" ไม่สน กระแสข่าว "วินนี่" ควง "สน" เที่ยวบาร์เกย์ มั่นใจ ดูไม่ผิด แฟนหนุ่มแมนทั้งแท่ง แต่แอบหวั่น ถ้ามีภาพหลุดออกมาจริงๆ คงต้องพิจารณาใหม่ เผย กำลังจะไปเที่ยวบ้านฝ่ายชายที่อเมริกา ทำใจคนมองไปอยู่ด้วยกัน</lead>
<neck></neck>
<body><p>ขนาดนักแสดงสาว "นก อุษณีย์ วัฒฐานะ" เปิดตัวว่าคบหาอยู่กับหนุ่ม "วินนี่" แต่ฝ่ายชายก็ยังโดนกระแสข่าวไม่แมนมาตลอด ล่าสุดก็ยิ่งตอกย้ำเข้าไปอีก เมื่อมีกระแสข่าวว่าจะมีภาพหลุด หนุ่มวินนี่ควงพระเอกหน้าใหม่<orgName>ค่ายเอ็กแซ็กท์</orgName>อย่าง "สน ยุกต์ ส่งไพศาล" ไปเที่ยวบาร์เกย์ด้วยกัน ร้อนถึงนกแฟนสาวต้องออกมาเคลียร์ให้อีกรอบ ซึ่งเจ้าตัวแจงว่า ทราบข่าวแล้วแต่ยังไม่เห็นภาพ ยัน แฟนแมนเต็มร้อย แต่มิวายแอบหวั่น บอกถ้ามีภาพออกมาจริงๆ คงต้องพิจารณาใหม่</p>
       
       <p>"ได้ยินมาเหมือนกันค่ะ แต่ยังไม่เห็นภาพที่เขาไปปาร์ตี้ จริงๆ มันมีข่าวว่าเขาเป็นเกย์มาตั้งนานแล้ว ก็อยากให้เขามาตอบเองมากกว่า เพราะว่าเขาก็อยากจะออกมาพูดด้วย แต่หนูก็บอกเขาว่าไม่เป็นไร มันต้องใช้เวลาเดี๋ยวคนก็เข้าใจ แต่ว่าเรื่องพวกนี้มันก็ต้องมีหลักฐาน ก็บอกเขาว่าถ้าไม่ได้เป็นก็ไม่ต้องกลัว"</p>
       
       <p>"ไม่กลัวเรื่องภาพ เพราะว่าเขาก็ยังไม่เห็น แล้ววินนี่ก็จะถามว่าทำไมละ ถ้าไปเจอแล้วจะต้องตอบคำถามว่ายังไง แต่เขาก็คงชินแล้วค่ะ นกก็บอกให้เขาทำใจ เขายังไม่รู้เลยด้วยซ้ำว่าคนไหน เพราะเขาก็จำชื่อนักแสดง<orgName>ไทย</orgName>ไม่ค่อยได้ เขาไม่ได้ปฏิเสธว่าไม่รู้จัก แต่คือเขาน่าจะจำไม่ได้มากกว่า คือหนูก็ไม่รู้จักสนเป็นการส่วนตัวอะไร รู้แต่ว่าเขาถ่ายละครกับต้น(เดอะสตาร์) คงไม่คิดสอบถามด้วย เพราะคิดว่ามันไม่มีอะไร เอาเป็นว่าหนูใช้เวลาอยู่กับเขามากกว่าคนที่ลงข่าว หนูน่าจะรู้จักเขาดีกว่า"</p>
       
       <p>"จริงๆ หนูก็สนิทกับเขาในระดับหนึ่ง ยังไม่มีอะไรให้สงสัย ยังไม่พลาดค่ะ เรื่องนี้ที่มีข่าวไปเที่ยวบาร์เกย์หรืออะไรนกรู้สึกเฉยๆ เพราะว่าเวลานกไปเที่ยว นกก็ไปเที่ยวกับเพื่อนกลุ่มนี้ ในกลุ่มมันก็อาจจะมีบ้าง แต่ไม่จำเป็นว่าเขาจะต้องเป็น และเรื่องแบบนี้ต้องใช้เวลาเป็นเครื่องพิสูจน์ค่ะ"</p>
       
       <p>"นกคิดว่าเรด้ายังไม่เสียค่ะ ถ้ามีภาพหลุดออกมาจริงๆ ก็คงต้องพิจารณานิดหนึ่ง แต่คงไม่ให้บั่นทอนจิตใจ มันคงน้อยมากเพราะว่าเขาก็คือเขา หรือว่าในอนาคตเขาอาจจะเปลี่ยน เราก็คือเพื่อนกัน เรื่องรสนิยมมันห้ามไม่ได้ค่ะ เป็นเพื่อนกันก็พอแล้ว ถ้าเป็นเดี๋ยวก็ออกมาเองค่ะ ทุกคนก็จะเห็น(หัวเราะ)"</p>
       
       <p>โต้ข่าวลือเลิกกันแล้ว ฟุ้งยังรักกันดี และตอนนี้กำลังจะไปเที่ยวบ้านฝ่ายชายที่อเมริกา แต่ปัดไม่ได้ดูตัวแค่ไปเที่ยวเฉยๆ</p>
       
       <p>"ยังรักกันดีเหมือนเดิมค่ะ เรื่อยๆ ค่ะ ก็โทร.คุยกัน แต่ไม่ค่อยได้หวานอะไร คงเป็นด้วยความที่เขาเด็ก เขาก็จะมากวน แต่ไม่ได้ทะเลาะ จะออกแหย่ๆ กันมากกว่า แต่มีในเรื่องของภาษาฟังไม่รู้เรื่อง แล้วทำให้เข้าใจผิดกันก็มี"</p>
       
       <p>"เรากำลังจะไปเที่ยวบ้านเขาค่ะ ก็กะไว้ว่าไปสัก 2 อาทิตย์ ไม่ไปนานยังอยากถ่ายละครอยู่ ตั้งใจไปเที่ยวค่ะ ไม่ได้ไปดูตัว เพิ่งรู้จักกันเอง แต่คุณพ่อคุณแม่เขาก็จะโทร.มาถามเราบ่อย ว่าเมื่อไหร่จะมาหา เมื่อไหร่จะไปเยี่ยม"</p>
       
       <p>ไม่สนหากใครจะมองไปอยู่ด้วยกัน ใครจะคิดในแง่ลบอย่างนั้นก็เชิญ..."ถ้าใครจะคิดในแง่ลบก็คิดไป แต่นกก็คิดว่าเป็นเรื่องที่ดี ถ้านกไปแล้ว เวลาเราคบกันก็ทำให้พ่อแม่รู้ ให้เขาได้รับรู้ คือบางอย่างเราไปห้ามความคิดของเขาไม่ได้ค่ะ"</p></body>
</news>
