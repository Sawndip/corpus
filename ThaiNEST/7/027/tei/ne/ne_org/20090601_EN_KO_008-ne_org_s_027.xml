<teiHeader>
<fileDesc>
<titleStmt>
  <title>‘จุ๊บ’ปัดมีเอี่ยวช่วย‘ขวัญ’สร้างกระแส  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090601/15126/%e2%80%98%e0%b8%88%e0%b8%b8%e0%b9%8a%e0%b8%9a%e2%80%99%e0%b8%9b%e0%b8%b1%e0%b8%94%e0%b8%a1%e0%b8%b5%e0%b9%80%e0%b8%ad%e0%b8%b5%e0%b9%88%e0%b8%a2%e0%b8%a7%e0%b8%8a%e0%b9%88%e0%b8%a7%e0%b8%a2%e2%80%98%e0%b8%82%e0%b8%a7%e0%b8%b1%e0%b8%8d%e2%80%99%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%81%e0%b8%a3%e0%b8%b0%e0%b9%81%e0%b8%aa.html  </bibl>
</sourceDesc>
</fileDesc>
</teiHeader>
<news>
<headline>‘จุ๊บ’ปัดมีเอี่ยวช่วย‘ขวัญ’สร้างกระแส</headline>
<lead>“จุ๊บ” สมชาย สาธุธรรม ยันไม่ใช่ชนวนทำ “ขวัญ-หญิง” ตบกัน ออกตัวไม่ได้ดังพอ จะช่วยฉุดเรตติ้งพ็อกเก็ตบุ๊กให้ใคร</lead>
<neck></neck>
<body><p>ตกพ่วงเป็นข่าวฉาวไปด้วย เมื่อมีข่าวว่า เหตุที่ “ขวัญ” พรพิมล แดงสำราญ และ“หญิง” อภิสรา รักชาติ ตบกันเพราะแย่ง “จุ๊บ” สมชาย มีโอกาสเจอหน้าคนกลางอย่าง จุ๊บ เจ้าตัวรีบปฏิเสธลั่น ว่าไม่มีทางเป็นไปได้ เพราะเขาไม่ได้คบหากับสองสาวนี้แน่นอน 
“หญิงเป็นเพื่อนคบกันมาหลายปี แล้วขวัญก็เป็นรุ่นน้องในกลุ่มหนึ่ง แต่ผมไม่ค่อยซี้กันเท่าไหร่ เท่าที่คุยกับหญิง เขาบอกว่าตีกันจริง แต่ตีกันเรื่องที่ว่ามีคนไปบอกขวัญ ว่าหญิงพูดว่าขวัญแก้ผ้าเพราะอยากจะดัง อยากได้เงิน และพอไปเจอกันคงหมั่นไส้ เรื่องที่ตบตีกันไม่ได้เกี่ยวกับผมเลย เพราะไม่ได้เป็นแฟนกัน ไม่ได้กุ๊กกิ๊กกันแน่นอน สาบานต่อหน้าไฟเลย ตอนแรกก็ตกใจเหมือนกัน มันเป็นเรื่องที่ไม่น่าเป็นไปได้” จุ๊บกล่าวยืนยัน</p>

<p>อย่างไรก็ดี มีข่าวว่าเหตุการณ์คลิปหลุดนี้ เป็นการร่วมกันจัดฉาก เนื่องจาก ขวัญ กำลังจะออกพ็อกเก็ตบุ๊ก จุ๊บ ออกตัวทันที</p>

<p>“ไม่รู้ว่าน้องเขา หรือใครจะโปรโมท แต่ขอร้องอย่าเอาผมไปเกี่ยวข้องเลย เพราะผมไม่ได้ดังขนาดที่ว่าหนังสือจะขายได้ ส่วนเรื่องจะสร้างกระแสไหม ก็เรื่องของเขาแล้ว เพราะตอนนี้ น้องเขาก็คงได้รับบทลงโทษทางสังคมไปแล้ว เพราะคนมองว่าน้องเขาสร้างกระแส  สร้างภาพแล้ว ก็คือผลที่เขาได้ ผมเองไม่ได้อยากมีข่าวแบบนี้ มันอิ่มแล้ว ดูไม่ดี ขอผมทำงานดีกว่า อย่าเอาไปเกี่ยวข้องกับเรื่องไม่เป็นเรื่องเลย” จุ๊บแจกแจง  </p>

<p>ปฏิเสธว่าไม่เกี่ยวและไม่ซี้กับขวัญ แต่ไหงในพ็อกเก็ตบุ๊กเล่มดังกล่าว มีชื่อ จุ๊บ เป็นหนึ่งในผู้เขียนคำนิยมให้ด้วย ฝ่ายชายแจง </p>

<p>“ก่อนหน้านี้ น้องเขาบอกว่าจะเขียนหนังสือ ให้ไปเขียนคำนิยมให้หน่อย เขาบอกว่าจะออกแนวเกี่ยวกับดาราผู้ชายที่อยากจะหลอกเขา อะไรทำนองนี้ ตอนแรกที่เขาบอกผม ไม่คิดว่าเขาจะเขียนจริง ไม่คิดว่าน้องเขาจะเขียนหนังสือ เพราะผมงง ว่าน้องเขาจะขายอะไร จนวันนี้ถึงรู้ ว่าเขาเขียนหนังสือจริงๆ แต่ถามว่าโกรธไหม ผมไม่รู้ว่าใครเป็นคนทำ เลยไม่กล้าโกรธใคร แต่อาจจะมีนิดๆ ที่น้องเขาสร้างกระแส แต่จะให้บอกเต็มปากก็ไม่ได้ เพราะเราไม่รู้ว่าใครเป็นคนทำกันแน่” จุ๊บกล่าวสรุป</p></body>
</news>
