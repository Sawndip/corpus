<teiHeader>
<fileDesc>
<titleStmt>
  <title>นายกฯแย้มรู้ตัวคนสั่งฆ่า"สนธิ"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/16/news_29114878.php?news_id=29114878  </bibl>
</sourceDesc>
</fileDesc>
</teiHeader>
<news>
<headline>นายกฯแย้มรู้ตัวคนสั่งฆ่า"สนธิ"</headline>
<lead>นายกฯเผยหลักฐานคดียิง“สนธิ”แน่นหนา แย้มมีข้อมูล “ผู้บงการ” สั่งเดินหน้าพร้อมรับปากขจัดอุปสรรคทุกอย่าง ขณะที่ “ธานี” โวยลั่นมีตำรวจไส้ศึก ทำให้คดีล่าช้า ข้อมูลรั่วไหล ลั่นเตรียมออกหมายจับอีกนับสิบ ส่วนลูกจ้างสาวหน่วยรบพิเศษสอบแล้วไม่พบพิรุธ คาดแก๊งคนร้ายแอบเอารถไปก่อเหตุ ด้านตำรวจ <orgName>ปส.</orgName>ที่ถูกออกหมายจับจ่อถูกออกราชการ เหตุหายหน้าไปตั้งแต่ต้นเดือน ส่วน “จ่าทหาร” คาดซุกเมืองจันท์</lead>
<neck></neck>
<body><p>พล.ต.อ.ธานี สมบูรณ์ทรัพย์ รองผู้บัญชาการ<orgName>ตำรวจแห่งชาติ</orgName> (รอง ผบ.<orgName>ตร.</orgName>) ให้สัมภาษณ์แบบยาวๆ เป็นครั้งแรกเมื่อวานนี้ (15 ก.ค.) ภายหลังพนักงานสอบสวนขออนุมัติศาลออกหมายจับ ส.ต.ท.วีระวุฒิ มุ่งสันติ เจ้าหน้าที่<orgName>ศูนย์ข่าว กองบัญชาการตำรวจปราบปรามยาเสพติด</orgName> (<orgName>บช.ปส.</orgName>) และ จ.ส.อ.ปัญญา ศรีเหรา ทหารสังกัด<orgName>ศูนย์สงครามพิเศษ จ.ลพบุรี</orgName> ฐานร่วมกันพยายามฆ่านายสนธิ ลิ้มทองกุล แกนนำ<orgName>พันธมิตรประชาชนเพื่อประชาธิปไตย</orgName> และผู้ก่อตั้ง<orgName>หนังสือพิมพ์เอเอสทีวีผู้จัดการ</orgName> พร้อมตามยึดรถกระบะยี่ห้อโตโยต้า รุ่นไฮลักซ์วีโก้ สีเปลือกมังคุด ที่คาดว่าคนร้ายใช้เป็นพาหนะในการก่อเหตุ</p>
<p>พล.ต.อ.ธานี กล่าวว่า พนักงานสอบสวนได้ขออนุมัติออกหมายจับผู้ต้องหา 2 คนจริงตามเป็นข่าว และขณะนี้กำลังรวบรวมพยานหลักฐานเพื่อออกหมายจับเพิ่มต่อไป พร้อมประสานไปยัง พล.ต.ท.วุฒิ ลิปตพัลลภ ผ<orgName>บช.ปส.</orgName> เพื่อติดตามตัว ส.ต.ท.วีระวุฒิ ที่ถูกออกหมายจับแล้วแต่ยังไม่พบตัว ส่วน จ.ส.อ.ปัญญา อยู่ระหว่างประสานกับกองทัพเพื่อติดตามตัวเช่นกัน รวมทั้งให้ฝ่ายสืบสวนคอยติดตามความเคลื่อนไหวของบุคคลทั้งสองด้วย เบื้องต้นเชื่อว่าน่าจะยังอยู่ในประเทศ และขณะนี้ยังไม่ได้ติดต่อขอมอบตัว</p>
<p>ส่วนการออกหมายจับเพิ่มนั้น พล.ต.อ.ธานี กล่าวว่า น่าจะมีอีกหลายคน อาจจะเป็นสิบคน ซึ่งยังไม่ทราบว่าจะออกหมายจับได้เมื่อไร คนที่อยู่ในข่ายเป็นไปได้ทั้งพลเรือน ตำรวจ หรือทหาร อย่างไรก็ตาม ต้องรอการจับกุม 2 คนแรกที่ออกหมายจับให้ได้ก่อน</p>
<p>ผู้สื่อข่าวถามว่า เกรงจะมีการฆ่าตัดตอนผู้ต้องหาที่ถูกออกหมายจับหรือไม่ พล.ต.อ.ธานี กล่าวว่า หลายฝ่ายก็เป็นห่วงกันไป ส่วน น.ส.รัศมี เมฆชัย ที่มีชื่อเป็นผู้ครอบครองรถกระบะต้องสงสัย และได้เชิญตัวมาสอบปากคำนั้น จากการสอบสวนพบว่าไม่น่าจะมีส่วนเกี่ยวข้องกับคดี เนื่องจากอาจมีคนอื่นนำรถไปใช้ก่อเหตุ</p>
<p>ส่วนรถกระบะมาสด้า ซึ่งเป็นรถอีกคันที่คนร้ายใช้ขับประกบรถของนายสนธิ ตรวจสอบพบว่า ในประเทศไทยมีจำนวน 800 กว่าคัน แต่เข้าข่ายเพียง 5 คัน ซึ่งอยู่ระหว่างการตรวจสอบ สำหรับหลักฐานอาวุธปืนที่ใช้ก่อเหตุ ยังไม่พบเลย แต่ไม่มีผลกับการดำเนินคดี เนื่องจากมีพยานแวดล้อม และหลักฐานอื่นอีกเป็นจำนวนมาก</p>
<p>“คดีน่าจะทำได้เร็วกว่านี้ แต่ที่ช้าไปบ้างเนื่องจากเจ้าหน้าที่ตำรวจบางคนไม่มีจิตวิญญาณของการทำ หน้าที่ตำรวจ บางคนทำตัวเป็นไส้ศึก ทำให้ข้อมูลบางอย่างรั่วไหล บางคนถูกข่มขู่ คนทำงานจึงเหลือน้อย” พล.ต.อ.ธานี ระบุ</p>
<p>นายกฯแย้มรู้ตัวผู้บงการ</p>
<p>ด้าน นายอภิสิทธิ์ เวชชาชีวะ นายกรัฐมนตรี กล่าวว่า มั่นใจการทำงานของคณะทำงานคลี่คลายคดีนายสนธิ และเท่าที่ได้รับฟังรายงานจาก พล.ต.อ.ธานี พบว่า ในแง่ของข้อมูลต่างๆ มีค่อนข้างพร้อม แต่ต้องการทำให้พยานหลักฐานมีความชัดเจนแน่นหนาที่สุด ซึ่งก็เห็นด้วยว่าการทำคดีต่างๆ ไม่ได้หมายความว่าต้องกวาดไปก่อน แต่ต้องการความหนักแน่นในเรื่องหลักฐานพยานหลักฐานจึงเดินหน้า</p>
<p>ผู้สื่อข่าวถามว่า พล.ต.อ.ธานี เป็นห่วงจะมีการตัดตอนจนไม่สามารถสาวถึงตัวผู้บงการได้ นายอภิสิทธิ์ กล่าวว่า พล.ต.อ.ธานี บอกว่ามีข้อมูลอยู่พอสมควร และจะเดินหน้าต่อ ไม่คิดว่ามีปัญหา ส่วนอุปสรรคในการทำงาน ไม่ว่าจะเป็น ผบ.<orgName>ตร.</orgName>หรือเจ้าหน้าที่รัฐคนใด ก็สามารถบอกมาได้ เป็นหน้าที่ของรัฐบาลที่จะดำเนินการอยู่แล้ว และจะไม่มีการจับแพะอย่างแน่นอน</p>
<p><orgName>ตำรวจ ปส.</orgName>จ่อถูกออกจากราชการ</p>
<p>พล.ต.ต.อดิเทพ ปัญจมานนท์ รอง ผ<orgName>บช.ปส.</orgName> กล่าวว่า หลังจากทราบว่ามีการออกหมายจับ ส.ต.ท.วีระวุฒิ ก็พยายามประสานงานไปยังต้นสังกัด พร้อมติดต่อทางโทรศัพท์มือถือตั้งแต่วันที่ 14 ก.ค. แต่ไม่ยอมรับสาย และเมื่อติดต่อเข้าไปใหม่ก็ปิดเครื่อง ทำให้ไม่สามารถติดต่อได้ นอกจากนั้นยังได้ประสานไปยัง<orgName>กรมสอบสวนคดีพิเศษ</orgName> (<orgName>ดีเอสไอ</orgName>) ที่มีข่าวว่า ส.ต.ท.วีระวุฒิ ไปช่วยราชการด้วย ทราบว่า ส.ต.ท.วีระวุฒิ ขาดราชการตั้งแต่เมื่อต้นเดือนที่ผ่านมา จึงต้องพิจารณาว่าขาดราชการมาแล้วกี่วัน หากเกิน 15 วันก็ถือว่าผิดวินัยร้ายแรง ต้องเสนอให้ออกจากราชการไว้ก่อน</p>
<p>สำหรับประวัติของ ส.ต.ท.วีระวุฒิ นั้น เข้ารับราชการตั้งแต่วันที่ 1 มี.ค.2545 ประจำการที่บช.ปส. ทำหน้าที่วิเคราะห์ข่าว ตรวจสอบเอกสาร และประสานงานกับสายข่าวตามจุดต่างๆ การทำงานไม่เคยมีประวัติด่างพร้อย หลังจากนี้จะให้ต้นสังกัดประสานไปทางญาติเพื่อแจ้งให้ ส.ต.ท.วีระวุฒิ เข้ามอบตัวสู้คดี</p>
<p>“พีระพันธุ์”สั่งรื้อระบบช่วยราชการ</p>
<p>นายพีระพันธุ์ สาลีรัฐวิภาค รัฐมนตรีว่าการ<orgName>กระทรวงยุติธรรม</orgName> กล่าวว่า ได้ให้<orgName>ดีเอสไอ</orgName>รายงานข้อมูลของ ส.ต.ท.วีระวุฒิ ผู้ต้องหาตามหมายจับคดียิงนายสนธิแล้ว พบว่ายังไม่ได้โอนย้ายมาสังกัด<orgName>ดีเอสไอ</orgName> เพราะตำแหน่งยังอยู่ที่ <orgName>บช.ปส.</orgName> และไม่ได้มาช่วยราชการ เพียงแต่มาช่วยสอบสวนบางคดี</p>
<p>“ผมจะใช้โอกาสนี้เป็นตัวอย่างเพื่อเข้าไปปรับ ปรุงให้มีระเบียบว่าด้วยการขอตัวช่วยราชการของบุคลากรในกระทรวงยุติธรรม เพราะที่ผ่านมาหลายหน่วยงานมีปัญหาเรื่องการขอยืมตัวบุคลากรจากหน่วยงานอื่น มาแล้วไม่ได้ทำงานตามวัตถุประสงค์” นายพีระพันธุ์ ระบุ</p>
<p>มีรายงานด้วยว่า ส.ต.ท.วีระวุฒิ มีอีกชื่อหนึ่งว่า นายอรรถพล ปาทาน อยู่บ้านเลขที่ 59/479 หมู่ 6 ต.คูคต อ.ลำลูกกา จ.ปทุมธานี ซึ่งในคำร้องขออนุมัติหมายจับก็ระบุชื่อนี้เอาไว้ ฉะนั้นจึงไม่ใช่การออกหมายจับพลเรือนเพิ่มอีก 1 คน ตามที่มีข่าวบางกระแสระบุ อย่างไรก็ดี ชุดสืบสวนคาดว่า ส.ต.ท.วีระวุฒิ มีหน้าที่แค่ไปจองโรงแรมในพื้นที่ จ.นนทบุรี ให้ทีมสังหารมาประชุมปรึกษาหารือกันเท่านั้น คงไม่ได้เป็นมือปืน เพราะไม่มีความเชี่ยวชาญเรื่องปืน อีกทั้งดวงตาก็ไม่ปกติจากการถูกกลุ่มผู้ค้ายาเสพติดทำร้ายด้วย</p>
<p>แฉ“จ่ารบพิเศษ”อยู่เมืองจันท์-ตราด</p>
<p>ส่วนความเคลื่อนไหวของ จ.ส.อ.ปัญญา ศรีเหรา สังกัด<orgName>ศูนย์สงครามพิเศษ</orgName> ผู้ต้องหาอีกรายหนึ่งนั้น ปรากฏว่าจากการเดินทางไปสังเกตการณ์ที่หน้าค่ายเอราวัณ</p>
<p>อ.เมือง จ.ลพบุรี สถานที่ตั้งของ<orgName>ศูนย์สงครามพิเศษ</orgName> พบว่าที่หน้าประตูมีการตรวจสอบผู้ที่ต้องการผ่านเข้า-ออกอย่างเข้มงวด และไม่อนุญาตให้ผู้สื่อข่าวเข้าไปภายใน ทั้งยังได้รับแจ้งจากเจ้าหน้าที่ว่าทางหน่วยจะไม่ให้ข้อมูลใดๆ เพราะกองทัพบกจะเป็นผู้ให้ข้อมูลทั้งหมดเอง</p>
<p>ผู้สื่อข่าวยังได้เดินทางไปพบ นายสมนึก ทับโชติ อายุ 57 ปี ที่บ้านเลขที่ 304 หมู่ 5 ต.ทะเลชุบศร อ.เมือง จ.ลพบุรี ซึ่งเป็นบิดาของ น.ส.รัศมี เมฆชัย เจ้าของรถกระบะต้องสงสัย และเป็นลูกจ้างของ<orgName>ค่ายเอราวัณ</orgName> นายสมนึกให้สัมภาษณ์กับผู้สื่อข่าวว่า รถกระบะต้องสงสัยเป็นของครอบครัว ซื้อมาใช้กว่า 5 ปีแล้ว และในวันเกิดเหตุรถก็อยู่ที่บ้าน มีการขับไปเล่นน้ำสงกรานต์กันด้วย แต่ลูกสาวจะนำไปให้ใครใช้ต่อหรือไม่ ไม่ทราบ และไม่รู้ถึงความสัมพันธ์ระหว่างลูกสาวกับ จ.ส.อ.ปัญญา นอกจากทำงานที่เดียวกัน</p>
<p>อย่างไรก็ดี มีแหล่งข่าวภายใน<orgName>หน่วยบัญชาการสงครามพิเศษ</orgName> เปิดเผยว่า จ.ส.อ.ปัญญา มีบ้านพักอยู่ในกรมรบพิเศษที่ 3 แต่ตัว จ.ส.อ.ปัญญา ไม่ได้อยู่ในพื้นที่ เพราะเดินทางไปปฏิบัติราชการที่ จ.จันทบุรี และ จ.ตราด</p>
<p>“ประวิตร”ไฟเขียวตำรวจจับกำลังพล</p>
<p>พล.อ.ประวิตร วงษ์สุวรรณ รัฐมนตรีว่าการ<orgName>กระทรวงกลาโหม</orgName> กล่าวถึงกรณีกำลังพลของหน่วยบัญชาการสงครามพิเศษตกเป็นผู้ต้องหาคดีลอบยิง นายสนธิว่า เรื่องนี้เป็นเรื่องส่วนตัว ไม่เกี่ยวกับกองทัพ จะให้ไปดูแลกำลังพลทั้ง 2 แสนคนคงไม่ได้ แต่ก็พยายามทำให้ดีที่สุด ฉะนั้นหากตำรวจขอความร่วมมือมาทางกองทัพก็ไม่มีปัญหา จะให้ความร่วมมือกันอย่างเต็มที่ กฎหมายต้องเป็นกฎหมาย</p>
<p>ผู้สื่อข่าวถามว่า หากตำรวจสาวไปถึงใครที่อยู่เบื้องหลัง กองทัพจะไม่ปกป้องใช่หรือไม่ พล.อ.ประวิตร กล่าวว่า ก็ต้องว่าไปตามกฎหมาย อย่าไปพูดว่าใครอยู่เบื้องหลังเลยเดี๋ยวจะกลายเป็นการชี้นำ</p>
<p>“สุริยะใส”ดักคอรัฐอย่าโดดเดี่ยวตำรวจ</p>
<p>นายสุริยะใส กตะศิลา เลขาธิการ<orgName>พรรคการเมืองใหม่</orgName> กล่าวว่า การออกหมายจับทหารและตำรวจในราชการในคดียิงนายสนธิ ถือว่าชุดทำงานของ พล.ต.อ.ธานี เดินมาถูกทางแล้ว เนื่องจากตรงกับสมมติฐานที่นายสนธิตั้งเอาไว้ตั้งแต่ต้นว่าเป็นฝีมือของคนมี สี แต่ปัญหาก็คือ รัฐบาลจะสนับสนุนและให้ความร่วมมือกับชุดสอบสวนอย่างไร โดยเฉพาะการเปิดโปงของ พล.ต.อ.ธานี ที่ระบุอย่างตรงไปตรงมาว่ามีไส้ศึก</p>
<p>“การที่นายกฯ พูดว่าไม่แทรกแซงการทำงานของพนักงานสอบสวน ในบางคดีมันอาจดูดี โดยเฉพาะคดีออกหมายเรียกแกนนำ<orgName>พันธมิตรฯ</orgName> ในข้อหาก่อการร้าย แต่ในขณะเดียวกันก็ปล่อยให้พนักงานสอบสวนในคดีลอบสังหารคุณสนธิเผชิญกับการ แทรกแซงและคุกคาม แบบนี้จะทำให้เส้นแบ่งระหว่างการไม่แทรกแซงกับการลอยตัวจากปัญหามันเบาบาง หรือกลายเป็นเรื่องเดียวกันได้ การเลือกไม่ใช้อำนาจแล้วปล่อยให้อำนาจนอกรีตทำงานก็อาจจะถือว่าเป็นการรู้ เห็นเป็นใจได้เช่นกัน ฉะนั้นนายกฯ จะต้องไม่โดดเดี่ยวการทำงานของชุดสอบสวนอย่างเด็ดขาด” นายสุริยะใส ระบุ</p></body>
</news>
