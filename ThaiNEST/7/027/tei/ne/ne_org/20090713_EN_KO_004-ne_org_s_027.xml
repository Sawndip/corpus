<teiHeader>
<fileDesc>
<titleStmt>
  <title>รีเทิร์นแล้วไม่รอด'แก้ว' เลิก 'เต็ม' รอบสอง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-13 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090713/20288/%e0%b8%a3%e0%b8%b5%e0%b9%80%e0%b8%97%e0%b8%b4%e0%b8%a3%e0%b9%8c%e0%b8%99%e0%b9%81%e0%b8%a5%e0%b9%89%e0%b8%a7%e0%b9%84%e0%b8%a1%e0%b9%88%e0%b8%a3%e0%b8%ad%e0%b8%94%e0%b9%81%e0%b8%81%e0%b9%89%e0%b8%a7%e0%b9%80%e0%b8%a5%e0%b8%b4%e0%b8%81%e0%b9%80%e0%b8%95%e0%b9%87%e0%b8%a1%e0%b8%a3%e0%b8%ad%e0%b8%9a%e0%b8%aa%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>รีเทิร์นแล้วไม่รอด'แก้ว' เลิก 'เต็ม' รอบสอง</headline>
<lead>"แก้ว" จรีนา สิริสิงห ยอมรับเลิกกับ "เต็ม" วุฒิสิทธิ์ สืบสุวรรณ แล้ว หลังรีเทิร์นรอบสอง แจงยังคุยกันในฐานะเพื่อน ไร้ปัญหาหากนักร้องหนุ่มมีคนใหม่</lead>
<neck></neck>
<body><p> เลิกรากันไปครั้งหนึ่ง หลังคบหาดูใจกันมา 7 ปี สำหรับนักร้องสาว "แก้ว" จรีนา กับ "เต็ม" วุฒิสิทธิ์ แต่หลังจากทั้งคู่ตัดสินใจกลับมารีเทิร์นอีกครั้ง ซึ่งใช้ระยะเวลาในคบหากันเป็นเวลา 6 เดือน ล่าสุดทั้งคู่ก็ต้องโบกมือบ๊ายบายอีกแล้ว ทั้งนี้แก้วเผยให้ฟัง  </p>

 <p>"ตอนนี้ก็ดูแลตัวเอง มีอยู่ช่วงหนึ่งที่โอ๊ย...เหงาเหมือนกัน แต่ว่าตอนนี้เริ่มอยู่ตัวแล้ว อยู่คนเดียวสบายใจที่สุด (กลับมารีเทิร์นกับพี่เต็มเป็นอย่างไรบ้าง) คือลองคบกันมาตั้งแต่สิ้นปีที่แล้ว ก็คบกันมาประมาณ 6 เดือน แล้วไปไม่รอด เราพยายามกันแล้ว ตอนนี้ก็เป็นเพื่อนกัน ถามว่าจะกลับไปอีกไหม คงไม่ เพราะเราไม่อยากทำร้ายพี่เขาด้วย พอเรากลับไป ต่างคนต่างมุมมองไม่เหมือนกัน ก็ทำให้เขาเสียใจ เราก็เสียใจ เฮิร์ทกันเปล่าๆ เราก็เป็นเพื่อนกันดีกว่า แก้วโตมาไม่ใช่คนที่พี่เขาวาดไว้ เหมือนเราเดินไปคนละทางแล้ว" แก้วกล่าว</p>

  <p>นักร้องสาวเผยต่อ ว่าช่วงที่กลับมาคบกันใหม่อีกครั้ง  เหมือนต่างคนต่างไม่ปรับ จึงเป็นสาเหตุให้ทั้งคู่ไปกันไม่รอด  รวมไปถึงที่ผ่านมาคบกันนานเกินไป เมื่อยังไม่ถึงจุดที่จะแต่งงานสักที จึงทำให้ต่างคนต่างกลับมาคิดทบทวน</p>

 <p>"ตอนนี้ก็ยังคุยกันอยู่เป็นประจำนะ มันยากนะที่เราจะตัดคนหนึ่งที่อยู่กับเรามาทุกวันเป็นระยะ 7-8 ปี จะให้ตัดเขาออกจากชีวิต เพราะแค่เลิกกัน มันขาดกันไม่ได้ เพราะยังไงก็ต้องเป็นเพื่อนกัน ก็ต้องคุยกัน เจอกันบ้าง แต่ไม่ได้เป็นแฟนกัน ก็นานๆ เจอกัน ประมาณเดือนละครั้ง คือตอนนี้ถ้าต่างคนต่างมีใครใหม่ ก็ไม่มีปัญหา (โสดแล้วมีคนเข้ามาจีบบ้างไหม) ก็มีเข้ามาบ้าง แต่ยังไม่ถูกใจ แก้วเข้ากับคนอื่นยาก การที่เราจะคบใครสักคน มันต้องคลิกเลย มันยังไม่เจอ ถ้าไม่ใช่ไม่รู้จะฝืนตัวเองทำไม เมื่อไม่ใช่ก็เป็นเพื่อนกันดีกว่า" แก้วกล่าวสรุป</p></body>
</news>
