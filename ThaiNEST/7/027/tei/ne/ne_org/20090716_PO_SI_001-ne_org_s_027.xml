<teiHeader>
<fileDesc>
<titleStmt>
  <title>ประสพสุขวอน40ส.ว.เคารพเสียงส่วนใหญ่แก้รัฐธรรมนูญ  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=42200  </bibl>
</sourceDesc>
</fileDesc>
</teiHeader>
<news>
<headline>ประสพสุขวอน40ส.ว.เคารพเสียงส่วนใหญ่แก้รัฐธรรมนูญ</headline>
<lead></lead>
<neck></neck>
<body><p>วันนี้(16ก.ค.52) นายประสพสุข บุญเดช ประธาน<orgName>วุฒิสภา</orgName> กล่าวถึงกรณีที่กลุ่ม 40 ส.ว.เคลื่อนไหวคัดค้านรายงานผลการศึกษาของ<orgName>คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ</orgName>ว่า ส.ว.แต่ละคนต่างไม่ได้สังกัดพรรคการเมือง ต่างคนต่างมีแนวความคิดของตนเอง ดังนั้นคนที่ไม่เห็นด้วยอาจจะคัดค้าน ซึ่งถือเป็นเรื่องธรรมดาและไม่คิดว่า จะมีปัญหาต่อวุฒิสภา</p>
<p>เมื่อถามว่าหากเป็นเช่นนี้จะสมานฉันท์ได้อย่างไร นายประสพสุข กล่าวว่า ความสมานฉันท์เป็นความสมานฉันท์ในประเทศ ซึ่งคงเป็นไปไม่ได้ที่จะทำให้สมาชิกวุฒิสภาเห็นด้วยทั้ง 150 คน เพราะทุกคนมีความเห็นเป็นของตัวเอง แต่เชื่อว่าหากพูดกันด้วยเหตุผล เมื่อมีฝ่ายเห็นด้วยและไม่เห็นด้วย ก็ให้มีการลงมติโดยเสียงข้างมากจะเป็นผู้ตัดสินตามวิถีทางประชาธิปไตย</p>
<p>“ผมคงไม่ได้เป็นคนกลางไกล่เกลี่ยทำความเข้าใจ แต่เชื่อว่า การจะทำให้ทุกฝ่ายสมานฉันท์จะต้องมาพูดคุยกันด้วยเหตุด้วยผล และยอมให้รัฐสภาเป็นใหญ่ในการตัดสินปัญหาบ้านเมืองโดยการใช้เสียงข้างมากลงมติ  หากรัฐสภาตัดสินแล้วทุกคนต้องฟัง เพราะสมาชิกรัฐสภาทั้ง ส.ส.และ ส.ว.เป็นผู้แทนของปวงชนชาว<orgName>ไทย</orgName> เมื่อเลือกทั้งสองสภาเข้ามาเป็นผู้แทนแล้ว ต้องฟังตามนั้น แต่ถ้าลงมติใช้เสียงข้างมากแล้วยังมีม็อบเกิดขึ้นอีก ก็ให้เป็นเรื่องของบ้านเมือง” ประธาน<orgName>วุฒิสภา</orgName> กล่าว</p>
<p>ส่วนกรณีหากผลการศึกษาของ<orgName>คณะกรรมการสมานฉันท์ฯ</orgName> เอื้อประโยชน์ต่อฝ่ายการเมืองนั้น นายประสพสุข กล่าวว่า การแก้ไขปัญหาการเมืองย่อมต้องมีประโยชน์ของฝ่ายการเมืองบ้าง แต่ส่วนใหญ่เป็นประโยชน์ต่อประชาชน อย่างไรก็ตามข้อเสนอของ<orgName>กรรมการสมานฉันท์ฯ</orgName> ที่ให้ออกกฎหมายนิรโทษกรรมและกฎหมายความปรองดองแห่งชาตินั้น คิดว่าเมื่อพูดกันด้วยเหตุผลแล้ว มีความเห็นให้ออกกฎหมายก็ต้องยอมรับ จะเอาอารมณ์ส่วนตัวมาใช้ไม่ได้ เมื่อปกครองในระบบรัฐสภา จะต้องให้รัฐสภาเป็นใหญ่และตัดสินใจได้ สำหรับคนที่ไม่เห็นด้วยย่อมสามารถแสดงความเห็นได้ เพราะการทำกฎหมายต้องรับฟังความเห็น</p>
<p>"ส่วนตัวเห็นว่า หากทำแบบนี้แล้วทำให้บ้านเมืองสงบได้ ก็ต้องทำ การแก้ไขรัฐธรรมนูญหรือการออกกฎหมายที่ไม่ขัดต่อรัฐธรรมนูญเป็นสิ่งที่ทำได้อยู่แล้ว ส่วนเรื่องการนิรโทษกรรมคงเป็นแค่การคืนสิทธิคนที่ถูกตัดสิทธิทางการเมืองไม่ได้พูดถึงคดีอาญา" นายประสพสุข กล่าว.</p></body>
</news>
