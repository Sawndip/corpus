<teiHeader>
<fileDesc>
<titleStmt>
  <title>ตร.เมินออกหมายจับลูกแอ๊ด คาราบาว  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-14 19:58:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000067106  </bibl>
</sourceDesc>
</fileDesc>
</teiHeader>
<news>
<headline><orgName>ตร.</orgName>เมินออกหมายจับลูกแอ๊ด คาราบาว</headline>
<lead></lead>
<neck></neck>
<body><p>พ.ต.ต.ศราวุธ เดชศรี พนักงานสอบสวน (สบ.2) <orgName>สน.ทองหล่อ</orgName> กล่าว วานนี้ (14 มิ.ย.) ถึงความคืบหน้าคดีที่นายวรมันต์ หรือโซโล โอภากุล อายุ 18 ปี บุตรชายของ นายยืนยง โอภากุล หรือ แอ๊ด คาราบาว นักร้องเพลงเพื่อชีวิตชื่อดัง ร่วมกับพวกข่มขืนเด็กนักเรียนหญิง อายุ 13 ปี ของโรงเรียนนานาชาติแห่งหนึ่ง ย่านสุขุมวิท เมื่อปี 2548 ว่า ล่าสุดพนักงานอัยการคดีเด็กเยาวชนและครอบครัวกลางได้ส่งหนังสือแจ้งให้ทางตำรวจส่งตัวผู้ต้องหาให้กับศาลเยาวชนและครอบครัวกลาง ซึ่งตนเองก็ได้ติดต่อพูดคุยกับทนายความของผู้ต้องหาแล้ว แต่ทางทนายความ ยังไม่ได้นัดหมายว่าจะนำตัวนายวรมันต์ มาส่งให้เมื่อไหร่ ระบุเพียงว่าอยู่ระหว่างการประสานกับ แอ๊ด คาราบาว ซึ่งในเบื้องต้นคดีนี้ไม่จำเป็นต้องออกหมายจับแต่อย่างใด เนื่องจากได้พูดคุยกับทนายความแล้ว และผู้ต้องหาก็เป็นบุตรชายของบุคคลที่มีชื่อเสียง เชื่อว่าจะไม่หลบหนี</p>
<p>ผู้สื่อข่าวรายงานว่า สำหรับคดีนี้พนักงานอัยการได้มีความเห็นสั่งฟ้อง นายวรมันต์ หรือ โซโล โอภากุล ผู้ต้องหาที่ 1, นายภควัชร หรือ ไผ่ พันธ์มณี ที่ 2 และ นายธนาศักดิ์ หรือ แฮม แสงฤทธิ์ ที่ 3 เป็นจำเลยต่อศาลเยาวชนและครอบครัวกลาง ในข้อหา ร่วมกันพาบุคคลอายุไม่เกิน 15 ปี เพื่ออนาจารโดยใช้อุบายหลอกลวง, ร่วมพรากเด็กอายุไม่เกิน 15 ไปจากบิดา มารดา เพื่ออนาจาร, กระทำชำเราเด็กอายุไม่เกิน 15 ซึ่งมิใช่ภรรยาตน โดยจะยินยอมหรือไม่ก็ตาม, กระทำอนาจารเด็กอายุไม่เกิน 15 ปีโดยขู่เข็ญด้วยประการใดๆ โดยเด็กอยู่ในภาวะที่ไม่สามารถขัดขืนได้, ข่มขืนใจผู้อื่นเพื่อให้กระทำการใด หรือจำยอมต่อสิ่งใด โดยทำให้กลัวว่าจะอันตรายแก่ชีวิต ร่างกาย เสรีภาพ หรือทรัพย์สิน และร่วมกันสนับสนุนผู้อื่น กระทำชำเราเด็กหญิงอายุไม่เกิน 15 ปี ซึ่งมิใช่ภรรยาตน โดยจะยินยอมหรือไม่ก็ตาม</p>
<p>จากกรณีร่วมกันพรากเอา นักเรียนหญิงวัย 13 ปี จากโรงเรียนนานาชาติ แห่งหนึ่ง ย่านสุขุมวิท เพื่อกระทำชำเรา และถ่ายคลิปวิดีโอไว้แบล็กเมล์ เหตุเกิด เมื่อเดือน ธ.ค. ปี 2548 แต่นายวรมันต์ไม่มาฟังคำสั่งคดีพนักงานอัยการจึงทำหนังสือแจ้งพนักงานสอบสวนเพื่อให้ติดตามตัวมายื่นฟ้องเป็นจำเลยต่อศาล</p>
<p>อีกคดี เมื่อเวลา 09.00 น. วานนี้ (14 มิ.ย.) พ.ต.ท.วาสุเทพ คงกล่อม รอง ผกก.สส.<orgName>สน.ห้วยขวาง</orgName> พ.ต.ต.ภูเมศ อั้งสุวรรณกูล สว.สส.<orgName>สน.ห้วยขวาง</orgName> ร.ต.อ.สมพล เหลืองพิพัฒน์ชัย รอง สว.สส.<orgName>สน.ห้วยขวาง</orgName> พร้อมกำลังเจ้าหน้าที่ฝ่ายสืบสวน เข้าตรวจค้นห้องหมายเลข 260-261โรงแรมราชารีสอร์ท แอนด์สปาภายในซอยรัชดาภิเษก 3 แขวง-เขตดินแดง กทม.หลังได้รับแจ้งจากสายลับว่า ภายในห้องดังกล่าวมีการลักลอบจัดปาร์ตี้มั่วสุมเสพยาเสพติดกันอยู่จำนวนหลายคน</p>
<p>เมื่อไปถึงที่บริเวณหน้าห้องดังกล่าวเจ้าหน้าที่ได้ให้สายลับทำการเคาะประตูห้อง 260 เป็นสัญญาณติดกันสามครั้ง จากนั้นก็ได้มีผู้ที่อยู่ในห้องดังกล่าวมาเปิดประตูให้ก็พบ นายคุณากร ผลพิมาย อายุ 26 ปี อยู่บ้านเลขที่ 2008/24 แฟลต 8 ถ.ประชาสงเคราะห์ แขวง-เขต ดินแดง กทม. และนายมนตรี จันทร์ปวนหาร อายุ 38 ปี อยู่บ้านเลขที่ 323 ม.21 ต.ห้วยสัก อ.เมืองเชียงราย จ.เชียงราย อยู่ภายในห้องดังกล่าวและกำลังอีกชุดหนึ่งได้บุกเข้าห้องพักเลขที่ 261 พบชาย 5 คนและหญิง 1 คน กำลังนั่งล้อมวงเปิดเพลงและเสพยาเสพติดกันอย่างเมามัน และบางคนยังอยู่ในอาการสลึมสลือ เจ้าหน้าที่จึงแสดงตัวเข้าควบคุมและจับกุมทันทีทำเอาทั้งหมดถึงกับหน้าถอดสี</p>
<p>โดยเจ้าหน้าที่สามารถควบคุมตัวไว้ทั้งหมด 8 คน ประกอบด้วย นายนนทวัฒน์ นามศิริอายุ 32 ปี ชาว จ.หนองบัวลำภู นายเกียรติคุณ อนุตตรีย์กุล อายุ 24 ปี ชาว จ.กำแพงเพชร นายนิรันต์ ปริฉัตรปริพัฒน์ อายุ 30 ปีชาว จ.สิงห์บุรี นายวีรศักดิ์ ดิตถ์อุบล อายุ35 ปี พักอยู่บ้านใน กทม.นายทนงค์ ม่วงลอง อายุ 31 ปี ชาว จ.ลพบุรี น.ส.เสาว์วรัก พันอินทร์ อายุ 27 ปี ชาว จ.กาญจนบุรี นายมนตรี จันทร์ปวนหาร อายุ 38 ปี บ้านอยู่ จ.เชียงราย นายคุณากร ผลพิมาย อายุ 26 ปี อยู่บ้านเลขที่ 2008/24 แฟลต 8 ถ.ประชาสงเคราะห์ แขวง-เขต ดินแดง กทม.</p>
<p>ทั้งนี้ นายคุณากร เป็นบุตรชายของนายมงคล หรือวิรุฬ ผลพิมาย อายุ 51 ปีหรือที่รู้จักกันนาม สกัด พรทวี อดีตแชมป์เปี้ยนมวย<orgName>ไทย</orgName> และนักมวยสากลชื่อดัง ที่ถูกจับในข้อหามั่วปาร์ตี้ยาอี เมื่อวันที่ 10 มิ.ย.ที่ผ่านมา โดยในครั้งนี้เจ้าหน้าที่ สามารถยึดของกลาง ยาไอซ์ บรรจุอยู่ในถุงพลาสติก จำนวน 7 ถุงเล็ก น้ำหนักประมาณ 7 กรัม ยาอี จำนวน 17 เม็ดและอุปกรณ์เสพยาเสพติดอีกจำนวนหนึ่ง</p>
<p>พ.ต.ต.ภูเมศ อั้งสุวรรณกูล จึงควบคุมตัวผู้ต้องหา มาทำการตรวจปัสสาวะที่ สน.ห้วยขวาง พบว่าทั้ง 8 คน ปัสวะสีม่วง มีสารเสพติดอยู่ในร่ายกาย โดยผู้ต้องหาได้ทั้งหมดให้การรับสารภาพว่านัดกันมาเสพยาเสพติดที่ห้องดังกล่าวจริง เจ้าหน้าที่ จึงแจ้งข้อหาร่วมกันร่วมกันเสพยาเสพติดและมียาเสพติดประเภทยาไอซ์และยาอีไว้ในครอบครอง โดยผิดกฎหมาย ก่อนควบคุมตัวผู้ต้องหาพร้อมของกลางทั้งหมดส่ง พนักงานสอบสวน ดำเนินคดีตามกฎหมาย</p></body>
</news>
