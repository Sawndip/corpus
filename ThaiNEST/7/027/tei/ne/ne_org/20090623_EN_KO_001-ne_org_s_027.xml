<teiHeader>
<fileDesc>
<titleStmt>
  <title>'กบ' คลุมเครือดูใจ 'กอฟ'  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090623/18061/%e0%b8%81%e0%b8%9a%e0%b8%84%e0%b8%a5%e0%b8%b8%e0%b8%a1%e0%b9%80%e0%b8%84%e0%b8%a3%e0%b8%b7%e0%b8%ad%e0%b8%94%e0%b8%b9%e0%b9%83%e0%b8%88%e0%b8%81%e0%b8%ad%e0%b8%9f.html  </bibl>
</sourceDesc>
</fileDesc>
</teiHeader>
<news>
<headline>'กบ' คลุมเครือดูใจ 'กอฟ'</headline>
<lead>"กบ" พิมลรัตน์ พิศลยบุตร รับสนิท "กอฟ" อัครา เหมือนเดิม แต่พัฒนาความสัมพันธ์มากกว่านี้หรือไม่ ต้องถามฝ่ายชาย รับเป็นข่าวทำให้วางตัวลำบาก</lead>
<neck></neck>
<body><p>ก่อนหน้านี้เคยออกมาเปิดเผยว่ากำลังศึกษาดูใจกันอยู่ ล่าสุดก็ยังควงคู่กันมาที่งาน "พัทยา เที่ยวทั้งวัน ลดทั้งเมือง" ด้วยกันอีก แต่พอถามถึงความสัมพันธ์ว่าคืบหน้าอย่างไรบ้าง "กบ" พิมลรัตน์ กลับให้คำตอบที่คลุมเครือ</p>

 <p>"เราก็สนิทกันเหมือนเดิม ตอนนี้ก็ยังไม่ชัดเจน ว่าเป็นแฟนกันหรือเปล่า ก็มีบ้างที่ไปไหนมาไหนด้วยกันบ้าง อย่างล่าสุด พี่กอฟก็พาไปเลี้ยงวันเกิดย้อนหลังให้น้องกบ ให้ของขวัญ เป็นของใช้ผู้หญิงทั่วไป แต่ไม่ได้ไปสองคน ไปกันเยอะ มีเพื่อนกบด้วย แล้วก็พี่มะหมี่(นภคประภา นาคประสิทธิ์) ก็ไปด้วย ก็ได้เลี้ยงย้อนหลังวันเกิดพี่มะหมี่ด้วยเหมือนกัน (ก่อนหน้านี้มีข่าวกอฟควงสาวอื่นด้วย) เหรอ ไม่รู้เหมือนกัน อันนี้ก็ไม่ทราบเหมือนกัน เรื่องส่วนตัวพี่เขา บางทีเราก็มีความเคารพพี่กอฟเหมือนกัน เพราะพี่เขาก็อายุห่างกับน้องกบเหมือนกัน  เราก็ต้องเกรงใจกับบางคำถามที่จะถามที่เป็นเรื่องส่วนตัวของพี่เขา ถามว่าเวลาพี่กอฟไปไหนมาไหน พี่กอฟก็บอกกบบ้าง แล้วแต่บางที ถ้าวันนั้นเรามีโอกาสได้คุยกัน ก็จะถามพี่กอฟไปทำอะไร อยู่ไหน"</p>

 <p>ผู้สื่อข่าวถามว่าก่อนหน้านี้เคยให้สัมภาษณ์ว่ากำลังศึกษาดูใจ แต่ทำไมคราวนี้ดูความสัมพันธ์คลุมเครือกว่าเดิม กบ หัวเราะก่อนจะบอก 
 "ก็ใช่น่ะสิ เวลามันก็เปลี่ยนไปนะ แต่ไม่ได้ทะเลาะหรืองอนอะไรกันเลย ไม่ได้ลดน้อยลง ยังเหมือนเดิม แต่บางทีด้วยความที่ทุกคนเพ่งเล็งด้วย จากข่าว บางทีก็ทำให้เราลำบากในการวางตัวนิดหนึ่ง ตอนนั้นความสัมพันธ์อาจจะดูเหมือนมาแรง แต่ตอนนี้ก็ยังเหมือนเดิม ก็ยังคงระดับความสนิทเหมือนเดิม (เพราะพบว่าเป็นพี่น้องดีกว่าหรือเปล่า) อันนี้ก็ไม่รู้เหมือนกัน ต้องถามพี่กอฟ ตอนนี้ยังตอบไม่ได้ ของอย่างนี้ต้องใช้เวลา จากวันนั้นจนถึงวันนี้ เวลาก็ยังสั้นอยู่ ถามว่าคุยกับพี่กอฟคนเดียวไหม กบตอบไม่ได้ อย่าชี้เฉพาะดีกว่าว่าศึกษาหรืออะไร เป็นอย่างนี้ก็ดีแล้ว จะพัฒนาไหม ก็ตอบไม่ได้เหมือนกัน" กบกล่าวสรุป</p></body>
</news>
