<teiHeader>
<fileDesc>
<titleStmt>
  <title>สั่งรมต.ลงพื้นที่แจงไทยเข้มแข็งซื้อใจรากหญ้า  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 20:41:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000065030  </bibl>
</sourceDesc>
</fileDesc>
</teiHeader>
<news>
<headline>สั่งรมต.ลงพื้นที่แจงไทยเข้มแข็งซื้อใจรากหญ้า</headline>
<lead></lead>
<neck></neck>
<body><p>ผู้สื่อข่าวรายงานว่าหลังจาก<orgName>พรรคภูมิใจไทย</orgName> ซึ่งเป็นพรรคร่วมรัฐบาลเดิมเกมรุก ด้วยการส่งรัฐมนตรีและ ส.ส.ของพรรคลงพื้นที่เพื่อหาเสียงกับประชาชนในชนบท เพื่อช่วงชิงคะแนนเสียงเพื่อการเลือกตั้งล่าสุด นายอภิสิทธิ์ เวชชาชีวะ นายกรัฐมนตรี ในฐานะหัวหน้า<orgName>พรรคประชาธิปัตย์</orgName> ได้เปิดเกมรุกเพื่อช่วงชิงคะแนนเสียงจากประชาชนในต่างจังหวัดบ้างแล้ว</p>
<p>โดย นายอภิสิทธิ์ เวชชาชีวะ ให้สัมภาษณ์ว่าได้ให้นโยบายต่อรัฐมนตรี ให้ลงพื้นที่พบปะประชาชนและประชาสัมพันธ์นโยบายและการทำงานของรัฐบาล โดบเฉพาะโครงการตามแผนไทยเข้มแข็ง ให้ประชาชนเห็นเป็นรูปธรรมว่า โครงการเป็นมาอย่างไร ใครได้ประโยชน์ เป็นงานของหลายกระทรวงซึ่งคลอบคลุมทุกพื้นที่ นอกจากนี้จะเป็นการเช็คความพร้อมและความโปร่งใสในโครงการที่จะพัฒนา เช่น แหล่งน้ำ ถนน ปรับปรุงโรงเรียน สถานีอนามัย และแหล่งท่องเที่ยวตามกรอบ ที่ได้อนุมัติไปคือ 1.4 ล้านล้าน</p>
<p>ส่วนที่ทาง<orgName>ทีดีอาร์ไอ</orgName> เสนอให้เพิ่มงบประมาณ 1 แสนล้านในเฟตแรก มีความจำเป็นหรือไม่ นายอภิสิทธิ์ กล่าวว่า เราแบ่งเป็นเงินที่ได้จาก พ.ร.ก. 2 แสนล้าน ส่วน พ.ร.บ. 2 แสนล้าน น่าจะผ่านได้ใกล้เคียงกับช่วงงบประมาณผ่าน ซึ่งหากพ.ร.บ. ผ่านในช่วงเดือน ต.ค. หลังจากงบประมาณประจำปี 53 ลงไปแล้วก็พยายามจะเร่งให้เร็วที่สุด ซึ่งเชื่อว่าในไตรมาสสุดท้ายเราจะเห็นเศรษฐกิจเป็นบวก หลังได้เงินจาก พ.ร.ก.และ พ.ร.บ.กู้เงิน 4 แสนล้านบาท โดยส่วนหนึ่งจะเป็นการกู้จากต่างประเทศ อีกส่วนหนึ่งจะออกพันธบัตรเพื่อเป็นทางเลือกให้กับผู้ออม โดยได้หารือกับนายกรณ์ จาติกวณิชย์ รมว. <orgName>คลัง</orgName>ว่า น่าจะดำเนินการได้ค่อนข้างเร็ว เบื้องต้นจะเปิดโอกาสให้ ผู้สูงอายุในการจองเป็นพันธบัตร 5 ปี ดอกเบี้ยเริ่มต้น ร้อยละ 2.5 ต่อปี</p>
<p>นายศุภชัย ใจสมุทร รองโฆษกรัฐบาล เปิดเผยว่า ในวาระแจ้งเพื่อทราบ ที่ประชุมครม. นายกรัฐมนตรี ได้กำชับให้รัฐมนตรีทุกกระทรวงประชาสัมพันธ์ โครงการที่ตัวเองรับผิดชอบ แต่ต้องเป็นโครงการที่ดำเนินการมาพอสมควรแล้ว ทั้งนี้ไม่เกี่ยวกับการประชาสัมพันธ์โครงการรถเมล์เอ็นจีวี 4 พันคัน ของ<orgName>พรรคภูมิใจไทย</orgName></p>
<p>นายบรรหาร ศิลปอาชา อดีตหัวหน้า<orgName>พรรคชาติไทย</orgName> กล่าวถึงกรณีที่ <orgName>พรรคภูมิใจไทย</orgName> พยายามดูด ส.ส.จากพรรคอื่นว่า การดูดมันไม่มีเวลาจำกัด มันดูดกันได้ทั้งวันทั้งคืน ถึงไม่มีการเลือกตั้งก็ดูด ตอบไม่ได้เรื่องการดูด มันดูดกันทั้งนั้นแหละ ส่วน<orgName>พรรคชาติไทยพัฒนา</orgName>ไม่มี ส่วนใหญ่อยู่กับที่ ไม่ไปดูดที่อื่นมา</p>
<p>นายชุมพล ศิลปอาชา รมว.<orgName>การท่องเที่ยวและกีฬา</orgName> ในฐานะหัวหน้า<orgName>พรรค ชาติไทยพัฒนา</orgName> ยอมรับว่า<orgName>พรรคภูมิใจไทย</orgName>เป็นพรรคที่น่ากลัว เพราะที่ใหญ่กว่า <orgName>พรรคชาติไทยพัฒนา</orgName> รวมทั้ง<orgName>พรรคประชาธิปัตย์</orgName> <orgName>พรรคเพื่อไทย</orgName>ด้วย ซึ่งที่บอกว่าน่ากลัวเพราะมี ส.ส.มากกว่าพรรคเรา และที่บอกว่าน่ากลัวคือกลัวจะมาเอาคนของเราไป</p>
<p>นายพร้อมพงศ์ นพฤทธิ์ โฆษก<orgName>พรรคเพื่อไทย</orgName> กล่าวว่า ในวันที่ 11 มิ.ย.จะมีการประชุม ส.ส.ของพรรคในเวลา 13.00 น. ซึ่งจะมีการพูดคุยถึงแนวทาง ดำเนินการกับนายจุมพฎ บุญใหญ่ ส.ส.<orgName>สกลนคร</orgName> และร.ต.ปรพล อดิเรกสาร ส.ส.<orgName>สระบุรี</orgName> <orgName>พรรคเพื่อไทย</orgName> ที่ประกาศชัดเจนว่าจะย้ายไปสังกัด<orgName>พรรคภูมิใจไทย</orgName> โดยขณะนี้มี 2 แนวทางคือ จะปล่อยให้เป็นมาตรการทางสังคมหรือใช้มาตรการของพรรค</p>
<p>พ.ต.ท.สมชาย เพศประเสริฐ ส.ส.<orgName>นครราชสีมา</orgName> เปิดเผยว่า ในการประชุมคณะกรรมการการเมืองของพรรคเพื่อไทย ตนได้เสนอว่าเราไม่ควรไปติติงกรณีที่จะมี ส.ส.ย้ายพรรคไปสังกัด<orgName>พรรคภูมิใจไทย</orgName>ว่าถูกซื้อ เพราะ ส.ส.เหล่านั้นไม่เข้มแข็งและอดทนพอต่อการถูกรุมเค้าจากหลายๆ ด้าน จึงไม่อยากกล่าวหาว่าเขาไปรับเงินหรือขายตัว แต่<orgName>พรรคเพื่อไทย</orgName>ควรต้องทำให้พรรคเข้มแข็ง โดยเฉพาะนโยบายการแก้ปัญหาเศรษฐกิจ นอกจากนี้ทีมเศรษฐกิจต้องลงพื้นที่ทำความเข้าใจกับประชาชนด้วย ซึ่งเมื่อถึงวันเลือกตั้งเชื่อว่าทุกคนก็จะกลับเข้ามาเอง</p>
<p>นายพีระพันธ์ พาลุสุข ส.ส.<orgName>ยโสธร</orgName> <orgName>พรรคเพื่อไทย</orgName> กกลุ่มอีสานพัฒนา กล่าวว่า ขณะนี้ผู้ใหญ่ในพรรคมีการประชุมเพื่อพิจารณากรณี นายจุมพฎ บุญใหญ่ หลังจากประกาศว่าจะไปอยู่<orgName>พรรคภูมิใจไทย</orgName>ในการเลือกตั้งครั้งหน้า โดยอาจมีมาตราการต่างๆ เช่น ให้ประชาชนเข้าชื่อถอดถอนจาก ส.ส.หรือหามาตรการขับพ้นจากสมาชิกภาพ ด้วยการฟ้องต่อศาล เพราะวันนี้มี ส.ส.ของพรรค 2 คนที่ทำอย่างนี้คือ ร.ต.ปรพล อดิเรกสาร และนายจุมพฎ ซึ่งพรรคคงจะปล่อยไว้ไม่ได้ โดยเฉพาะหากผลการเลือกตั้งซ่อม ส.ส.<orgName>สกลนคร</orgName>นั้น หาก<orgName>พรรคภูมิใจไทย</orgName>ชนะก็จะเป็นสงครามจิตวิทยาให้เกิด โดมิโนในพรรคเพื่อไทยได้ ซึ่งส.ส.ส่วนหนึ่งอาจจะไหลไปอยู่กับ<orgName>พรรคภูมิใจไทย</orgName>เพื่อหวังอำนาจรัฐ เงิน หรือผลประโยชน์ก็ได้ ดังนั้นพรรคต้องมีวินัยเพื่อไม่ให้เกิดความไร้ระเบียบอย่างนี้</p>
<p>นายพีระพันธ์ กล่าวว่า พรรคไม่ควรตั้งข้อสงสัยส.ส.ที่เคยสังกัดกลุ่มเพื่อนเนวิน ที่ยังอยู่กับพรรค แต่ควรสร้างพรรคให้เกิดเอกภาพทั้งภายในและภายนอก เช่น จัดกิจกรรมให้มากขึ้น พบปะสมาชิกให้มากขึ้น หรือให้ส.ส.ทุกคนมีส่วนร่วมในการ บริหารพรรค ซึ่งถ้าประชาชนยังสนับสนุนพรรคเพื่อไทยก็จะไม่มีส.ส.คนใด ย้ายพรรคอย่างแน่นอน</p>
<p>นายศักดา คงเพชร ส.ส.<orgName>ร้อยเอ็ด</orgName> <orgName>พรรคเพื่อไทย</orgName> กล่าวภายหลังการประชุมคณะกรรมการด้านยุทธศาสตร์การเมืองของ<orgName>พรรคเพื่อไทย</orgName>ว่า ขณะนี้เกิดแก๊งออฟโฟร์ 2009 ที่ใหญ่กว่าและน่ากลัวกว่าแก๊งออฟโฟร์ในสมัยรัฐบาลของนายสมัคร สุทรเวช อดีตนายกรัฐมนตรี โดยครั้งนั้นแก๊งออฟโฟร์ต้องการอำนาจในพรรคพลังประชาชนเท่านั้น แต่ครั้งนี้แก๊งออฟโฟร์ 2009 ซึ่งประกอบด้วยบุคคลหลักๆ 4 ฝ่าย คือ คนปากห้อย คนหัวเถิก คนสีเขียว และ คนที่เป็นอำมาตย์ มีพฤติกรรมหาผลประโยชน์ร่วมกัน มีเป้าหมายใหญ่มากคือ ต้องการที่จะครองอำนาจการเมือง ยักย้ายตัดทอนงบประมาณเพื่อเตรียมเสบียงกรังไว้สำหรับการเลือกตั้ง ซึ่งคนกลุ่มนี้ดำเนินการ โดยสร้างแนวร่วมอำนาจด้วยการประสานกับกลุ่มอำนาจต่างๆ ทั้งฝ่ายสีเขียว ฝ่ายอำมาตย์ รวมทั้งส่งคนของตัวเองไปนั่งบริหารอยู่ในบอร์ดของหน่วยงานต่างๆ ทำให้การดำเนินการต่างๆไหลลื่นไปได้</p>
<p>ผู้สื่อข่าวรายงานว่า ขณะนี้กลุ่มส.ส.หญิงของ<orgName>พรรคเพื่อไทย</orgName>ประมาณ 20 คน นัดรวมตัวกันเพื่อเดินทางไปดูไบ สหรัฐอาหรับเอมิเรตส์ ในวันที่ 12 มิ.ย. เพื่อเยี่ยม พ.ต.ท. ทักษิณ และจะเดินทางกลับในวันที่ 14 มิ.ย. โดยกลุ่มส.ส.หญิงจะนำปัญหา ภายในพรรคเพื่อไทยไปหารือกับ พ.ต.ท.ทักษิณโดยตรง ภายหลังจากที่ส.ส.ในพรรค หลายคนรู้สึกอึดอัดต่อการทำงานของคณะผู้บริหารพรรคชุดปัจจุบัน ที่เอาแต่นิ่งเงียบ ทำงานเชิงรับอย่างเดียว ทำให้ส.ส.ไม่มีผลงานไปบอกกับชาวบ้านในพื้นที่</p>
<p>นอกจากนี้ เรื่องบางอย่างที่กลุ่มส.ส.หญิงมองว่าเป็นปัญหาใหญ่แต่เมื่อนำเสนอ ให้ผู้บริหารพรรครับทราบ แต่กลับมองว่าเป็นเพียงแค่เรื่องเล็กน้อย</p></body>
</news>
