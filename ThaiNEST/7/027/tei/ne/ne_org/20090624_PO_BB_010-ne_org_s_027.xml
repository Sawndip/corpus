<teiHeader>
<fileDesc>
<titleStmt>
  <title>กกต.ขู่เปิดชื่อประจานส.ส.ยังเฉยไม่แจงถือหุ้น  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-24 11:41:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090624/54181/%e0%b8%81%e0%b8%81%e0%b8%95.%e0%b8%82%e0%b8%b9%e0%b9%88%e0%b9%80%e0%b8%9b%e0%b8%b4%e0%b8%94%e0%b8%8a%e0%b8%b7%e0%b9%88%e0%b8%ad%e0%b8%9b%e0%b8%a3%e0%b8%b0%e0%b8%88%e0%b8%b2%e0%b8%99%e0%b8%aa.%e0%b8%aa.%e0%b8%a2%e0%b8%b1%e0%b8%87%e0%b9%80%e0%b8%89%e0%b8%a2%e0%b9%84%e0%b8%a1%e0%b9%88%e0%b9%81%e0%b8%88%e0%b8%87%e0%b8%96%e0%b8%b7%e0%b8%ad%e0%b8%ab%e0%b8%b8%e0%b9%89%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>กกต.</orgName>ขู่เปิดชื่อประจานส.ส.ยังเฉยไม่แจงถือหุ้น</headline>
<lead>"อภิชาต" เผยส.ส.ที่ถือหุ้นสื่อ-สัมปทานรัฐ ไม่ว่างมาแจงให้ส่งเป็นหนังสือ ด้าน "สดศรี" จวกส.ส.บริษัทไม่ให้ความร่วมมือ ขู่เปิดชื่อหากไม่ชี้แจง</lead>
<neck></neck>
<body><p>นายอภิชาต สุขัคคานนท์ ประธาน<orgName>คณะกรรมการการเลือกตั้ง</orgName>(<orgName>กกต.</orgName>) กล่าวถึงการพิจารณาสมาชิกภาพของ ส.ส. ที่ถือหุ้นสื่อสารมวลชน และหุ้นที่ได้สัมปทานรัฐ ซึ่ง <orgName>กกต.</orgName>เลื่อนการวินิจฉัยออกไปว่า ที่ต้องขยายเวลาออกไปเพราะการพิจารณาเมื่อวานนี้(23 มิ.ย) ยังขาดข้อมูลและข้อเท็จจริง</p>
<p>โดยเฉพาะข้อมูลของบริษัทต่าง ๆ กว่า 70 บริษัท จึงไม่ควรด่วนพิจารณา <orgName>กกต.</orgName>ต้องการมาตรฐานแนวเดียวกับ ส.ว.และเกิดความเท่าเทียมกัน ทั้งนี้เมื่อครบ 15 วันจะขยายเวลาอีกหรือไม่คงต้องพิจารณาอีกครั้ง เบื้องต้นอยากให้ ส.ส.และผู้ที่เกี่ยวข้องให้ความร่วมมือในการให้ข้อมูล และหากไม่สะดวกมาด้วยตนเองก็ส่งเอกสารแทนได้ พร้อมกันนี้ได้ปฏิเสธไม่ได้ดึงเรื่องให้ชะลอตามคำร้องของพรรรคประชาธิปัตย์แต่อย่างใด</p>
<p>"สดศรี" จวกส.ส.ถือหุ้นเมินชี้แจง ขู่เปิดชื่อประจาน</p>
<p>นางสดศรี สัตยธรรม <orgName>กกต.</orgName>ด้านกิจการพรรคการเมือง กล่าวถึงการพิจารณาสมาชิกภาพของ ส.ส.ที่ถือหุ้นสัมปทานรัฐ ซึ่ง <orgName>กกต.</orgName>เลื่อนการวินิจฉัยออกไปว่า การที่ต้องเลื่อนออกไปเนื่องจากยังมีบางบริษัทและส.ส.อีกจำนวนหนึ่งที่ยังไม่ได้มาให้ปากคำกับ <orgName>กกต.</orgName> ตามที่คณะอนุกรรมการสอบสวนได้เชิญไป</p>
<p>ดังนั้น จึงอยากขอความร่วมมือกับผู้ที่ยังไม่ให้ปากคำให้มาใน 15 วัน ตามที่ <orgName>กกต.</orgName>ได้ขยายเวลาออกไป หากไม่มา <orgName>กกต.</orgName>ก็จะใช้สิทธิประกาศรายชื่อบริษัทและรายชื่อส.ส.ที่ไม่ให้ความร่วมมือ เพราะเราอยากพิจารณาด้วยหลักฐานที่ครบถ้วนและมีความชัดเจนไม่อยากให้ใครมาว่ากกต.พิจารณาโดยไม่มีหลักฐานครบถ้วนและจะมาโวยวายว่า<orgName>กกต.</orgName>ไม่ทำตามหลักเกณฑ์ไม่สอบปากคำ ทั้งนี้<orgName>กกต.</orgName>จะเร่งคณะอนุกรรมการฯให้ทำงานโดยเร็วที่สุด และเราจะทำอย่างรอบคอบไม่ทำตามกระแส</p>
<p>ส่วนกรณี นายสุนัย จุลพงศธร ส.ส.สัดส่วน <orgName>พรรคเพื่อไทย</orgName> ระบุเพิ่งได้รับหนังสือเรียกไปชี้แจง และมีส.ส.บางคนอ้างว่าขอเข้ามาชี้แจงแต่เจ้าหน้าที่ <orgName>กกต.</orgName>ไม่อนุญาตและไล่กลับนั้น ตนคิดว่าไม่เป็นความจริง</p>
<p>"ท่านพูดอย่างนี้เจ้าหน้าที่เราเสียหาย จะพูดอะไรก็เอาหลักฐานมา <orgName>กกต.</orgName>จะเป็นผู้พิจารณาว่ามีการทำเช่นนั้นหรือไม่ และจะดำเนินการถ้าเป็นความจริง แต่หากไม่จริงก็อย่าพูด" นางสดศรี กล่าว</p>
<p>อย่างไรก็ตาม หากเป็นไปได้อยากขอความร่วมมือกับผู้ที่ยังไม่เข้ามาให้ปากคำให้ความร่วมมือในการชี้แจง   เพราะส.ส.เองก็เป็นองค์กรหนึ่งในระบอบประชาธิปไตย เมื่อเราขอความรวมมือไปก็น่าที่จะให้ เพราะ <orgName>กกต.</orgName>มีหน้าที่ตรวจสอบตามที่มีผู้ร้องเข้ามา และยืนยันว่า ไม่ได้จ้องจับผิดใคร</p>
<p>ส่วนที่มีผู้ระบุว่าส.ส. ส.ว. บางคนถือหุ้นเพียงเล็กน้อยและไม่มีอำนาจบริหารเหตุใด <orgName>กกต.</orgName>ไม่ปล่อยไปนั้น ทั้งนี้ ก็เนื่องจากเรื่องนี้มีกำหนดไว้ในรัฐธรรมนูญตั้งแต่ฉบับปี 2540   และการที่พิจารณาครั้งนี้เราก็ไม่ได้ต้องการให้เกิดสุญญากาศ แต่ต้องทำตามหน้าที่ ซึ่งต้องตีความต่อในศาลรัฐธรรมนูญว่า ส.ส. ถือหุ้นไว้ผิดหรือไม่    </p>
<p>ผู้สื่อข่าวถามว่า เหตุใดจึงไม่พิจารณา ส.ส.<orgName>พรรคประชาธิปัตย์</orgName>ก่อนทั้ง ๆ ที่มีเรื่องร้องเข้ามาก่อนหน้าส่วนของ<orgName>พรรคเพื่อไทย</orgName> นางสดศรีกล่าวว่า เรื่องนี้ได้มอบหมายให้คณะอนุกรรมการพิจารณาฯ คนละชุดแต่ทราบว่า กรณีของ ส.ส.ของ<orgName>พรรคประชาธิปัตย์</orgName>ก็พิจารณาเสร็จแล้วและอยู่ในขั้นตอนการทำสรุปก่อนเสนอให้ <orgName>กกต.</orgName> พิจารณาเท่านั้น   หากเรื่องเข้ามาก็ต้องดูว่าการพิจาณาของอนุกรรมการฯ เหมือนกับที่ผ่านมาหรือไม่ การพิจารณาของ <orgName>กกต.</orgName>ก็เหมือนศาล ต้องดูเอกสารหลักฐานต่างๆ ทั้งนี้ต้องยอมรับว่า คณะอนุกรรมการฯชุดที่พิจารณากรณีของ ส.ว.ทำได้ละเอียดมาก เราก็ไม่อยากตำหนิ อนุกรรมการฯชุดอื่นว่าน่าจะใช้มาตรฐานเดียวกัน</p>
<p>ผู้สื่อข่าวถามว่า คณะอนุกรรมการที่ทำงานยังไม่เสร็จเนื่องจากทางฝ่ายการเมืองได้ร้องขอให้ทำเรื่องช้าๆเพราะอาจจะทำให้เกิดความได้เปรียบเสียเปรียบทางการเมืองใช่หรือไม่ นางสดศรีกล่าวว่าเราไม่อยากคิดแง่ร้ายว่าจะมีการประวิงเวลาหรือดึงเรื่อง เราไม่อยากให้ใครมาบอกว่า <orgName>กกต.</orgName> ใช้เกียร์ว่างเพราะเรามีหน้าที่ในการตรวจสอบเมื่อร้องเข้ามาก็ต้องดำเนินการ ประกอบกับ <orgName>กกต.</orgName> ไม่ได้รับความร่วมมือ ทำให้การพิจารณาต้องล่าช้าออกไป  </p>
<p>"เราไม่เคยมีความขัดแย้งกับใครเลยและเราก็ไม่เคยคิดจะเอาคืนด้วย การที่มีคนกล่าวหาว่า <orgName>กกต.</orgName>เป็นโมฆะ แล้วเราจะมาเอาคืนก็ไม่ใช่ ถ้าจะเอาคืนต้องเอาทั้งสภาและความจริงแล้ว <orgName>กกต.</orgName> ก็ไม่ได้ขัดแย้งกับสภามีแต่<orgName>คณะกรรมการสมานฉันท์ท</orgName> กล่าวหาว่า <orgName>กกต.</orgName>เป็นโมฆะ ก็น่าจะไปยื่นร้อง<orgName>ศาลรัฐธรรมนูญ</orgName>ให้มีการตีความว่า <orgName>กกต.</orgName> โมฆะจริงหรือไม่” นางสดศรีกล่าว</p></body>
</news>
