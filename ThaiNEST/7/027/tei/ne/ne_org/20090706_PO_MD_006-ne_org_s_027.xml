<teiHeader>
<fileDesc>
<titleStmt>
  <title>"เทือก"ยันประคองรัฐนาวาได้ อย่าจี้ใจดำเรื่องส.ส.อีสานน้อย  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-06 20:19:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000076449  </bibl>
</sourceDesc>
</fileDesc>
</teiHeader>
<news>
<headline>"เทือก"ยันประคองรัฐนาวาได้ อย่าจี้ใจดำเรื่องส.ส.อีสานน้อย</headline>
<lead></lead>
<neck></neck>
<body><p>นายสุเทพ เทือกสุบรรณ รองนายกรัฐมนตรี ด้านความมั่นคง และเลขาธิการ<orgName>พรรคประชาธิปัตย์</orgName> กล่าวถึงความขัดแย้งในพรรคร่วมรัฐบาล ระหว่างการทำงานช่วง 6 เดือนที่ผ่านมาว่า ในฐานะผู้จัดการรัฐบาล ได้ทำงานกับพรรคร่วมรัฐบาลอย่างใกล้ชิด และไม่ได้มีปัญหาอะไรรุนแรงอย่างที่มีบางฝ่ายเอามาพูดขยายผล เพราะการทำงานที่ผ่านมาทุกอย่างเป็นไปด้วยดี ทั้งนี้ถือเป็นเรื่องธรรมดาของการจัดตั้งรัฐบาลที่มีหลายพรรคการเมืองมาร่วม ความคิดเห็นต่างๆย่อมแตกต่างกันบ้าง แต่เมื่อเรายึดหลักประโยชน์ของประเทศ และประชาชนเป็นที่ตั้ง และทุกอย่างทำด้วยเหตุผล ด้วยความถูกต้อง ก็รับกันได้ ไม่มีปัญหาอะไร</p>
<p>ทั้งนี้ ตนพยายามประสานให้ทุกพรรคการเมือง ทำงานด้วยกันเพื่อผลประโยชน์ของประเทศและประชาชน และจะพยายามทำหน้าที่นี้ต่อไปให้ดีที่สุด โดยมั่นใจว่าจะไม่มีอุบัติเหตุทางการเมืองเกิดขึ้น</p>
<p>"ทุกวันมีคนพยายามที่จะเอาแต่เรื่องพรรค์อย่างนี้มาพูดทุกวัน เพื่อให้เห็นว่าเป็นเรื่องตื่นเต้น ผมคิดว่ามันไม่ได้ประโยชน์อะไร และผมไม่ทราบว่าเป็นเพราะอะไร แต่ผมยืนยันว่าไม่มีความขัดแย้ง รัฐบาลไม่มีความแตกแยก ผมคุยกันด้วยดีตลอด" นายสุเทพกล่าว</p>
<p>ผู้สื่อข่าวถามว่า กฎกติกาใหม่จะต้องเรียบร้อยก่อน จึงจะมีการเลือกตั้งใช่หรือไม่ นายสุเทพ กล่าวว่า ไม่ใช่หน้าที่ของตน เพราะตนมีหน้าที่ทำให้รัฐบาลมีเสถียรภาพเพียงพอที่จะผลักดันนโยบายเพื่อแก้ไขปัญหาของประเทศ และประชาชน ดังนั้นอย่ารีบพูดว่า มีกติกาใหม่แล้วจะมีการเลือกตั้งทันที หรือไม่ เพราะขณะนี้ยังไม่ได้ทำอะไรให้เสร็จเรียบร้อย จึงไม่ควรคิดอะไรดักไว้ล่วงหน้า</p>
<p>ส่วนการทำงานการเมืองในส่วนของพรรค โดยเฉพาะในพื้นที่ภาคอีสาน ที่ยังมี ส.ส.น้อย จะทำอย่างไร นายสุเทพ กล่าวว่า ในพื้นที่ต่างๆ ยอมรับว่าความนิยมของประชาชนต่อพรรค การเมืองย่อมแตกต่างกันไป ดังนั้นขออย่าย้ำมาก เพราะคนจะยิ่งรู้สึกกันมาก ทั้งนี้ตนอยู่<orgName>พรรคประชาธิปัตย์</orgName>มา 31 ปีแล้ว เห็นว่า พรรคมีส.ส.ในพื้นที่อีสานไม่มาก โดยครั้งที่มี ส.ส.อีสานมากที่สุดก็ประมาณ 17 -18 คน และตอนนี้มี 8 คน ก็พอใจ แต่ถ้าประชาชนเห็นว่า<orgName>พรรคประชาธิปัตย์</orgName> ทำงานดี มีผลงานแล้วจะเลือก<orgName>พรรคประชาธิปัตย์</orgName>มากขึ้น เรายิ่งพอใจมากขึ้น</p>
<p>"ต้องยอมรับว่า เรื่องการเลือกตั้งในแต่ละพื้นที่มีตัวแปรหลายประการ เช่น ผู้สมัครต้องเป็นคนที่มีชื่อเสียง มีความรู้ ความสามารถเป็นที่ยอมรับของประชาชน แต่คนเหล่านี้ไม่อยากมาอยู่กับ<orgName>พรรคประชาธิปัตย์</orgName> เพราะอุดมการณ์ไม่สอดคล้องกัน หรือคนที่มีอุดมการณ์เดียวกับพรรค ก็ยังไม่เข้มแข็งพอที่จะได้รับการยอมรับจากประชาชน" เลขาธิการ<orgName>พรรคประชาธิปัตย์</orgName> กล่าว</p>
<p>ส่วนกรณีที่รัฐบาลทุ่มงบประมาณลงพื้นที่ภาคอีสานจำนวนมาก จะสามารถซื้อใจประชาชนชาวอีสานได้หรือไม่ นายสุเทพ กล่าวว่า การนำงบประมาณลงไปช่วยเหลือประชาชน ไม่ได้เพื่อแลกกับคะแนนเสียง เพราะพรรคประชาธิปัตย์ เป็นรัฐบาลของคนทุกภาคทุกจังหวัด เพียงแต่เห็นว่าชาวอีสานมีปัญหาเรื่องน้ำที่จะใช้ทำการเกษตร หากจะแก้ปัญหาเรื่องน้ำต้องใช้งบประมาณถึง 2 แสนกว่าล้านบาท รัฐบาลจึงได้ทุ่มงบประมาณในส่วนนี้ เพื่อให้ประชาชนชาวอีสานได้มีน้ำใช้ในการทำนา ทำเกษตรต่าง ๆ จะได้มีรายได้ดีขึ้น แต่เมื่อทำไปแล้วประชาชนจะลงคะแนนเสียงให้หรือไม่ ถือเป็นอีกเรื่องหนึ่ง</p>
<p>นายสุเทพ ยังกล่าวถึงผลการสำรวจความเห็นประชาชนที่ยังไม่ค่อยพอใจผลการทำงานของรัฐบาล และมองว่ามีการแบ่งผลประโยชน์กันว่า ไม่ทราบว่าโพลจะเป็นอย่างไร แต่รัฐบาลไม่ได้ย่อท้อ จะเร่งทำงานต่อไป และยิ่งโพลบอกว่ารัฐบาลคะแนนนิยมน้อย เรายิ่งมุมานะทำงานให้มากยิ่งขึ้น พร้อมยืนยันด้วยว่า ตอนนี้สุขภาพดีแล้วหลังจากที่ก่อนหน้านี้ทำงานหนักจนถึงขั้นต้องเข้าโรงพยาบาล โดยตอนนี้หายป่วย และพร้อมที่จะลุยงานต่อ</p></body>
</news>
