<teiHeader>
<fileDesc>
<titleStmt>
  <title>ไทยถกกัมพูชาไร้ผล โยนทหารเจรจาเอง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/29/news_29015611.php?news_id=29015611  </bibl>
</sourceDesc>
</fileDesc>
</teiHeader>
<news>
<headline><orgName>ไทย</orgName>ถก<orgName>กัมพูชา</orgName>ไร้ผล โยนทหารเจรจาเอง</headline>
<lead>“ประวิตร” เผยการเจรจาระหว่าง<orgName>ไทย</orgName>-<orgName>กัมพูชา</orgName> นโยบาย “ลดความตึงเครียด” ตรงกัน “ฮุนเซน” ระบุเรื่องที่ผ่านมาถือเป็นฝันร้าย ส่วนการถอนกำลังให้ทหารในพื้นที่เจรจากันเอง นายกฯ ระบุเรื่องกำลังทหารต้องดูตามสถานการณ์ ยึดสันติวิธี คาดสถานการณ์ดีขึ้น</lead>
<neck></neck>
<body><p>นายอภิสิทธิ์ เวชชาชีวะ นายกรัฐมนตรี ให้สัมภาษณ์ถึงกรณีที่นายสุเทพ เทือกสุบรรณ รองนายกรัฐมนตรี ฝ่ายความมั่นคง ได้รับรายงานให้ทราบถึงผลการเดินทางไปเยือนประเทศกัมพูชาเมื่อวันที่ 27 มิ.ย.ที่ผ่านมาว่า ทุกอย่างเรียบร้อยดี มีความเข้าใจดีขึ้นในปัญหาต่างๆ ซึ่งในการหารือครั้งนี้มีการสานต่อความร่วมมือต่อเนื่อง หลังจากได้เดินทางไปเยือนกัมพูชามาก่อนหน้า คงจะทำให้ความตึงเครียดบริเวณแนวชายแดนลดลงได้</p>
<p>ส่วนการเพิ่มกำลังทหารตามแนวชายแดนนั้น นายกรัฐมนตรี กล่าวว่า จะต้องดูตามสถานการณ์ ซึ่งการหารือมีการสร้างความเข้าใจทั้ง 2 ฝ่าย และการแก้ปัญหายังคงยึดถือแนวทางสันติวิธี ซึ่งการเดินทางไปเยือนกัมพูชาของนายสุเทพ น่าจะทำให้เกิดความเข้าใจดีขึ้นอีกระดับ</p>
<p>ด้าน พล.อ.ประวิตร วงษ์สุวรรณ รมว.<orgName>กลาโหม</orgName> ให้สัมภาษณ์ถึงกรณีเหตุการณ์ความตึงเครียดบริเวณปราสาทพระวิหาร ชายแดน จ.ศรีสะเกษ ว่า สถานการณ์ขณะนี้ไม่มีอะไร หลังจากได้เดินทางร่วมกับนายสุเทพ เทือกสุบรรณ รองนายกฯ ไปเจรจากับ สมเด็จฮุนเซน นายกรัฐมนตรีของกัมพูชา</p>
<p>พล.อ.ประวิตร กล่าวถึงกรณีการถอนทหารว่า ได้หารือกันแล้ว โดยให้ทหารในพื้นที่เจรจาระหว่างกันเอง โดยนโยบายทั้ง 2 ประเทศ ระหว่าง<orgName>ไทย</orgName>กับ<orgName>กัมพูชา</orgName>คือต้องการให้ผ่อนคลายความตึงเครียด สมเด็จฮุนเซนไม่มีเจตนาจะให้สู้รบกันตั้งแต่เริ่มต้นแล้ว ดังนั้นเจตนาที่จะสู้รบกันจึงไม่มี และขณะนี้สถานการณ์ทุกอย่างก็ไม่มีอะไร</p>
<p>รมว.<orgName>กลาโหม</orgName> กล่าวอีกว่า สำหรับบริเวณหน้าด่านพรมแดนอรัญประเทศ จ.สระแก้ว ยังคงปกติ มีพ่อค้า แม่ค้า และประชาชนชาวกัมพูชา ยังเดินทางเข้ามาค้าขายในตลาดโรงเกลือฝั่งไทย ไม่มีวี่แววเรื่องการบาดหมางหรือระแวงใดๆ ส่วนชาวไทย และนักพนัน ก็ยังคงเดินทางเข้าไปในกัมพูชาได้อย่างปกติ</p>
<p>พท.อัดปชป.ยกธงขาว“พระวิหาร”</p>
<p>ทางด้านฝ่ายค้าน นายพร้อมพงศ์ นพฤทธิ์ โฆษก<orgName>พรรคเพื่อไทย</orgName> กล่าวถึงกรณีปัญหาพื้นที่บริเวณปราสาทพระวิหารว่า การที่นายสุเทพ เทือกสุบรรณ ระบุว่ายอมยกธงขาว ยกปราสาทพระวิหารให้<orgName>กัมพูชา</orgName> เพราะ<orgName>ศาลโลก</orgName>ได้ตัดสินไปนานแล้ว เรื่องนี้แสดงให้เห็นว่าคำพูดนายสุเทพ และ ส.ส.<orgName>พรรคประชาธิปัตย์</orgName> (<orgName>ปชป.</orgName>) สมัยเป็นฝ่ายค้านเชื่อถือไม่ได้ เพราะขณะนั้นออกมาเรียกร้องเรื่องปราสาทพระวิหารว่าจะต้องต่อสู้ เพราะพื้นที่เป็นของคน<orgName>ไทย</orgName></p>
<p>โดยเฉพาะ นายกษิต ภิรมย์ รมว.<orgName>ต่างประเทศ</orgName> ออกมาต่อว่ารัฐบาลพลังประชาชนไปเจรจาขายชาติ ขายแผ่นดิน ทั้งที่รู้อยู่แล้วว่า <orgName>ศาลโลก</orgName>ตัดสินเรื่องนี้จบไปตั้งแต่สมัย<orgName>พรรค ปชป.</orgName>เป็นรัฐบาล เมื่อปี 2505</p>
<p>“<orgName>พรรคประชาธิปัตย์</orgName>พยายามนำเรื่องปราสาทพระวิหาร มาเป็นประเด็นทางการเมือง พยายามเบี่ยงเบนว่า<orgName>พรรคพลังประชาชน</orgName> โดยนายนพดล ปัทมะ อดีต รมว.<orgName>ต่างประเทศ</orgName> ไปทำสัญญาขายชาติยกแผ่นดินให้กัมพูชา ทั้งที่ไม่ใช่ แต่มาวันนี้นายสุเทพ กลับมายอมรับ และยกที่ดินให้กัมพูชา โดยบอกว่า<orgName>ศาลโลก</orgName>ตัดสินไปแล้ว ทั้งที่เป็นแกนนำสำคัญคัดค้านเรื่องการยกประสาทพระวิหารให้<orgName>กัมพูชา</orgName>มาโดยตลอด แต่วันนี้กลับยกธงขาวแบบง่ายๆ” นายพร้อมพงศ์ กล่าว</p>
<p>นายพร้อมพงศ์ กล่าวอีกว่า เรื่องนี้จะทำให้ประชาชนเห็นว่า สิ่งที่<orgName>พรรค ปชป.</orgName>ขณะเป็นฝ่ายค้าน จะกระทำทุกอย่าง รวมถึงเอาผลประโยชน์ของประเทศชาติมาเป็นเกมทางการเมือง เพราะสิ่งที่พูดไว้เหมือนเป็นการเอาลิ้นมาพันคอตัวเอง ตอนแรกว่าจะทวงปราสาทพระวิหารคืน แต่วันนี้กลับยกให้ อย่างนี้เรียกว่าขายชาติหรือไม่ ขณะนี้ประชาชนทั้งประเทศเห็นธาตุแท้ของ<orgName>พรรคปชป.</orgName>แล้วว่า คิดได้ พูดได้ แต่กลับทำไม่ได้สักอย่าง เป็นพวกขายฝันสร้างภาพ เพื่อประโยชน์ทางการเมืองแค่นั้นเอง</p>
<p>ซัดนายกฯไม่จริงใจแก้ปัญหา</p>
<p>นายพิทยา พุกกะมาน รองโฆษก<orgName>พรรคเพื่อไทย</orgName> กล่าวว่า ขอเรียกร้องไปถึงรัฐบาลให้เร่งดำเนินการแก้ไขปัญหาข้อพิพาทระหว่างประเทศ เรื่องการคัดค้านการขึ้นทะเบียนปราสาทพระวิหารเป็นมรดกโลก เพราะความไม่เข้าใจสิ่งที่เกิดขึ้นนั้น เนื่องมาจากเมื่อครั้งที่นายอภิสิทธิ์ เวชชาชีวะ นายกรัฐมนตรี เดินทางไปเยือนประเทศกัมพูชา กลับไม่หยิบยกประเด็นเรื่องปราสาทพระวิหารมาหารือ</p>
<p>นายพิทยา กล่าวต่อว่า แต่อีกไม่กี่วันให้หลัง รัฐบาลได้ส่งนายสุวิทย์ คุณกิตติ รมว.<orgName>ทรัพยากรธรรมชาติและสิ่งแวดล้อม</orgName> ไปตัวแทนเดินทางไปร่วมประชุมกับ<orgName>คณะกรรมการมรดกโลก</orgName> ที่ประเทศสเปน เพื่อคัดค้านการขึ้นทะเบียนปราสาทพระวิหารเป็นมรดกโลก แสดงให้เห็นว่านายอภิสิทธิ์พูดอย่างทำอย่าง เป็นผู้นำตีสองหน้า ซึ่งในเวทีโลกเขาไม่ทำกัน เพราะถือว่าผิดมารยาท จึงอยากเรียกร้องให้นายอภิสิทธิ์ ให้ความสำคัญ และมีความจริงใจในการแก้ปัญหา จะมาทำเป็นเล่นไม่ได้ เพราะเรื่องความสัมพันธ์ระหว่างประเทศ ถือเป็นเรื่องที่ละเอียดอ่อน</p>
<p>“นพดล” เย้ย “สุเทพ” จำนนต่อหลักฐาน</p>
<p>วานนี้ (28 มิ.ย.) นายนพดล ปัทมะ อดีต รมว.<orgName>ต่างประเทศ</orgName> กล่าวถึงกรณีที่นายสุเทพ เดินทางไปเจรจากับ<orgName>กัมพูชา</orgName> หลังจากสถานการณ์ชายแดนเริ่มตึงเครียดว่า กรณีนายสุเทพระบุว่าปราสาทพระวิหาร<orgName>ศาลโลก</orgName>ได้ตัดสินไว้หลายสิบปีแล้วว่าเป็น กรรมสิทธิ์ของ<orgName>กัมพูชา</orgName> และจะไม่โต้แย้ง ถือว่าเป็นฝันร้ายในอดีตนั้น ถือเป็นการกลับลำ 360 องศา กลืนน้ำลายตัวเอง แต่ในทางกลับกัน เป็นการยืนยันคำพูดของตน และรัฐบาลนายสมัคร สุนทรเวช</p>
<p>ต้องขอบคุณนายสุเทพที่ออกมาจำใจยอมรับความจริง แม้จะช้าไปหน่อย แต่ก็ทำให้คน<orgName>ไทย</orgName>ทราบข้อเท็จจริงว่า ใครเป็นคนปกป้องดินแดนให้<orgName>ประเทศไทย</orgName> สถานการณ์วันนี้สุ่มเสี่ยงที่จะเกิดสงคราม นายสุเทพจึงต้องจำใจยอมรับความจริง เนื่องจากจำนนด้วยข้อเท็จจริง เมื่อครั้งที่เป็นฝ่ายค้านพูดอย่างหนึ่ง แต่พอมาเป็นรัฐบาลก็กลับพูดอีกอย่างหนึ่ง มุ่งแต่ทำลายล้างทางการเมือง โดยไม่คิดถึงปัญหาของประเทศชาติ <orgName>พรรคประชาธิปัตย์</orgName>ไม่จำเป็นต้องขอโทษตน แต่ให้ไปขอโทษประชาชนแทน</p>
<p>“ผมเป็นคนปกป้องพื้นที่ 4.6 ตารางกิโลเมตร แต่กลับถูกกล่าวหาว่าเป็นคนขายชาติจนประชาชนเข้าใจผิด แต่ผมยกโทษให้ อยากให้ทุกคนพูด และยอมรับความจริง นายกรัฐมนตรีก็เข้าใจผิดอย่างมากในเรื่องนี้ อยากให้ยอมรับความจริงเสียดีกว่า” นายนพดล กล่าว</p>
<p>เลขาฯแจง“กษิต”ไปเจรจาตปท.</p>
<p>ด้านนายชวนนท์ อินทรโกมาลย์สุต เลขานุการ รมว.<orgName>ต่างประเทศ</orgName> ชี้แจงกรณีที่<orgName>พรรคเพื่อไทย</orgName>ตำหนินายกษิต ภิรมย์ รมว.<orgName>ต่างประเทศ</orgName> ที่ไม่ไปเจรจาเรื่องปัญหาชายแดนกับกัมพูชา ว่า ช่วงดังกล่าวนายกษิตเดินทางไปเยือนสาธารณรัฐประชาชนจีน พร้อมกับนายกฯ เพื่อเจรจาเรื่องผลประโยชน์ของประเทศ ทั้งเรื่องตลาดผลไม้ เรื่องการสร้างทางรถไฟ และอีกหลายเรื่อง ยืนยันว่านายกษิตให้ความสำคัญตลอด นับตั้งแต่เข้ารับตำแหน่งได้เดินทางไปเยือนกัมพูชาแล้ว 6 ครั้ง ก็เพื่อหาทางคลี่คลายปัญหาที่รัฐบาลนี้ไม่ได้ก่อขึ้น</p>
<p>พร้อมกันนี้ นายชวนนท์ได้ตอบโต้นายนพดลด้วยว่า เราไม่เคยบอกว่าปราสาทพระวิหารเป็นของเรา เพราะเราเคารพคำตัดสินของ<orgName>ศาลโลก</orgName> แต่บอกว่าไทยเคยขอสงวนสิทธิ์ที่จะโต้แย้ง เมื่อมีหลักฐานใหม่ นอกจากนี้ปัญหาที่เกิดขึ้นมาใหม่นั้น มาจากการที่นายนพดลไปลงนามในแถลงการณ์ร่วม (Joint Communique) ระหว่าง<orgName>ไทย</orgName>-<orgName>กัมพูชา</orgName> สนับสนุนให้จดทะเบียนปราสาทพระวิหารเป็นมรดกโลกของกัมพูชาฝ่ายเดียว ซึ่งทำให้เกิดความขัดแย้งเรื่องพื้นที่ทับซ้อนที่ทั้ง<orgName>กัมพูชา</orgName>และ<orgName>ไทย</orgName>ต่างก็ อ้างสิทธิต่างหาก</p></body>
</news>
