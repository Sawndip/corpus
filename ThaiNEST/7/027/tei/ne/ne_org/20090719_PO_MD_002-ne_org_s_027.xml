<teiHeader>
<fileDesc>
<titleStmt>
  <title>สกัดสงครามประชาชน นายกฯจี้"ตร.-กทช."หยุดวิทยุชุมชนปลุกปั่น  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-19 19:59:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000081566  </bibl>
</sourceDesc>
</fileDesc>
</teiHeader>
<news>
<headline>สกัดสงครามประชาชน นายกฯจี้"<orgName>ตร.</orgName>-<orgName>กทช.</orgName>"หยุดวิทยุชุมชนปลุกปั่น</headline>
<lead></lead>
<neck></neck>
<body><p>นายอภิสิทธิ์ เวชชาชีวะ นายกรัฐมนตรี กรณีนายสงวน พงษ์มณี ส.ส.<orgName>ลำพูน</orgName> <orgName>พรรคเพื่อไทย</orgName> และ<orgName>กลุ่มเสื้อแดง</orgName> ออกมาพูดปลุกปั่นประชาชน ให้ต่อต้านรัฐบาล โดยอ้างว่ารัฐบาลเป็นคนเปิดสงครามประชาชนรอบใหม่ ว่า ไม่มี รัฐบาลไม่เคยเปิดสงครามกับใคร อยากจะทำความเข้าใจกับทาง ส.ส.<orgName>พรรคเพื่อไทย</orgName>ว่า การปฏิบัติหน้าที่ของรัฐบาลและรัฐมนตรี เป็นไปโดยปกติ การลงพื้นที่จะไม่มีลักษณะการยั่วยุ ทำให้เกิดความขัดแย้ง การลงพื้นทื่คือการไปทำงาน ฉะนั้นไม่มีเหตุผลอะไรที่จะต้องการมาปะทะหรือบอกว่าเป็นการทำสงครามอะไรทั้งสิ้น</p>
<p>ผู้สื่อข่าวถามว่า การโฟนอินผ่านวิทยุชุมชน ของ พ.ต.ท.ทักษิณ ชินวัตร ซึ่งระยะหลังนี้ถี่ขึ้นจะเป็นอุปสรรคต่อการลงพื้นที่ของนายกฯ และรัฐมนตรี หรือไม่ นาอยภิสิทธิ์ กล่าวว่า ขณะนี้เรายังเดินหน้าลงพื้นที่ และวันนี้มีรัฐมนตรีอีกหลายท่านที่ลงพื้นที่ ตนก็ติดตามอยู่ ทั้งภาคเหนือ อีสาน ทุกภาค ฉะนั้นยังสามารถทำงานกันได้</p>
<p>"ผมย้ำกับพี่น้องประชาชนชัดเจน การทำงานไม่น่าเป็นเรื่องการสร้างความขัดแย้ง รัฐมนตรีทุกท่านที่ลงพื้นที่ ผมก็ย้ำเรื่องการไปทำงาน เชื่อว่าพี่น้องประชาชนส่วนใหญ่ต้องการเห็นรัฐมนตรีเข้าไปตามงาน และติดตามเรื่องราวต่างๆได้ในทุกพื้นที่"นายกฯกล่าว และว่า ส่วนคนที่ไม่เห็นด้วย ที่มาต่อต้าน ก็ย้ำว่า ขอให้แสดงออกในลักษณะที่อยู่ในขอบเขตของกฎหมาย ถ้ามาขัดขวาง และมีอาวุธ ก็ไม่ได้ ทางเจ้าหน้าที่ต้องดำเนินการ</p>
<p>ส่วนวิทยุชุมชุน ที่มีการเผยแพร่ในลักษณะปลุกปั่น ยุยงนั้น ทาง กทช.จะเป็นผู้ดำเนินการในเรื่องนี้ และได้มีการออกหลักเกณฑ์อะไรต่างๆ ออกมาในช่วงระยะหลังนี้ เราจะขอให้ทาง กทช. ติดตามสอดส่องให้ละเอียด</p>
<p>"จะย้ำเรื่องนี้ไปกับทาง <orgName>กทช.</orgName>และหน่วยงานที่เกี่ยวข้อง เพราะเราต้องระมัดระวัง หากเป็นเรื่องที่ฝ่ายบริหารเข้าไปจัดการกับวิทยุชุมชน โดยที่ไปคาบเกี่ยวเรื่องการเมืองหรือไม่ จะเป็นการสร้างบรรทัดฐานที่ผิดอีก กลายเป็นฝ่ายบริหารเข้าไปปิดกั้นสื่อ ผมได้ย้ำกับทางตำรวจ และขอความร่วมมือกับทาง <orgName>กทช.</orgName> หากมีการกระทำที่ผิดกฎหมายชัดเจน อันนั้นเป็นเรื่องกฎหมาย คงไม่ใช่เรื่องที่เป็นความเห็นทางการเมือง" นายอภิสิทธิ์กล่าว</p>
<p>เมื่อถามว่ายังจะลงพื้นที่อีสาน ตามที่กำหนดไว้หรือไม่ นายอภิสิทธิ์ กล่าวยืนยันว่า ลงทุกภาค แต่ยังไม่มีกำหนดการที่ชัดเจน ครั้งหน้านี้นัดหมายลงภาคใต้ คือ <orgName>สงขลา</orgName> แต่กำลังดูพื้นที่ สุโขทัย อุบลราชธานี เชียงใหม่ ยังรอคิวอยู่</p>
<p>**อัด"แม้ว"ยังจองเวร-เล่นการเมือง</p>
<p>ด้านนายเทพไท เสนพงศ์ โฆษกประจำตัวหัวหน้า<orgName>พรรคประชาธิปัตย์</orgName> กล่าวถึงกรณีที่ พ.ต.ท.ทักษิณ ชินวัตร ได้ตอบคำถามสื่อ 12 สำนัก ผ่านนายสุรพงษ์ โตวิจักษณ์ชัยกุล ส.ส.<orgName>เชียงใหม่</orgName> <orgName>พรรคเพื่อไทย</orgName> โดยบอกว่ายังจะกลับมาเล่นการเมือง โดยอ้างว่าที่ผ่านมาไม่ได้รับความยุติธรรม จะต้องตามหาความยุติธรรมให้ได้ แม้ตาย ก็จะยังไม่ไปผุดไปเกิด แต่จะขอตามหาความยุติธรรมให้เจอ ว่า การให้สัมภาษณ์ของพ.ต.ท.ทักษิณ แสดงให้เห็นว่า การเมืองยังไม่นิ่ง ซึ่งดูแล้วสามารถวิเคราะห์ได้ว่าสิ่งที่ พ.ต.ท.ทักษิณ ให้สัมภาษณ์นั้นสะท้อนถึงบุคลิก 3 แบบ คือ</p>
<p>1. ยังอาฆาตแค้นต่อกลุ่มที่เป็นปฏิปักษ์ของตัวเอง โดยระบุว่า ขอปวารณาว่า ถ้าตายไปก็อย่าพึ่งเกิด จนกว่าวิญญาณจะตามขอความยุติธรรมจนเจอ ซึ่งหมายความว่า พ.ต.ท.ทักษิณ ยังผูกใจเจ็บต่อคนที่เป็นปฏิปักษ์ทางการเมือง แต่ตนก็ไม่แน่ใจว่า พ.ต.ท.ทักษิณ จะได้เกิดตามที่ปวารณาไว้หรือไม่</p>
<p>2 . ยังมีบุคลิกต่อรองทางการเมือง โดยพูดว่าจะเล่นการเมืองต่อหรือไม่ อยู่ที่คนที่จะให้กลับประเทศไทย ซึ่งหมายความว่า ถ้ากลับโดยประชาชน ก็จะทำตามที่ประชาชนเรียกร้อง แต่ถ้ากลับโดยพระราชอำนาจในการขออภัยโทษ ก็จะตัดสินใจอีกแบบหนึ่ง ซึ่งถือว่าเป็นการต่อรองทางการเมืองตามแบบนักธุรกิจของ พ.ต.ท.ทักษิณ</p>
<p>3. เล่นเกมทุกอย่าง โดยคำพูดที่ระบุถึงการจดทะเบียนหย่ากับคุณหญิงพจมาน ชินวัตร ว่าเป็นเกมการเมือง โดยบอกว่าเมื่อจำเป็นต้องต่อสู้ทางการเมือง ก็จำเป็นต้องแยกกัน ไม่ได้เลิกกันเพราะโกรธกัน จึงถือว่าเป็นละคร และเกมการเมือง อยากให้กลับไปดูว่า พ.ต.ท.ทักษิณได้ประโยชน์จากการเล่นการเมืองมากน้อยเพียงใด และประโยชน์ทางการเมืองที่ได้ ก็เป็นเรื่องที่ พ.ต.ท.ทักษิณ ตัดสินใจทั้งสิ้น ไม่มีใครบีบบังคับ</p></body>
</news>
