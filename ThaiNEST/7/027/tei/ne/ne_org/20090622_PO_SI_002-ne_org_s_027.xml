<teiHeader>
<fileDesc>
<titleStmt>
  <title>กรุงเทพโพลล์สำรวจ6เดือนผลงานรัฐบาลสอบไม่ผ่าน  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=40681  </bibl>
</sourceDesc>
</fileDesc>
</teiHeader>
<news>
<headline><orgName>กรุงเทพโพลล์</orgName>สำรวจ6เดือนผลงานรัฐบาลสอบไม่ผ่าน</headline>
<lead></lead>
<neck></neck>
<body><p><orgName>ศูนย์วิจัยมหาวิทยาลัยกรุงเทพ</orgName> (<orgName>กรุงเทพโพลล์</orgName>)  สำรวจความคิดเห็นเรื่อง “ประเมินผลงาน 6 เดือน รัฐบาลนายกฯ อภิสิทธิ์”  เนื่องด้วยวันที่ 20 มิ.ย. ที่ผ่านมา เป็นวันครบรอบ 6 เดือน ในการทำงานของรัฐบาล นายอภิสิทธิ์ เวชชาชีวะ  นายกรัฐมนตรี โดยเก็บข้อมูลจากประชาชนอายุ 18 ปีขึ้นไป จากทุกสาขาอาชีพ ในเขตกรุงเทพมหานคร จำนวนทั้งสิ้น 1,377 คน เมื่อวันที่ 16-18 มิถุนายน ที่ผ่านมา</p>
<p>ผลการสำรวจพบว่า ความพึงพอใจผลงานของรัฐบาลนายอภิสิทธิ์ เวชชาชีวะ ได้คะแนน 4.06 คะแนนจากคะแนนเต็ม 10 คะแนน  โดยมีคะแนนความพึงพอใจผลงานด้านต่าง ๆ ดังนี้ คือด้านการต่างประเทศ ได้ 4.58 คะแนน ด้านสังคมและคุณภาพชีวิต ได้ 4.13 คะแนน ด้านเศรษฐกิจได้ 3.95 คะแนน ด้านการบริหารจัดการและการบังคับใช้กฎหมาย ได้ 3.91 คะแนน ด้านความมั่นคงของประเทศ ได้ 3.73 คะแนน เมื่อเปรียบเทียบกับผลสำรวจเมื่อครั้งรัฐบาลทำงานครบ 1 เดือน ได้คะแนน 5.42  พบว่าคะแนนลดลง 1.36 คะแนน หรือลดลงร้อยละ 13.6</p>
<p>สำหรับคะแนนความพึงพอใจต่อการทำงานของพรรคแกนนำรัฐบาล คือ<orgName>พรรคประชาธิปัตย์</orgName> ได้ 4.38 คะแนน  พรรคร่วมรัฐบาล คือ<orgName>พรรคภูมิใจไทย</orgName> <orgName>พรรคชาติไทยพัฒนา</orgName> <orgName>พรรคเพื่อแผ่นดิน</orgName> ได้ 3.40 คะแนน  และพรรคฝ่ายค้าน คือ<orgName>พรรคเพื่อไทย</orgName> <orgName>พรรคประชาราช</orgName> ได้ 3.46 คะแนน  กระทรวงที่ประชาชนมีความเคลือบแคลงสงสัยเรื่องการทุจริตคอร์รัปชั่นมากที่สุด อันดับ 1 <orgName>กระทรวงคมนาคม</orgName> ร้อยละ 34.6 อันดับ 2 <orgName>กระทรวงการคลัง</orgName> ร้อยละ 24.2 และอันดับ 3 <orgName>กระทรวงเกษตรและสหกรณ์</orgName> ร้อยละ 7.7</p>
<p>สำหรับเรื่องที่ประชาชนเห็นว่ารัฐบาลสมควรได้รับการชื่นชมมากที่สุด อันดับ 1 ร้อยละ 17.6 คือ นายกรัฐมนตรีใช้ความสุขุม ประนีประนอมในการแก้ปัญหาความขัดแย้งของคนในชาติ  อันดับ 2 ร้อยละ 16.5 เรื่องการให้ความช่วยเหลือมอบสวัสดิการให้กับประชาชนผู้มีรายได้น้อย  และอันดับ 3 ร้อยละ 14.8 เรื่องการสนับสนุนการศึกษา เช่นโครงการเรียนฟรี  ส่วนเรื่องที่ประชาชนเห็นว่ารัฐบาลสมควรปรับปรุง อันดับ 1 ร้อยละ 37.3 คือแนวทางการแก้ปัญหาเศรษฐกิจและราคาสินค้าเกษตร อันดับ 2 ร้อยละ 10.5 การแก้ปัญหาคอร์รัปชั่น สร้างความชัดเจนและโปร่งใสในการทำงาน และอันดับ 3 ร้อยละ 9.6 การทำงานล่าช้า ไม่เด็ดขาด ไม่มีผลงานที่ชัดเจนเป็นรูปธรรม</p>
<p>สำหรับความมั่นใจว่าในช่วง 6 เดือนที่เข้ามาบริหารประเทศ รัฐบาลนายกฯ อภิสิทธิ์ ได้นำพาประเทศเดินไปในทิศทางที่ถูกต้องหรือไม่ พบว่า ร้อยละ 33.7 เชื่อว่าถูกต้องแล้ว ร้อยละ 21.9 เชื่อว่าไม่ถูกต้อง และร้อยละ 44.4 ไม่แน่ใจ ส่วนความเชื่อมั่นเกี่ยวกับระยะเวลาในการอยู่บริหารประเทศของรัฐบาล พบว่า ร้อยละ 64.5 เชื่อว่ารัฐบาลจะอยู่ได้เกิน 1 ปี และร้อยละ 35.5 เชื่อว่ารัฐบาลจะอยู่ไม่ครบ 1 ปี โดยให้เห็นผล อาทิ ความขัดแย้งกับพรรคร่วมรัฐบาล ผลงานไม่เป็นที่ยอมรับของประชาชน และปัญหาการทุจริตคอร์รัปชั่น </p></body>
</news>
