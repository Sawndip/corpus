<teiHeader>
<fileDesc>
<titleStmt>
  <title>เปิดใจ...2 ส.ส."โฟนอิน"  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol02040752&sectionid=0133&day=2009-07-04  </bibl>
</sourceDesc>
</fileDesc>
</teiHeader>
<news>
<headline>เปิดใจ...2 ส.ส."โฟนอิน"</headline>
<lead></lead>
<neck></neck>
<body><p>ชัยชนะของ<orgName>พรรคเพื่อไทย</orgName>ในศึกเลือกตั้งซ่อมทั้งเขต 3 สกลนคร และเขต 1 ศรีสะเกษ ถือเป็นเรื่องที่เหนือความคาดหมายของใครหลายคน จากปัจจัยที่ว่าอำนาจรัฐอยู่ในมือของพรรคคู่แข่งอย่าง<orgName>พรรคภูมิใจไทย</orgName> และ<orgName>พรรคชาติไทยพัฒนา</orgName> </p>
<p>แต่คำตอบสุดท้ายการ "โฟนอิน" ของ พ.ต.ท.ทักษิณ ชินวัตร อดีตนายกรัฐมนตรี ที่มือเป็นระวิงกดโทรศัพท์ต่อสายจากเมืองดูไบ สหรัฐอาหรับเอมิเรตส์ หลายครั้งต่อวันส่งเสียงออดอ้อนขอคะแนนเสียงให้กับผู้สมัคร<orgName>พรรคเพื่อไทย</orgName>ทั้ง 2 คน คือ นางอนุรักษ์ บุญศล และนายสุรชาติ ชาญประดิษฐ์ จนทั้งคู่ได้รับการเลือกตั้งเข้าสภาในที่สุด</p>
<p>2 ว่าที่ ส.ส.<orgName>สกลนคร</orgName>และ<orgName>ศรีสะเกษ</orgName> <orgName>พรรคเพื่อไทย</orgName> เปิดใจกับ "มติชน" ถึงเบื้องหลังการโฟนอินก่อนคว้าชัยในศึกเลือกตั้งซ่อมที่ผ่านมา</p>
<p>เริ่มกันที่ "นางอนุรักษ์ บุญศล" ว่าที่ ส.ส.<orgName>สกลนคร</orgName> เขต 3 <orgName>พรรคเพื่อไทย</orgName> ที่พลิกผันตัวเองจากหลังบ้านนายพงษ์ศักดิ์ บุญศล อดีต ส.ส.<orgName>สกลนคร</orgName> <orgName>พรรคเพื่อไทย</orgName> มาเล่นการเมืองเต็มตัว โดยลงสมัครรับเลือกตั้งแทนผู้เป็นสามีที่ถูกใบแดง </p>
<p>"ไม่เคยคาดคิดว่าจะได้นับชัยชนะด้วยคะแนนเสียงอย่างท่วมท้นเช่นนี้ เนื่องมาจากผู้สมัครจากพรรคคู่ต่างระดมรัฐมนตรีของพรรคลงพื้นที่เพื่อช่วยผู้สมัครหาเสียงอย่างเต็มที่ ไม่ได้คิดว่าจะรุนแรงถึงเพียงนี้ ที่ถือเป็นฝนห่าใหญ่ พายุกระหน่ำเข้ามาในเขตเลือกตั้งที่ 3 สกลนครอย่างต่อเนื่อง รวมไปถึงสรรพกำลังและอำนาจรัฐ และการใช้กฎหมายอย่าง 2 มาตรฐาน ที่ระดมลงพื้นที่ <orgName>พรรคเพื่อไทย</orgName>เป็นฝ่ายค้านจึงไม่สามารถสู้ตรงนี้ได้"</p>
<p>แต่ถามว่าเราหวั่นไหวไหม คือไม่เลย พี่น้องชาวสกลนครยังคิดถึง พ.ต.ท.ทักษิณอยู่ นอกจากนี้พี่น้องยังมีความเชื่อมั่นในตัว ส.ส.พงษ์ศักดิ์ ดิฉันจึงเกิดความมั่นใจว่าจะสามารถชนะใจมหาชนและการผ่าทางตันอำนาจของรัฐได้ โดยพลังของประชาธิปไตยในการฟันฝ่ากระแส กระสุน และอำนาจรัฐมากมาย</p>
<p>สู้กันตรงนี้เหมือนทำงานใหญ่รู้ใจคน ทำให้รู้ว่า<orgName>พรรคเพื่อไทย</orgName>มีความสามัคคี ไม่มีความง่อนแง่น ชัยชนะที่ได้คือความสามัคคีของคนในพรรค และความศรัทธาที่ประชาชนมีแต่ พ.ต.ท.ทักษิณล้วนๆ </p>
<p>สำหรับปัจจัยสำคัญที่ทำให้<orgName>พรรคเพื่อไทย</orgName>คว้าชัยชนะได้นั้น นางอนุรักษ์ยอมรับว่า นอกจากความสัมพันธ์ส่วนตัวของผู้สมัครกับคนในพื้นที่แล้ว คนอีสานยังรัก พ.ต.ท.ทักษิณอยู่อย่างไม่เสื่อมคลาย นอกจากนี้ยังทำให้สมาชิก<orgName>พรรคเพื่อไทย</orgName>รู้ว่าประชาชนภาคอีสานต้องการคนที่มีอุดมการณ์ชัดเจน คนที่ไม่ทรยศ ไม่หักหลัง และไม่เนรคุณผู้มีพระคุณ</p>
<p>ส่วนที่บรรดาคอการเมือง "ฟันธง" กันว่า "เสียงโฟนอิน" ของ พ.ต.ท.ทักษิณเป็นตัวเรียกคะแนนเสียงจากคนอีสานได้ดีที่สุดนั้น นางอนุรักษ์ระบุว่า "การที่ พ.ต.ท.ทักษิณโฟนอินบนเวทีคน<orgName>เสื้อแดง</orgName>นั้น คงจะไม่เกิดอะไรขึ้นเพราะการโฟนอินเป็นเพียงการโทรศัพท์หากันธรรมดาเท่านั้น ไม่มีอิทธิพลอะไรเลยถ้าพี่น้องอีสานไม่มีศรัทธาในหัวใจต่อ พ.ต.ท.ทักษิณ เชื่อว่าไม่ว่าจะอย่างไรก็ตามกระแสของ พ.ต.ท.ทักษิณจะไม่มีวันดับในพื้นที่ภาคอีสานอย่างแน่นอน เพราะความรักความผูกพันระหว่าง พ.ต.ท.ทักษิณกับชาวอีสานมีอย่างชัดเจน</p>
<p>นอกจาก พ.ต.ท.ทักษิณจะโฟนอินพูดคุยกับชาว<orgName>สกลนคร</orgName>ผ่านเวทีของคน<orgName>เสื้อแดง</orgName>แล้ว ระหว่างการหาเสียง พ.ต.ท.ทักษิณยังยกหูหาตัวเองและทีมงานอีกด้วย</p>
<p>"พ.ต.ท.ทักษิณได้โทรศัพท์มาให้กำลังใจเสมอๆ เหมือนผู้ใหญ่เอ็นดูเด็ก ท่านโทร.มาตั้งแต่สมัยที่เป็นแม่บ้าน อยู่เบื้องหลัง ส.ส.พงษ์ศักดิ์แล้ว จนมาถึงวันที่เราต้องเป็นผู้สมัครเอง พ.ต.ท.ทักษิณได้โทรศัพท์มาสอบถามว่า "เหนื่อยไหมหนู" ถามสารทุกข์สุกดิบมากกว่าที่จะชี้ชัดว่าเราจะต้องทำอะไร ไม่โทร.หาดิฉันก็จะโทร.หา ส.ส.ที่อยู่ในทีมหาเสียง สอบถามว่าเราทำอะไรไปบ้างในแต่ละวัน เหมือนผู้ใหญ่ในครอบครัวที่ดูแลให้ความอบอุ่นคนในบ้าน ดูแลได้ดีมาก ว่ากันจริงๆ พ.ต.ท.ทักษิณก็เปรียบเสมือนเป็นมนุษย์พันธุ์พิเศษ ท่านขยันมาก โทร.หาทุกวัน บอกว่าเป็นกำลังใจให้นะ เราเลยอบอุ่นมาก ซึ่งเมื่อเราได้ยินก็ทำให้มีพลังใจดีมาก สิ่งพวกนี้ไม่สามารถใช้อะไรมาวัดได้" </p>
<p>ขณะที่ "นายสุรชาติ ชาญประดิษฐ์" ว่าที่ ส.ส.<orgName>ศรีสะเกษ</orgName> นั้นเอาชนะเหนือคู่แข่งจากพรรคชาติไทยพัฒนาเกือบ 50,000 คะแนน โดยส่วนใหญ่เป็นคะแนนจากเขตพื้นที่รอบนอกอำเภอเมืองที่ถือเป็นฐานเสียงสำคัญ </p>
<p>ก่อนหน้าที่จะลงสมัครรับเลือกตั้งซ่อมแทนนายสุตา พรมดวง ส.ส.<orgName>ศรีสะเกษ</orgName> เขต 1 <orgName>พรรคประชาราช</orgName> ที่ขอลาออกจากตำแหน่ง นายสุรชาติเคยดำรงตำแหน่งนายกเทศมนตรี ต.กันทรารมย์ อ.กันทรารมย์ แม้พื้นที่จังหวัดศรีสะเกษ ระดับความเข้มข้นในการแข่งขันจะไม่เท่ากับ จ.<orgName>สกลนคร</orgName> แต่กว่าที่พรรคเพื่อไทยจะได้รับชัยชนะก็ไม่ใช่เรื่องง่าย เพราะฐานเสียงในเขตอำเภอเมืองของผู้สมัคร<orgName>พรรคชาติไทยพัฒนา</orgName>มีความแข็งแกร่งเป็นอย่างมาก ผนวกกับกระแสข่าวการจับไม้จับมือระหว่าง<orgName>พรรคชาติไทยพัฒนา</orgName>กับ<orgName>พรรคภูมิใจไทย</orgName>ในทางลับกรุยทางสู่สภาให้กับผู้สมัคร<orgName>พรรคชาติไทยพัฒนา</orgName></p>
<p>ดังนั้น จึงไม่น่าแปลกใจเลยว่า<orgName>พรรคเพื่อไทย</orgName>จะใช้ "สกลนครโมเดล" เป็นยุทธศาสตร์การหาเสียงเลือกตั้งใน จ.ศรีสะเกษ เช่นกัน โดยเฉพาะการโฟนอินของ พ.ต.ท.ทักษิณ ซึ่งที่ จ.ศรีสะเกษ นอกจาก พ.ต.ท.ทักษิณจะโฟนอินในเวทีคน<orgName>เสื้อแดง</orgName>แล้วยังอาจหาญต่อสายพูดคุยกับชาวศรีสะเกษบนเวทีผู้สมัครอย่างเปิดเผย</p>
<p>นายสุรชาติยอมรับว่า ปัจจัยสำคัญที่ทำให้ได้รับการเลือกตั้งมาจากการลงพื้นที่ของเขาตั้งแต่ปี 2550 โดยเน้นการเคาะประตูบ้านเพื่อให้เข้าถึงประชาชนให้มากที่สุด ผนวกกับกระแสของ<orgName>พรรคเพื่อไทย</orgName>ที่ยังคงแรงอย่างต่อเนื่องในพื้นที่ภาคอีสาน</p>
<p>หลังเลือกตั้งเมื่อวันที่ 23 ธันวาคม 2550 ได้ลงพื้นที่พบปะประชาชนมาโดยตลอด ซึ่งชัยชนะที่ได้เป็นเพราะมาจากการตอบรับนโยบายของ<orgName>พรรคเพื่อไทย</orgName>ที่สืบทอดมาในสมัยของไทยรักไทย นโยบายเหล่านั้นเป็นนโยบายที่จับต้องได้ รวมถึงความนิยมชมชอบ พ.ต.ท.ทักษิณของชาวอีสาน ซึ่งเขาไม่เคยได้ก็ได้จากนโยบายของ พ.ต.ท.ทักษิณ </p>
<p>"พ.ต.ท.ทักษิณได้โทรศัพท์มาให้กำลังอยู่เสมอในช่วงหาเสียงเลือกตั้ง โดยบอกให้ตนสู้ อย่าท้อถอย ซึ่งเมื่อมีผู้ใหญ่ให้กำลังอย่างนี้ก็พร้อมที่จะสู้ต่อไป นอกจากนี้หลังได้รับชัยชนะ พ.ต.ท.ทักษิณ ยังต่อสายเพื่อแสดงความยินดีพร้อมกำชับให้ตั้งใจทำงานเพื่อประชาชนต่อไป ผมจะพยายามเดินตามรอยท่านทักษิณนะ ชาวอีสานยังรัก พ.ต.ท.ทักษิณอยู่ และในอนาคตก็ยังจะรักอยู่ เพราะท่านให้อะไรกับพี่น้องชาวอีสานมามาก"</p>
<p>นี่คือข้อเท็จจริงที่ออกจากปาก "ว่าที่ ส.ส." เพื่อยืนยันว่าโฟนอินมีอิทธิฤทธิ์ต่อเลือกตั้งครั้งนี้...</p></body>
</news>
