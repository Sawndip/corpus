<teiHeader>
<fileDesc>
<titleStmt>
  <title>ผบ.ทบ.ยันใช้การเมืองนำทหาร-กดบึ้มรปภ.ตำรวจเจ็บ1  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-26 11:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090626/54962/%e0%b8%9c%e0%b8%9a.%e0%b8%97%e0%b8%9a.%e0%b8%a2%e0%b8%b1%e0%b8%99%e0%b9%83%e0%b8%8a%e0%b9%89%e0%b8%81%e0%b8%b2%e0%b8%a3%e0%b9%80%e0%b8%a1%e0%b8%b7%e0%b8%ad%e0%b8%87%e0%b8%99%e0%b8%b3%e0%b8%97%e0%b8%ab%e0%b8%b2%e0%b8%a3-%e0%b8%81%e0%b8%94%e0%b8%9a%e0%b8%b6%e0%b9%89%e0%b8%a1%e0%b8%a3%e0%b8%9b%e0%b8%a0.%e0%b8%95%e0%b8%b3%e0%b8%a3%e0%b8%a7%e0%b8%88%e0%b9%80%e0%b8%88%e0%b9%87%e0%b8%9a1.html  </bibl>
</sourceDesc>
</fileDesc>
</teiHeader>
<news>
<headline>ผบ.<orgName>ทบ.</orgName>ยันใช้การเมืองนำทหาร-กดบึ้มรปภ.ตำรวจเจ็บ1</headline>
<lead>"อนุพงษ์" ยันใช้การเมืองนำทหารแก้ไฟใต้ เช้านี้คนร้ายลอบวางบึ้มชุดรปภ.ครู สุไหงปาดี ระหว่างสำรวจเส้นทางรับครูไปส่ง ร.ร. ตำรวจบาดเจ็บ 1 นาย</lead>
<neck></neck>
<body><p>เมื่อเวลา 07.30 น. ที่กองการบินกรมขนส่งทหารบก พล.อ.อนุพงษ์ เผ่าจินดา ผู้บัญชาการ<orgName>ทหารบก</orgName>(ผบ.<orgName>ทบ.</orgName>) ให้สัมภาษณ์ถึงการดูแลรักษาความปลอดภัยประชาชนในพื้นที่ 3 จังหวัดชายแดนภาคใต้ โดยเฉพาะกระแสข่าวกลุ่มก่อการร้ายหมายหัวลอบยิงคณะผู้พิพากษาและคณะตุลาการในพื้นที่ว่า กลุ่มบุคคลที่มีความสำคัญทั้งหลายได้มีการพูดคุยกันว่าจะมีมาตรการดูแลในช่วงที่ผ่านมาแล้ว โดยเฉพาะผู้ที่เป็นเป้าหมายที่อาจจะมีความอ่อนแอและป้องกันตัวเองไม่ได้</p>
<p>เมื่อถามถึงกรณี พล.อ.ชวลิต ยงใจยุทธ อดีตนายกรัฐมนตรี ออกมาแฉว่า<orgName>ขบวนการบีอาร์เอ็น</orgName> ทำจดหมายเปิดเผยผนึกแฉว่ารัฐบาลได้ให้ประเทศมาเลเซียเป็นตัวกลางในการเจรจาปัญหาภาคใต้ พล.อ.อนุพงษ์ กล่าวว่า ตนไม่ทราบในรายละเอียด แต่ในการดำเนินการของเจ้าหน้าที่โดยเฉพาะการใช้แนวทางการเมืองนำการทหาร จริงๆ ทำไปด้วยกัน จะนำหรือจะเน้น แต่ฝ่ายทหารจะสร้างความเข้าใจกับประชาชนส่วนใหญ่ และพยายามที่จะดูแลไม่ให้เกิดเหตุร้ายกับคนส่วนใหญ่ให้มีชีวิตที่ปกตินั่นคือแนวทางการปฏิบัติการทางทหารส่วนหนึ่งต่อกำลังพลส่วนใหญ่ ส่วนกำลังพลที่เป็นกลุ่มผู้ก่อการร้ายนั้นก็ใช่มาตรการทางกฎหมายที่ปฏิบัติอยู่</p>
<p>“มาตรการระบบการเมือง คือ มิติของการพัฒนาในเรื่องเศรษฐกิจ สังคม วัฒนธรรม การศึกษา การที่จะทำให้มีชีวิตที่ดีขึ้น คือ แนวทางการเมือง จะทำให้สถานการณ์หยุดไม่หยุด น้ำหนักนั้นอยู่ที่การเมือง จะทำให้เขาพึงพอใจได้แค่ไหนอย่างไร ไม่ใช่ใช้การทหารไปปราบปราม ส่วนในความหมายของสื่อมวลชนที่เข้าใจว่าการเมืองนั่นคือจะต้องเจรจา อันนี้ต้องยอมรับว่า เจ้าหน้าที่ก็ปฏิบัติตามหน้าที่ตามกรอบของรัฐบาล การที่จะไปเจรจากับใครในลักษณะเขาเป็นผู้ที่กระทำผิดกฎหมายอยู่ เช่น คดี เข้าใจว่าเจ้าหน้าที่ของรัฐท่านใดก็ทำไม่ได้ ฉะนั้นจะมีการเจรจากันมันน่าจะเป็นแนวเชิงนโยบาย รัฐบาลคงจะต้องเริ่มดูในส่วนนั้นหากจะมี ทั้งนี้หากมุ่งมาถามที่ผม ผมคงเป็นผู้ที่กำหนดนโยบายไม่ได้ และผมก็เรียนว่า ถ้ารัฐบาลคิดจะดำเนินการคงจะต้องถึงรัฐสภาเพื่อผ่านความเห็นชอบในการที่จะใช้มาตรการดังกล่าว” พล.อ.อนุพงษ์ กล่าว</p>
<p>ระเบิดชุด รปภ.ครูนราธิวาส สิบตำรวจโทบาดเจ็บ </p>
<p>เมื่อเวลา 07.40 น. ร.ต.ท.วัชรพงษ์ จักรโนวัน ร้อยเวร <orgName>สภ.สุไหงปาดี</orgName> <orgName>นราธิวาส</orgName> รับแจ้งมีเหตุคนร้ายจุดชนวนระเบิดดักสังหารเจ้าหน้าที่ตำรวจหน่วยปฏิบัติการณ์พิเศษนราธิวาสที่ 2 อ.สุไหงปาดี ซึ่งทำหน้าที่ รปภ.ครู ได้รับบาดเจ็บสาหัส 1 นาย บนถนนสายสากอ-สุไหงปาดี ช่วงบริเวณบ้านจือแร ม.1 ต.ริโก๋ จึงพร้อมด้วย พ.ต.ต.ปรีชา กิ่มเกลี้ยง สว.นปพ.ที่ 2 พ.ต.ต.โสภณ จันทรโชติ สว.ป.<orgName>สภ.สุไหงปาดี</orgName>และเจ้าหน้าที่<orgName>กองวิทยาการ จ.นราธิวาส</orgName>รวมทั้งกำลังเจ้าหน้าที่ตำรวจทหารจำนวนหนึ่งเดินทางไปตรวจสอบ</p>
<p>ที่เกิดเหตุ พบหลุมระเบิดข้างก้อนหินริมถนนลึก 1 ฟุต กว้าง 2 ฟุต และมีเศษชิ้นส่วนระเบิดแสวงเครื่องที่คนร้ายประกอบใสไว้ในกล่องเหล็ก หนัก 5 ก.ก.จุดชนวนด้วยโทรศัพท์มือถือ ตกกระจายเกลื่อนถนนและพงหญ้ารกทึบริมทาง พร้อมด้วยกองเลือดจำนวนหนึ่งตกอยู่</p>
<p>ส่วนผู้ได้รับบาดเจ็บคือ ส.ต.ท.หมัดหู่เส็ง สุขไสว อายุ 26 ปี ผบ.หมู่งานป้องกันและปราบปราม นปพ.นราธิวาสที่ 2 ซึ่งถูกสะเก็ดระเบิดที่บริเวณเอวเป็นแผลฉกรรจ์ จำนวน 2 จุดใหญ่ เพื่อนตำรวจได้นำตัวส่งรักษาโรงพยาบาลสุไหงปาดีไปก่อนหน้าแล้ว แต่เนื่องจากอาการสาหัสแพทย์ได้ส่งตัวรักษาต่อยัง<orgName>โรงพยาบาลสุไหงโก-ลก</orgName>ในเวลาต่อมา</p>
<p>จากการสอบสวน ส.ต.ท.อภิเดช คาดีวี อายุ 28 ปี ทราบว่า ก่อนเกิดเหตุได้ขี่รถ จยย.ออกจากฐานโดยมี ส.ต.ท.หมัดหู่เส็ง ผู้ได้รับบาดเจ็บนั่งซ้อนท้าย เพื่อเดินทางไปตรวจสอบความเรียบร้อยเส้นทางบนถนนสายสากอ-สุไหงปาดี ก่อนที่จะเดินทางไปรอรับส่งครูในพื้นที่รับผิดชอบ เมื่อถึงที่เกิดเหตุได้จอดรถ จยย.โดย ส.ต.ท.หมัดหู่เส็ง ได้ลงจากท้ายรถแล้วเดินเท้าตรวจสอบความเรียบร้อยบริเวณริมถนน</p>
<p>ทันใดนั้นได้มีคนร้ายซึ่งแฝงตัวอยู่ในป่ารกทึบริมทาง ได้ใช้โทรศัพท์มือถือจุดชนวนระเบิดที่นำไปซุกไว้ข้างก่อนหินริมถนน จนเกิดระเบิดขึ้นเสียงดังสนั่นหวั่นไหวทำให้ ส.ต.ท.หมัดหู่เส็ง ได้รับบาดเจ็บดังกล่าว</p></body>
</news>
