<teiHeader>
<fileDesc>
<titleStmt>
  <title>"แม้ว"สั่งล้มรัฐบาลใน3เดือน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-01 21:09:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000074108  </bibl>
</sourceDesc>
</fileDesc>
</teiHeader>
<news>
<headline>"แม้ว"สั่งล้มรัฐบาลใน3เดือน</headline>
<lead>"นช.แม้ว" เหิมหนักโฟนอินปลุก<orgName>เพื่อไทย</orgName>สั่งต่อยอดชนะเลือกตั้งซ่อม 2 เสียง ล้มรัฐบาลใน 3 เดือน เชื่อ "มาร์ค"ไม่รอดทั้งปัญหาเศรษฐกิจและผลประโยชน์ของพรรคร่วม ลั่นห้ามรับก๊กเนวินเข้ารัง ขณะที่คนตระกูล "ชินวัตร" เดินแผนทาบ "เสนาะ-ประชา" ร่วมก๊วน เจ้าตัวแบะท่ารับแต่ขอมีอำนาจคุมเบ็ดเสร็จ หวังดึง <orgName>พท.</orgName>ตั้งรัฐบาลร่วม <orgName>ปชป.</orgName> ด้าน "อภิสิทธิ์"ไม่กังวล "นช.แม้ว" เคลื่อนไหว บอกอยากให้กลับประเทศมารับโทษ</lead>
<neck></neck>
<body><p>ผู้สื่อข่าวรายงานว่าในการประชุม<orgName>พรรคเพื่อไทย</orgName> วานนี้ (30 มิ.ย.) พ.ต.ท.ทักษิณ ชินวัตร ได้โฟนอินเข้ามาที่ประชุมพรรคว่า การยื่นถวายฎีกาขอพระราชทานอภัยโทษเป็นเรื่องของภาคประชาชน ทำให้เห็นน้ำใจเพื่อเอาคนที่เขาเชื่อว่า สามารถ แก้ไขปัญหาเศรษฐกิจได้กลับมาทำงานให้เขา และยังเห็นว่า ในช่วง 3 เดือนจากนี้ ต้องจับตาปัญหาเศรษฐกิจที่สถานการณ์จะหนักขึ้น เมื่อบวกกับโครงสร้างรัฐบาล ที่มีความขัดแย้งระหว่างพรรคร่วมกับพรรคแกนนำ ที่แตกแยกกันเรื่องการประมูลข้าว ข้าวโพดที่มีการทุจริต เมื่ออีกฝ่ายต้องการประโยชน์เมื่อถูกสื่อวิจารณ์ก็เคลียร์กันไม่จบ ขายไม่ได้และผลผลิตใหม่ก็กำลังจะออกมา นายอภิสิทธิ์ ก็ไม่ไปจับ ทำให้ขายของไม่ได้ ดังนั้น 3 เดือนนี้จากนี้ปัญหาเศรษฐกิจจะหนัก และขอให้นำผลการเลือกตั้งซ่อม ที่พรรคชนะจ.ศรีสะเกษและจ.สกลนครไปขยายผลในช่วง 3 เดือนนี้ เพราะแค่ชนะก็ทำให้รัฐบาลสะเทือนหนัก</p>
<p>ส่วนคนที่ย้ายพรรคออกไปนั้นจะไม่มีทางรับกลับแน่ โดยเฉพาะคนที่โหวตเลือกนายอภิสิทธิ์เป็นนายกรัฐมนตรี ถ้าจะกลับมาก็ต้องตัดมือทิ้งก่อน</p>
<p>พ.ต.ท.ทักษิณ ยังได้แนะนำวิธีการแก้ปัญหาเศรษฐกิจให้ส.ส.พรรค โดยชี้ว่า ถ้าตนเข้ามาแก้เองก็ไม่จำเป็นต้องกู้ เพราะเงินในโลกนี้มีเยอะแยะไปหมด ส่วนรายละเอียดนั้น จะอัดเป็นซีดีแจกให้ ส.ส.ไปชี้แจงกับชาวบ้านต่อไป</p>
<p>มีรายงานว่า เมื่อเร็วๆ นี้แกนนำ<orgName>พรรคเพื่อไทย</orgName>โดยเฉพาะสายชินวัตร เช่น นางยิ่งลักษณ์ ชินวัตร นางเยาวภา นายสมชาย วงศ์สวสัดิ์ พร้อมด้วย พล.ต.อ.ประชา พรหมนอก แกนนำกลุ่มในพรรคเพื่อแผ่นดินซึ่งมีข่าวว่าจะย้ายเข้า<orgName>พรรคเพื่อไทย</orgName> ได้เข้าหารือกับนายเสนาะ เทียนทอง หัวหน้า<orgName>พรรคประชาราช</orgName> ที่บ้านพักเมืองทองธานี เพื่อติดต่อให้เข้าร่วมทำงานกับ<orgName>พรรคเพื่อไทย</orgName>อีกครั้ง หลังจากนายเสนาะออกจาก<orgName>พรรคไทยรักไทย</orgName></p>
<p>โดยทั้งหมดได้บอกกับนายเสนาะ ว่า พ.ต.ท.ทักษิณ ขอเชิญให้กลับมา <orgName>พรรเพื่อไทย</orgName> เพื่อรับตำแหน่งคณะผู้บริหารพรรค จะเป็นประธานที่ปรึกษาพรรค หรือ หัวหน้าพรรคในอนาคต เพราะเห็นว่า นายเสนาะเคยร่วมตั้ง<orgName>พรรคไทยรักไทย</orgName>มาด้วยกัน และเป็นศูนย์รวมจิตวิญญาณของส.ส.ในพรรค โดยนายเสนาะ มีท่าทีตอบรับ เพียงแต่ มีเงื่อนไขสองข้อ คือ 1. ถ้าอยู่ในพรรคแล้วต้องมีอำนาจจัดการ ไม่ใช่เป็นนอมินี พ.ต.ท.ทักษิณ และ 2. ถ้าเข้ามาแล้วต้องไม่มีเสียงคัดค้านในพรรคโดยเฉพาะ ร.ต.อ.เฉลิม อยู่บำรุง ประธานส.ส.พรรค ซึ่งเป็นแม่ทัพภาคอีสานในการเลือกตั้งซ่อม ที่ผ่านมาและจองเก้าอี้นายกรัฐมนตรีคนต่อไป ซึ่งทางพี่น้องพ.ต.ท.ทักษิณก็ไม่มีท่าทีคัดค้าน</p>
<p>ทั้งนี้ นายเสนาะ ระบุว่า หากมีการเลือกตั้งเกิดขึ้น และตนมีอำนาจตัดสินใจในพรรค หากจะทำตามที่เคยประกาศไว้ คือ การตั้งรัฐบาลสมานฉันท์คือ <orgName>พรรคเพือ่ไทย</orgName>กับ<orgName>พรรคประชาธิปัตย์</orgName>จะเป็นไปได้เหรือไม่ เพราะถ้าสถานการณ์ยังเป็นการแบ่งสี แล้วมีการเลือกตั้งปัญหาก็ไม่จบเพราะจะเป็นการเลือกระหว่างสีเหลืองกับสีแดง ซึ่งบรรดาน้องๆ พ.ต.ท.ทักษิณ ไม่ได้ปฏิเสธนายเสนาะ โดยบอกว่า เรื่องนี้ไม่ได้อยู่ที่เรา แต่อยู่ที่<orgName>พรรคประชาธิปัตย์</orgName></p>
<p>อย่างไรก็ตาม ในการหารือดังกล่าวได้มีการพูดถึงจังหวะที่นายเสนาะเข้า<orgName>พรรคเพื่อไทย</orgName>ว่า จะดูจังหวะเวลาการวินิจฉัยของ <orgName>กกต.</orgName>และ<orgName>ศาลรัฐธรรมนูญ</orgName> ที่นายเสนาะติดอยู่ในบัญชี ส.ส.ที่<orgName>กกต.</orgName>กำลังตรวสอบเพราะมีหุ้นสัมปทานกับรัฐ ซึ่งเมื่อดูเงื่อนไขทางกฎหมายแล้ว หากนายเสนาะหมดสมาชิกภาพ ก็สามารถอยู่กับพรรคได้ทันที โดยอาจรับตำแหน่งหัวหน้าพรรค หรือ เป็นประธานที่ปรึกษาพรรค และถ้ามีการเลือกตั้งเกิดขึ้นจะให้คนตระกูลเทียนทองเข้ามาอยู่กับ<orgName>พรรคเพื่อไทย</orgName></p>
<p>ทั้งนี้ มีรายงานด้วยว่า นายเสนาะได้นัดรับประทานอาหารกับ กลุ่ม สว.อีสาน ประมาณ 10 คนในวันที่ 2 ก.ค.นี้ นอกจากนี้ได้มีอดีต สส.อีสาน <orgName>พรรคไทยรักไทย</orgName> ที่ย้ายออกจากได้ติดต่อขอกลับเข้ามาพรรคจำนวนมาก โดยเฉพาะที่เคยย้ายไปอยู่ <orgName>พรรคมัชฌิมาธิปไตย</orgName> <orgName>พรรคเพื่อแผ่นดิน</orgName></p>
<p>นายศุภชัย ใจสมุทร โฆษก<orgName>พรรคภูมิใจไทย</orgName> กล่าวว่า ไม่มี ส.ส.<orgName>พรรคภูมิใจไทย</orgName> ย้ายกลับไป<orgName>พรรคเพื่อไทย</orgName> แต่จะมี ส.ส.<orgName>พรรคเพื่อไทย</orgName> ในภาคอีสานและภาคกลาง ย้ายมา <orgName>พรรคภูมิใจไทย</orgName> 4 คน ซึ่งยังไม่ขอเปิดเผยรายชื่อ เพราะจะรอให้นายพร้อมพงศ์ นพฤทธิ์ โฆษก<orgName>พรรคเพื่อไทย</orgName>เปิดเผยรายชื่อ ส.ส.ที่ย้ายไป 11 คนก่อน ซึ่งหลังเทศกาลเข้าพรรษา <orgName>พรรคภูมิใจไทย</orgName>จะลงพื้นที่สู้ศึกเลือกตั้งล่วงหน้า เพื่อชี้ให้ประชาชนทราบว่าเราไม่ใช้คนทรยศ พ.ต.ท.ทักษิณ แต่เป็นคนทำเพื่อรักษาประเทศ รวมทั้งบอกถึงผลงานของพรรค</p>
<p>นายอภิสิทธิ์ เวชชาชีวะ นายกรัฐมนตรี กล่าวว่า ได้ทราบข่าวเช่นกันว่า พ.ต.ท.ทักษิณ ชินวัตร ออกจากดูไบมาอยู่ในเอาเซีย แต่ไม่ทราบรายละเอียดแต่การโฟนอิน อยู่ไหนก็ทำได้ และถ้าเราทราบว่าอยู่ที่ไหนก็จะขอความร่วมมือประเทศนั้นๆ ว่า อย่าทำอะไรให้กระทบกระเทือนความมั่นคงของเรา และถ้ามีข้อตกลงส่งผู้ร้ายข้ามแดนก็ขอให้ส่งตัวมา เป็นเรื่องของหน่วยงานที่ติดตามตัวอยู่</p>
<p>นายอภิสิทธิ์ ยืนยันไม่หวั่นวิตกกรณี พ.ต.ท.ทักษิณจะกลับเข้าประเทศ เพราะเราเป็นฝ่ายที่บอกให้ พ.ต.ท.ทักษิณเข้ามาในประเทศ ไม่ใช่ว่าเราห้ามหรือกลัวว่าจะเข้ามา ตนบอกตลอดว่าอดีตนายกฯควรกลับมารับโทษ และถ้าท่านมาก็ตรงกับแนวคิดตน</p>
<p>ส่วนที่ พ.ต.ท.ทักษิณ สื่อสารกับประชาชนว่าต้องกลับมาเพื่อล้างหนี้ที่<orgName>พรรคประชาธิปัตย์</orgName>ก่อไว้ นายอภิสิทธิ์ หัวเราะก่อนจะกล่าวว่า แปลงดีเพราะไม่ตรงกับข้อเท็จจริง ความจริงที่เกิดปัญหาครั้งที่แล้ว<orgName>พรรคประชาธิปัตย์</orgName>ไม่ได้ไปกู้เงินจาก<orgName>ไอเอ็มเอฟ</orgName> แต่เราก็เข้าใจคนที่ไปกู้ว่ามีความจำเป็นในการแก้ปัญหาและต่อมา<orgName>รัฐบาลพรรคประชาธิปัตย์</orgName>ก็ทำงาจนสามารถหยุดกู้เงินจาก<orgName>ไอเอ็มเอฟ</orgName> และสามารถใช้หนี้คืนได้ก่อนกำหนด ดังนั้นความพร้อมในการใช้หนี้<orgName>ไอเอ็มเอฟ</orgName>เสร็จกิ่นรัฐบาล พ.ต.ท.ทักษิณ จะเข้ามา และเมื่อตอนพ.ต.ท.ทักษิณเป็นรัฐบาลก็กู้มามหาศาล ออกพ.ร.ก.กู้เงิน 7.8 แสนล้านบาท ทำงบฯขาดดุล 3-4 ปี แต่ตนก็ไม่ได้ว่าอะไร</p>
<p>ผู้สื่อข่าวถามว่าจริ งๆแล้วรัฐบาลตั้งใจนำตัวพ.ต.ท.ทักษิณ กลับมาลงโทษจริง หรือไม่ หรือ ไม่กล้าทำเนื่องจากกลัวบ้านเมืองลุกเป็นไฟ นายอภิสิทธิ์ กล่าวว่า รัฐบาลตั้งใจจริงที่จะนำตัว พ.ต.ท.ทักษิณกลับมาลงโทษ ไม่ได้กลัวอะไร ซึ่งตนคิดว่าที่ดีที่สุด พ.ต.ท.ทักษิณ ควรกลับมารับโทษตามกฎหมาย เพราะจะช่วยทำให้ทุกคนยอมรับกติกาว่าทุกคนอยู่ภายใต้กฎหมาย</p></body>
</news>
