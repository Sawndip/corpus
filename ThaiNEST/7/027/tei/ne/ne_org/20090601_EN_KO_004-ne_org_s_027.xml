<teiHeader>
<fileDesc>
<titleStmt>
  <title>"ซินดี้" เปรยเล่นหนังเจอบทหิน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090601/15136/%e0%b8%8b%e0%b8%b4%e0%b8%99%e0%b8%94%e0%b8%b5%e0%b9%89%e0%b9%80%e0%b8%9b%e0%b8%a3%e0%b8%a2%e0%b9%80%e0%b8%a5%e0%b9%88%e0%b8%99%e0%b8%ab%e0%b8%99%e0%b8%b1%e0%b8%87%e0%b9%80%e0%b8%88%e0%b8%ad%e0%b8%9a%e0%b8%97%e0%b8%ab%e0%b8%b4%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>"ซินดี้" เปรยเล่นหนังเจอบทหิน</headline>
<lead>"ซินดี้" สิรินดา เจนเซ่น เปรยเล่นภาพยนตร์เรื่องแรก เจอบทสุดยาก ปลื้มได้ร่วมงานกับรุ่นใหญ่ ยอมรับรู้สึกเครียดกับกระแสตอบรับ</lead>
<neck></neck>
<body><p>เป็นอีกรายที่ได้แจ้งเกิดบนจอเงินไปเรียบร้อย สำหรับนักแสดงสาวที่พ่วงตำแหน่งมิสไทยแลนด์เวิลด์ "ซินดี้" สิรินดา กับผลงานภาพยนตร์เรื่องแรก "13-04-2022 สึนามิ วันโลกสังหาร" โดยสาวซินดี้ ได้พูดถึงภาพยนตร์เรื่องนี้ ว่าแค่เล่นเรื่องแรก กลับต้องเจอบทหินเข้าเสียแล้ว</p>

 <p>"เรื่องนี้การถ่ายทำยากทั้งเรื่อง ส่วนมากจะถ่ายกันนอกสถานที่ ต้องรออากาศ เพื่อที่แสงจะได้พอดี อีกอย่างเพราะเป็นเรื่องแรกของทั้งใหม่ (พิศาล ศรีมั่นคง) ทั้งซินดี้ บางฉากต้องถ่ายหลายรอบ สำหรับซินดี้เอง เรื่องภาษายากนิดหนึ่ง เพราะเป็นหนัง<orgName>ไทย</orgName> และบางฉากต้องใช้อารมณ์ อย่างฉากที่สึนามิจะถล่มกรุงเทพฯ ก็ต้องทำอารมณ์ให้ได้ ก่อนเข้าฉากเลยต้องพยายามทำสมาธิ (เตรียมตัวยังไงบ้าง) ก่อนจะเริ่มถ่าย ก็เข้าเวิร์กช็อปประมาน 3-4 เดือน ต้องฝึกการแสดง เพราะเรื่องนี้เป็นเรื่องแรก เราไม่ได้มีประสบการณ์เรื่องการแสดงสักเท่าไหร่" ซินดี้แจกแจง</p>

 <p>ด้านการร่วมงานกับนักแสดงรุ่นใหญ่นั้น สาวซินดี้เล่าว่า รู้สึกภูมิใจมาก ที่ได้มีโอกาสเล่นเรื่องนี้ เพราะผู้ใหญ่หลายคนมีประสบการณ์ อย่างดุ๊ก (ภานุเดช วัฒนสุชาติ) กับสุเชาว์ (สุเชาว์ พงษ์วิไล) เป็นนักแสดงที่มีประสบการณ์เยอะ ส่วนเธอเป็นเด็กใหม่ รุ่นพี่ก็คอยช่วยเหลือ คอยแนะนำตลอด</p>

 <p>เมื่อถามว่ารู้สึกพอใจกับการแสดงของตัวเองมากน้อยแค่ไหน นักแสดงสาวตอบว่า รู้สึกพอใจกับภาพยนตร์เรื่องนี้ เพราะคิดว่าทำเต็มที่แล้ว แต่ยอมรับว่ารู้สึกเครียดกับกระแสตอบรับที่จะเกิดขึ้น</p>

 <p>"ก็พอใจนะ ตอนนี้ถ่ายเสร็จแล้ว รู้สึกว่าเราก็ทำได้ คุณอาทรนง (ทรนง ศรีเชื้อ) ก็ชมซินดี้ เขาไม่คิดว่าซินดี้จะเล่นได้ขนาดนี้ แค่นี้ก็ดีใจแล้ว เพราะซินดี้รู้ว่าเราทำเต็มที่ แต่ก็มีเครียดเหมือนกัน ตอนแรกเครียดที่ว่าจะเล่นได้ไหม แต่ตอนนี้เครียดเรื่องกระแสตอบรับมากกว่า" ซินดี้กล่าวพร้อมหัวเราะ</p></body>
</news>
