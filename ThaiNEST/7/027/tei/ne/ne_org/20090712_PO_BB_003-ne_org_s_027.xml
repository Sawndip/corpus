<teiHeader>
<fileDesc>
<titleStmt>
  <title>"อภิสิทธิ์"ขึ้นอีแต๋นลุยบุรีรัมย์ ผนึกภูมิใจไทยสู้กระแสทักษิณ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/12/news_29091865.php?news_id=29091865  </bibl>
</sourceDesc>
</fileDesc>
</teiHeader>
<news>
<headline>"อภิสิทธิ์"ขึ้นอีแต๋นลุยบุรีรัมย์ ผนึก<orgName>ภูมิใจไทย</orgName>สู้กระแสทักษิณ</headline>
<lead>นายอภิสิทธิ์ เวชชาชีวะ นายกรัฐมนตรี เดินทางไปตรวจงานยังพื้นที่จังหวัดบุรีรัมย์ตั้งแต่เช้าของวานนี้ (11 ก.ค.) โดยขึ้นเครื่องบินจากท่าอากาศยานกองบิน 6 ตั้งแต่เวลา 08.00 น. พร้อมกับนายชวรัตน์ ชาญวีรกูล รมว.<orgName>มหาดไทย</orgName> นายอิสสระ สมชัย รมว.<orgName>การพัฒนาสังคมและความมั่นคงของมนุษย์</orgName> นายธีระ วงศ์สมุทร รมว.<orgName>เกษตรและสหกรณ์</orgName> นายสาทิตย์ วงศ์หนองเตย รัฐมนตรีประจำ<orgName>สำนักนายกรัฐมนตรี</orgName> รวมทั้ง ส.ส.ภาคอีสาน <orgName>พรรคประชาธิปัตย์</orgName>อีกจำนวนหนึ่ง</lead>
<neck></neck>
<body><p>การลงพื้นที่ภาคอีสานของนายอภิสิทธิ์ ครั้งนี้ มีนัยทางการเมืองซ้อนอยู่ โดยประเด็นที่จับตามองกัน คือ <orgName>พรรคประชาธิปัตย์</orgName>จำเป็นต้องผนึกกับ<orgName>พรรคภูมิใจไทย</orgName>อย่างแนบแน่น เพื่อเจาะพื้นที่ภาคอีสานให้ได้ เพราะผลการเลือกตั้งซ่อมในจังหวัดสกลนคร และศรีสะเกษ แสดงให้เห็นแล้วว่ากระแสของพ.ต.ท.ทักษิณ ชินวัตร ที่เป็นเงาทาบอยู่กับ<orgName>พรรคเพื่อไทย</orgName> ยังเหนือกว่ากระแสพรรคร่วมรัฐบาล หากปล่อยให้ภูมิใจไทยลุยสู้เพียงลำพัง คงไม่สามารถแย่งเสียงคนอีสานได้แน่นอน</p>
<p>"นายกฯ ลงพื้นที่บุรีรัมย์ เป็นจังหวัดแรกในภาคอีสาน เป็นสัญญาณความสัมพันธ์ที่ดี ระหว่าง<orgName>พรรคประชาธิปัตย์</orgName>กับ<orgName>พรรคภูมิใจไทย</orgName> ในฐานะพรรคร่วมรัฐบาล" นายชวรัตน์ ชาญวีรกูล รมว.<orgName>มหาดไทย</orgName>และหัวหน้า<orgName>พรรคภูมิใจไทย</orgName> กล่าวก่อนขึ้นเครื่องบินร่วมคณะครั้งนี้</p>
<p>จัดกำลังคุ้มกันเข้มงวด</p>
<p>คณะนายกฯ เดินทางถึงท่าอากาศยานบุรีรัมย์เวลา 09.20 น. โดยมีนายโสภณ ซารัมย์ รัฐมนตรีว่าการ<orgName>กระทรวงคมนาคม</orgName> นายมงคล สุรสัจจะ ผู้ว่าราชการ<orgName>จังหวัดบุรีรัมย์</orgName> พล.ต.อ.พัชรวาท วงษ์สุวรรณ ผู้บัญชาการ<orgName>ตำรวจแห่งชาติ</orgName> บรรดา ส.ส.อีสาน<orgName>พรรคประชาธิปัตย์</orgName> รวมทั้งกำนัน ผู้ใหญ่บ้าน และชาวบุรีรัมย์ ให้การต้อนรับคับคั่ง ท่ามกลางการรักษาความปลอดภัยอย่างเข้มงวด ขณะเดียวกันก็ไม่ปรากฏว่ามี<orgName>กลุ่มคนเสื้อแดง</orgName>มาชุมนุมต่อต้านแต่อย่างใด</p>
<p>นายอภิสิทธิ์เดินทางออกจากสนามบิน ด้วยรถยนต์ฟอร์ด รุ่น เอเวอร์เรสต์ หมายเลขทะเบียน ฌฌ 7771 ซึ่งเป็นรถกันกระสุน ที่บริษัท ฟอร์ด มอบให้รัฐบาล และเป็นรถคันเดียวกับที่นายสุเทพ เทือกสุบรรณ รองนายกรัฐมนตรี ฝ่ายความมั่นคง ใช้ในการเดินทางเป็นประจำ โดยภารกิจแรกของนายกรัฐมนตรี คือ ไปเป็นประธานเปิดห้องสมุด<orgName>การรถไฟแห่งประเทศไทย</orgName> ที่ดัดแปลงมาจากตู้รถไฟ ณ สถานีรถไฟบุรีรัมย์</p>
<p>ผู้สื่อข่าวรายงานว่า แม้จะไม่มี<orgName>กลุ่มคนเสื้อแดง</orgName>ออกมาต่อต้าน แต่มาตรการรักษาความปลอดภัยนายกรัฐมนตรีก็เป็นไปด้วยความเข้มข้น นอกจากมีเจ้าหน้าที่ตำรวจ และอาสาสมัคร เจ้าหน้าที่นอกเครื่องแบบ คอยดูแลความปลอดภัยตามเส้นทาง ซึ่งคาดว่าจะใช้กำลังทั้งสิ้นถึง 5 พันคน รวมทั้งการใช้เฮลิคอปเตอร์บินเหนือขบวนรถ และบริเวณที่นายกฯ ปฏิบัติภารกิจด้วย</p>
<p>เมื่อเดินทางถึงสถานีรถไฟบุรีรัมย์ พบว่ามีนักเรียน ประชาชน และข้าราชการ จำนวนมากคอยต้อนรับ พร้อมชูป้ายข้อความสนับสนุนโครงการตามนโยบายของรัฐบาล อาทิเช่น "ขอบคุณโครงการต้นกล้าอาชีพ" "ชอบโครงการคืนครูสู่โรงเรียน" ป้ายสนับสนุนโครงการเรียนฟรี 15 ปี และป้ายรักนายกฯ อภิสิทธิ์ เป็นต้น ท่ามกลางการดูแลรักษาความปลอดภัยอย่างเข้มงวด มีกำลังตำรวจ ทั้งในและนอกเครื่องแบบ ประจำทุกจุด และมีเฮลิคอปเตอร์บินวนสังเกตการณ์ตามจุดต่างๆ</p>
<p>นายอภิสิทธิ์ ขึ้นเวทีเพื่อทักทายประชาชน พร้อมคำพูดย้ำว่ารัฐบาลปัจจุบันเป็นรัฐบาลของคน<orgName>ไทย</orgName>ทุกคน ซึ่งถือเป็นพูดเพื่อละลายความรู้สึกของคนภาคอีสานบางส่วน ที่ยังยึดติดว่า<orgName>พรรคประชาธิปัตย์</orgName> ไม่ใช่ของคนอีสาน</p>
<p>"วันนี้ผมถือโอกาสมาเยี่ยมชาว<orgName>บุรีรัมย์</orgName> เพื่อมาบอกกับประชาชน ว่า รัฐบาลนี้ทำหน้าที่ให้กับคน<orgName>ไทย</orgName>ทุกคน ไม่ว่าจะอยู่จังหวัดไหน ภาคใด จะเลือก<orgName>พรรคประชาธิปัตย์</orgName>หรือไม่ จึงมาแสดงออกอย่างชัดเจนว่า เป็นรัฐบาลของทุกคน เพื่อบ้านเมืองจะได้สามัคคี เราดูแลประชาชนทุกกลุ่ม ที่สำคัญ ครึ่งปีสามารถทำงานเสร็จได้หลายด้านแล้ว" นายกรัฐมนตรีกล่าว</p>
<p>ประกาศบุรีรัมย์รับงบ 6.5 พันล้าน</p>
<p>ที่สำคัญ นายอภิสิทธิ์ ได้กล่าวถึงการกระจายงบประมาณลงพื้นที่จังหวัดบุรีรัมย์ ตามโครงการไทยเข้มแข็ง ว่า "3 ปีจากนี้ไป รัฐบาลจะลงทุนเพื่อประเทศไทยอย่างจริงจัง บุรีรัมย์จะได้เงินลงทุนถึง 6.5 พันล้านบาท เพราะทราบดีถึงความเดือดร้อนของประชาชน โดยเฉพาะเรื่องแหล่งน้ำ จึงต้องการมาให้ความมั่นใจว่า เราจะทำงานยึดประโยชน์ประชาชน แม้จะมีคนเห็นด้วยหรือไม่ก็ตาม แต่รัฐบาลจะเปิดโอกาสให้ทุกฝ่ายเสมอภาคเท่าเทียมกัน แก้ปัญหาให้ดีที่สุด"</p>
<p>จากนั้นได้เดินทางไปยัง<orgName>โรงเรียนลำปลายมาศพัฒนา</orgName> อ.ลำปลายมาศ ซึ่งเป็นเครือข่ายศูนย์การเรียนรู้ของโครงการชุมชนพอเพียง เน้นส่งเสริมการใช้และอนุรักษ์พลังงาน หรือพลังงานทดแทน ซึ่งมีนายมีชัย วีระไวทยะ อดีต ส.ว. เป็นผู้อำนวยการโรงเรียน</p>
<p>ผู้สื่อข่าวรายงานว่า ตลอดการเดินทาง จะมีชาวบ้านตั้งแถวรอต้อนรับ และทักทายนายกรัฐมนตรี</p>
<p>กระทั่งเวลา 11.30 น. นายอภิสิทธิ์ เดินทางถึง<orgName>โรงเรียนธารทองพิทยาคม</orgName> ตั้งอยู่ในอำเภอลำปลายมาศเช่นกัน เพื่อเปิดงาน "มหกรรมสุขภาพ-มหกรรมของดีบุรีรัมย์" โดยมีประชาชน นักเรียน และ<orgName>อาสาสมัครประจำหมู่บ้าน</orgName> (<orgName>อสม.</orgName>) ราว 3,000 คน สาธิตเต้นแอโรบิกกลางสนามฟุตบอลโรงเรียน</p>
<p>ย้ำเรียนฟรี-เบี้ยชรามีต่อเนื่อง</p>
<p>นายอภิสิทธิ์ กล่าวระหว่างเปิดงานโดยเน้นย้ำถึงการทำงานของรัฐบาล ในช่วง 6 เดือนที่ผ่านมาอีกครั้ง ว่า รัฐบาลเดินหน้าแก้ไขปัญหาให้ประชาชนไปแล้วหลายโครงการ วันนี้จึงมาติดตามความก้าวหน้า ที่ผ่านมา บ้านเมืองมีปัญหาหลายอย่าง ประชาชนสังคมมีความแตกแยกขัดแย้งสูง ดังนั้น เมื่อบ้านเมืองมีสภาวะดีในระดับหนึ่ง จึงออกเดินทางมาพบปะประชาชน</p>
<p>นอกจากนี้ นายกฯ ยังระบุถึงนโยบายรัฐบาลเกี่ยวกับการเรียนฟรี 15 ปี และเบี้ยยังชีพคนชรา ว่า จะมีการดำเนินการอย่างต่อเนื่อง ไม่ใช่ทำเพียง 6 เดือนอย่างที่มีคนกล่าวหา และยืนยันว่าจะลงพื้นที่พบปะประชาชนทั่วประเทศ รวมทั้งขอให้มั่นใจว่ารัฐบาลสามารถควบคุมการแพร่ระบาดของโรคไข้หวัดใหญ่สาย พันธุ์ใหม่ 2009 ได้ แต่ต้องได้รับความร่วมมือจากประชาชน ในการป้องกันตัวเอง และขอให้<orgName>อาสาสมัครหมู่บ้าน</orgName> (<orgName>อสม.</orgName>) ช่วยทำหน้าที่ดูแล และชี้แจงทำความเข้าใจถึงวิธีการป้องกันที่ถูกต้อง</p>
<p>"ไม่ใช่อย่างที่หลายฝ่ายกล่าวถึง ว่า รัฐบาลจะจ่ายเบี้ยยังชีพเพียง 6 เดือนและล้มเลิก แต่ผมยืนยันจะดำเนินการต่อไป จึงอยากให้คนชราทุกคนได้รับ เพียงขอให้ใช้ชีวิตอยู่นานๆ เพื่อรับเบี้ยยังชีพตรงนี้ต่อไป" นายอภิสิทธิ์ กล่าวและว่า หากทุกจังหวัดมีความสามัคคีกันเหมือนที่ จ.บุรีรัมย์ จะช่วยให้ประเทศเข้มแข็งและพัฒนาต่อไปได้</p>
<p>ขึ้นรถอีแต๋นเรียลลิตี้โชว์</p>
<p>จากนั้นนายอภิสิทธิ์ ลงจากเวที เพื่อทักทายประชาชนตามซุ้มต่างๆ ซึ่งมีการตั้งแสดงผลิตภัณฑ์ชุมชนในบุรีรัมย์ และขึ้นรถอีแต๋นพร้อมกับนายสาทิตย์ วงศ์หนองเตย รัฐมนตรีประจำ<orgName>สำนักนายกรัฐมนตรี</orgName> วนรอบสนามฟุตบอลที่มีการจัดงานดังกล่าว โบกมือทักทายประชาชน ระหว่างนั้นมีเสียงร้องแสดงความประทับใจต่อตัวนายกรัฐมนตรีตลอดเวลา</p>
<p>นายอภิสิทธิ์ ให้สัมภาษณ์ผู้สื่อข่าวภายหลังรับประทานอาหารที่บ้านนายโสภณ ซารัมย์ ว่า ขอบคุณประชาชนที่มาให้กำลังใจในทุกพื้นที่ ซึ่งหากการลงพื้นที่ทำได้ราบรื่นแบบนี้ จะสามารถขับเคลื่อนนโยบายเป็นไปได้ด้วยดี ทั้งนี้ ตนตั้งใจว่าจะเดินทางไปทุกพื้นที่เท่าที่จะทำได้ เพื่อไปดูว่าแต่ละพื้นที่มีปัญหาอย่างไร ขอยืนยันว่าจะทำงานให้ประชาชนทุกคนและทำอย่างต่อเนื่อง</p>
<p>เมื่อถามว่า การลงพื้นที่ทำให้ได้กำลังใจดีขึ้นหรือไม่ นายอภิสิทธิ์ กล่าวว่า ความจริงมีกำลังใจดีอยู่แล้ว แต่การมาสัมผัสพื้นที่จริง ทำให้มีกำลังใจดีมากขึ้นในการทำหน้าที่ต่อไป</p>
<p>เมื่อถามว่า ทำไมไม่พบนายเนวิน ชิดชอบ แกนนำ<orgName>พรรคภูมิใจไทย</orgName> และได้ติดต่อกันหรือไม่ นายกรัฐมนตรี กล่าวว่า นายเนวินไม่จำเป็นต้องมา เพราะเท่าที่ผ่านมา ได้โทรศัพท์คุยกันอยู่แล้ว</p>
<p>หลังจากนั้น เวลา 14.38 น. นายโสภณ ได้จัดให้นายอภิสิทธิ์และคณะขึ้นรถอีแต๋นอีกครั้ง เพื่อเดินทางไปรับฟังปัญหา และข้อร้องเรียนจากชาวสวนยางพาราและชาวไร่อ้อย บริเวณใกล้บ้านนายโสภณ โดยคณะที่ขึ้นรถอีแต๋นร่วมกับนายกรัฐมนตรี อาทิเช่น นายสาทิตย์ วงศ์หนองเตย รมต.<orgName>สำนักนายกรัฐมนตรี</orgName> นายธีระ วงศ์สมุทร รมว.<orgName>เกษตรและสหกรณ์</orgName> รวมทั้งนายโสภณ พร้อมเปิดโอกาสให้สื่อมวลชนได้ถ่ายรูป</p>
<p>ผู้สื่อข่าวระบุว่า รูปแบบที่จัดขึ้น เป็นลักษณะการเดียวกับกรณีที่พรรคไทยรักไทยกระทำเมื่อครั้ง พ.ต.ท.ทักษิณ ลงพื้นที่อีสาน และเป็นรูปแบบเดียวกับที่<orgName>พรรคภูมิใจไทย</orgName> ได้ให้นายชวรัตน์ขึ้นรถอีแต๋น ระหว่างสัมมนาที่ จ.สกลนคร</p>
<p>เมื่อขบวนรถอีแต๋นของนายอภิสิทธิ์ ไปถึงพื้นที่มีประชาชนถือป้ายต้อนรับ จะมีการให้ประชาชนนำผ้าขาวม้ามาผูกเอวนายอภิสิทธิ์ และระหว่างนั้นจะมีเสียงร้องแสดงความปลาบปลื้มต่อตัวนายอภิสิทธิ์ ตลอดเวลา</p>
<p>นายโสภณ ได้นำเจ้าของสวนยางพูดคุยกับนายอภิสิทธิ์ โดยขอให้รัฐบาลช่วยให้ราคายางพาราสูงขึ้นจาก 50 บาทต่อ กก. ในปัจจุบัน เป็น 60 บาทต่อ กก. และราคาอ้อยควรอยู่ที่ตันละ 12,000 บาท ซึ่งนายอภิสิทธิ์ได้รับปากว่าจะนำข้อร้องเรียนไปดำเนินการ</p>
<p><orgName>ปชป.</orgName>เชื่อคนอีสานชอบอภิสิทธิ์</p>
<p>แหล่งข่าวจากคณะทำงานนายอภิสิทธิ์ที่เดินทางลง พื้นที่ด้วย เปิดเผยว่า การตรวจเยี่ยมบุรีรัมย์ครั้งนี้ นายเนวิน ชิดชอบ มิได้มาร่วมงานด้วย เนื่องจากไม่ต้องการแย่งบทบาทนายอภิสิทธิ์ เพราะหากนายเนวิน ปรากฏตัวจะต้องเป็นที่สนใจของสื่อมวลชน อีกทั้งจะถูกมองว่านายอภิสิทธิ์เดินทางมาเพื่อเสริมบารมีนายเนวิน</p>
<p>นายศุภชัย ศรีหล้า ส.ส.<orgName>อุบลราชธานี</orgName> และแกนนำ ส.ส.อีสาน<orgName>พรรคประชาธิปัตย์</orgName> กล่าวว่า การลงพื้นที่ครั้งนี้แสดงให้เห็นว่าคนบุรีรัมย์ไม่น้อยกว่า 70% ชื่นชอบนายอภิสิทธิ์ จากที่ผ่านมา ไม่เคยรู้มาก่อน</p>
<p>"หากรัฐบาลมีผลงาน นายอภิสิทธิ์โดดเด่น <orgName>พรรคประชาธิปัตย์</orgName>จะนำจุดนี้มาหาเสียงได้ เชื่อว่าการเลือกตั้งครั้งหน้า<orgName>ประชาธิปัตย์</orgName>จะได้ ส.ส.ประมาณ 15 ที่นั่งแน่นอน แต่ต้องมีตัวผู้สมัครที่โดดเด่น เพราะคนอีสานส่วนใหญ่เลือกตัวบุคคล ที่สำคัญ ต้องไม่มีภาพไปเกี้ยเซียะกับ<orgName>พรรคภูมิใจไทย</orgName>"</p>
<p>ทั้งนี้ เป็นที่น่าสังเกตว่าการลงพื้นที่ของนายอภิสิทธิ์ ไม่มีนายสุทัศน์ เงินหมื่น ส.ส.สัดส่วนพรรคร่วมเดินทางมากด้วย โดยก่อนหน้านี้ นายสุทัศน์ แสดงความไม่พอใจและประกาศว่าจะลาออกจาก<orgName>พรรคประชาธิปัตย์</orgName> หากมอบให้<orgName>พรรคภูมิใจไทย</orgName>ดูแลพื้นที่ภาคอีสาน อีกทั้งไม่พอใจที่นายอภิสิทธิ์ ลงพื้นที่บุรีรัมย์ เป็นจังหวัดแรกในภาคอีสาน</p>
<p>หลังจากเสร็จสิ้นภารกิจเยือนบุรีรัมย์ของนาย อภิสิทธิ์ ได้รับการยืนยันว่าจะมีการลงพื้นที่ภาคอีสานอีกครั้งที่จังหวัดอุบลราชธานี หลังการประชุมรัฐมนตรีต่างประเทศอาเซียนในสัปดาห์หน้าผ่านพ้นไป ซึ่งต้องจับตาดูว่าจะมีสมาชิก<orgName>พรรคภูมิใจไทย</orgName> ไปช่วยจัดแจงอำนวยความสะดวกให้อีกหรือไม่ หากเป็นเช่นนั้น ก็ชัดเจนว่านับจากนี้เป็นต้นไป <orgName>พรรคประชาธิปัตย์</orgName>กับ<orgName>ภูมิใจไทย</orgName> จะไม่แยกจากกัน</p>
<p>------------------------------------</p>
<p>ล้อม</p>
<p><orgName>กลุ่มเสื้อแดง</orgName>ถูกสกัด-หวิดปะทะ</p>
<p>ผู้สื่อข่าวรายงานว่า ด้านความเคลื่อนไหวของ<orgName>กลุ่มเสื้อแดง</orgName>ในพื้นที่ มีการรวมตัวกันราว 200 คน เดินทางไปเปิดเวทีปราศรัยบริเวณสวนสาธารณะทุ่งแหลม ต.ถนนหัก อ.นางรอง เพื่อคัดค้านการลงพื้นที่บุรีรัมย์ของนายอภิสิทธิ์ แต่ระหว่างเดินทางถึงบริเวณ ต.ช่อผกา อ.ชำนิ ได้ถูก<orgName>กลุ่มผู้สนับสนุนนายกรัฐมนตรี</orgName> และ<orgName>กลุ่มเสื้อน้ำเงิน</orgName>ประมาณ 500 คน นำรถบรรทุกสกัดไว้ จนเกิดการปะทะคารมกันอย่างต่อเนื่อง</p>
<p>กลุ่มชายฉกรรจ์บางคนที่มาปิดล้อม<orgName>กลุ่มเสื้อแดง</orgName> ได้ถือทั้งกระบอง และเตรียมไข่ไก่ไว้ด้วย ทำให้<orgName>กลุ่มเสื้อแดง</orgName>ต้องตกอยู่ในวงล้อม และไม่สามารถเคลื่อนย้ายได้เป็นเวลาหลายชั่วโมง ตั้งแต่ช่วงเวลา 10.00 น.จนถึงช่วงบ่าย ส่งผลถนนเส้นทางสาย อ.นางรอง-อ.ลำปลายมาศ ใช้การไม่ได้ ผู้ใช้รถต้องเลี่ยงไปใช้เส้นทางอื่นแทน</p>
<p>นอกจากนี้ กลุ่มผู้สนับสนุนนายกฯ หรือ<orgName>กลุ่มเสื้อน้ำเงิน</orgName> ยังได้ผลัดเปลี่ยนกันขึ้นปราศรัยบนรถขยายเสียง ว่า จะไม่ยอมให้<orgName>กลุ่มคนเสื้อแดง</orgName>ทำลายชื่อเสียง หรือก่อความวุ่นวายให้กับ จ.บุรีรัมย์ ในระหว่างที่นายกรัฐมนตรีลงพื้นที่ ถึงแม้แกนนำ<orgName>กลุ่มเสื้อแดง</orgName>จะมาเจรจากับแกนนำกลุ่มเสื้อน้ำเงินแต่ก็ไม่เป็นผล โดย<orgName>กลุ่มคนเสื้อน้ำเงิน</orgName>ยังยืนยันจะไม่ยอมให้<orgName>กลุ่มเสื้อแดง</orgName>เคลื่อนขบวนออก จากบริเวณดังกล่าว จนกว่านายกรัฐมนตรีและคณะจะเดินทางกลับ</p>
<p>อย่างไรก็ตาม การปิดถนนและปิดล้อมกลุ่มคนเสื้อแดงของกลุ่มเสื้อน้ำเงิน ไม่มีเหตุปะทะหรือทำร้ายร่างกายกันแต่อย่างใด กระทั่งเวลา 16.00 น.<orgName>กลุ่มเสื้อน้ำเงิน</orgName>ก็ยอมเปิดทาง ภายหลังนายกรัฐมนตรีปฏิบัติภารกิจเสร็จสิ้น และเดินทางกลับ ขณะที่<orgName>กลุ่มคนเสื้อแดง</orgName>ก็ได้สลายการชุมนุมเช่นกัน</p></body>
</news>
