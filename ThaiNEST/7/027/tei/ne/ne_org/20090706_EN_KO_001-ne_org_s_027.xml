<teiHeader>
<fileDesc>
<titleStmt>
  <title>โต้ท้อง-ทำแท้ง "แก้ว" ปัดถูก ‘ปู’วีน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090706/19452/%e0%b9%82%e0%b8%95%e0%b9%89%e0%b8%97%e0%b9%89%e0%b8%ad%e0%b8%87%e0%b8%97%e0%b8%b3%e0%b9%81%e0%b8%97%e0%b9%89%e0%b8%87%e0%b9%81%e0%b8%81%e0%b9%89%e0%b8%a7%e0%b8%9b%e0%b8%b1%e0%b8%94%e0%b8%96%e0%b8%b9%e0%b8%81%e2%80%98%e0%b8%9b%e0%b8%b9%e2%80%99%e0%b8%a7%e0%b8%b5%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>โต้ท้อง-ทำแท้ง "แก้ว" ปัดถูก ‘ปู’วีน</headline>
<lead>“แก้ว” อภิรดี ภวภูตานนท์ ออกตัวแค่อ้วน ไม่ใช่ท้องแล้วย่องทำแท้งที่อเมริกาตามข่าว งงเจอลือถูก “ปู” ปริศนา วีนกลางงานแต่ง “โอ๋” ภัคจีรา</lead>
<neck></neck>
<body><p>หายหน้าหายตาไปนาน แต่ข่าวคราวไม่เคยเงียบหาย สำหรับ “แก้ว” อภิรดี ที่ลือว่าเธอหายไป เพราะตั้งครรภ์ ล่าสุดมีโอกาสเจอหน้าในงาน “สยามดารา สตาร์ ปาร์ตี้ 2009” ดูร่างกายของคุณแม่ลูกสามอวบอิ่มขึ้นผิดตา เจ้าตัวยอมรับดังนี้</p>

 <p>“อาจจะเพราะหลังๆ ติดขี้เกียจออกกำลังกาย เดี๋ยวนี้น้ำท่าไม่ค่อยอยากอาบ เราเริ่มขี้เกียจมากขึ้น หุ่นมันจะเฟิร์มอยู่ได้ยังไง มันก็ต้องเป็นไปตามสภาพ เรื่องท้องนี่คงยาก จริงๆแก้วมีลูก 3 คน ยังเหนื่อยอยู่เลยนะ ยังส่งไม่ถึงฝั่งเลย จะมีอีกคงไม่ไหวมั้ง เหนื่อยไปนะ แต่ที่เห็นมีน้ำมีนวล ก็อ้วนไง ถามว่าข่าวแรงไหม น่าจะเข้าใจกันผิดมากกว่า อาจจะเพราะแก้วไม่อยู่ ไปอเมริกา มีคนโทรให้ไปออกรายการ ก็บอกเขาว่าไม่อยู่ ไปเมืองนอก เห็นไปนาน คนก็อาจจะคิดว่ามีกิจกรรมพิเศษ รีดลูกอะไรอย่างนั้น แต่คิดไกลไปไหม ถ้าต้องไปไกลถึงอเมริกาก็ไม่ไหวมั้ง สิ้นเปลือง แก้วโตแล้ว ถ้าคิดจะมีลูก คงไม่ปิดบังใคร เด็กมีปมด้อยเปล่าๆ” แก้วแจกแจง</p>

 <p>ถามว่าเพื่อนสนิทอย่าง “ต๊อด” พ.ท.วินธัย สุวารี ทราบข่าวที่เกิดขึ้นหรือไม่ แก้ว เผยว่าฝ่ายชายเป็นคนโทรมาเล่าข่าวให้ฟังเอง</p>

<p>“เพราะต๊อดอยู่เมืองไทย เขาไม่ได้ไปด้วย เขาก็บอกว่าได้ยินข่าวอักษรย่อ แต่ไม่รู้ว่าใคร แก้วก็เลยบอก ว่าอาจจะเป็นแก้วมั้ง เพราะมีคนถาม แก้วไม่ซีเรียสนะที่ทุกคนเข้าใจผิด เพราะดารากับข่าวเป็นของคู่กัน ถ้าแก้วหายเงียบสิ แสดงว่าน้องๆ นักข่าวลืม” 
หันมาถามถึงข่าวที่ว่า โดน “ปู” ปริศนา กล่ำพินิจ อดีตแฟนต๊อดวีนแตกกลางงานแต่ง “โอ๋” ภัคจีรา วรรณสุทธิ์ ฐานที่แก้วควงต๊อดไปเย้ยต่อหน้า เรื่องนี้ แก้ว แจง </p>

 <p>“งานนั้นไม่ได้เจอเลยนะ แก้วอยู่หัวงาน พี่เขาก็อยู่ท้ายงาน ไม่ได้เห็นกันเลย ก็งงว่ามันมีอาการขนาดนั้นได้ยังไง แก้วสนิทกับโอ๋มาก เพราะไปไหนมาไหนด้วยกัน โอ๋จะอยู่ในกลุ่มเดียวกัน ฉะนั้นเพื่อนนอกวงการของโอ๋ กลุ่มญาติก็เฮด้วยกัน ก็ไม่รู้ว่าเกิดอะไรขึ้น เห็นข่าวลงเหมือนกัน  แต่แก้วก็ไม่ได้ควงใครไปงาน ปกติก็ทางใครทางมันอยู่แล้ว ไม่ซีเรียส ส่วนสถานะกับต๊อด ถามว่าเป็นแฟนไหม จริงๆ คำว่าแฟนเรียกยากนะ ทำยิ่งยากใหญ่เลย เพราะบางคนก็ยังไม่พร้อมที่จะใช้คำนี้ ไม่รู้ว่าเรียกแล้วจะเป็นประโยชน์หรือเป็นโทษกับตัวเอง” แก้วกล่าวสรุป</p></body>
</news>
