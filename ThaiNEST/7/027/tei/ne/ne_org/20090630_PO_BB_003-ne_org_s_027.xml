<teiHeader>
<fileDesc>
<titleStmt>
  <title>ญาติเหยื่อตากใบผิดหวังรื้อคำสั่งไต่สวนฯ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/30/news_29021479.php?news_id=29021479  </bibl>
</sourceDesc>
</fileDesc>
</teiHeader>
<news>
<headline>ญาติเหยื่อตากใบผิดหวังรื้อคำสั่งไต่สวนฯ</headline>
<lead><orgName>ศาลอาญา</orgName>ไม่รับคำร้องญาติเหยื่อตากใบ 78 ศพ ที่ยื่นขอให้เพิกถอนคำสั่ง<orgName>ศาลจังหวัดสงขลา</orgName>ในคดีไต่สวนการตายที่ระบุผู้ตาย 78 คนเสียชีวิตเพราะขาดอากาศหายใจ โดยเจ้าหน้าที่ที่สลายการชุมนุมปฏิบัติราชการตามหน้าที่ ด้านทนายเดินหน้ายื่นคำร้องต่อ<orgName>ศาลจังหวัดสงขลา</orgName>ต่อ คดีครูสาวเสียชีวิตปริศนาที่ระแงะ ตำรวจขอ 15 วันสรุปหลักฐานทางนิติวิทยาศาสตร์ ฝ่ายความมั่นคงกำหนดมาตรการดูแลครูวันหยุดเสาร์-อาทิตย์ สู้คำขู่ทำร้ายครู 50 คน</lead>
<neck></neck>
<body><p>เมื่อเวลา 09.30 น.วานนี้ (29 มิ.ย.) ญาติผู้เสียชีวิต 78 ศพจากเหตุการณ์สลายการชุมนุมที่หน้า สภ.ตากใบ จ.นราธิวาส จำนวนกว่า 10 คน ได้เดินทางไปที่ศาลอาญาพร้อมกับ นายรัษฎา มนูรัษฎา ทนายความ เพื่อยื่นคำร้องขอเพิกถอนคำสั่ง<orgName>ศาลจังหวัดสงขลา</orgName>ที่มีคำสั่งไต่สวนการตายของ ผู้เสียชีวิตทั้ง 78 ราย เมื่อวันที่ 29 พ.ค.ที่ผ่านมา โดยคำร้องระบุว่าคำสั่งศาลกรณีดังกล่าวไม่ถูกต้องครบถ้วนตามหลักการที่ระบุ ไว้ในประมวลกฎหมายวิธีพิจารณาความอาญามาตรา 150 และไม่เป็นธรรมตามบทบัญญัติรัฐธรรมนูญ ซึ่งศาลต้องทำการไต่สวนและทำคำสั่งแสดงว่าผู้ตายคือใคร ตายที่ไหน เมื่อใด และเหตุแห่งพฤติการณ์ที่ตาย โดยถ้าตายโดยถูกคนทำร้าย ให้กล่าวว่าใครเป็นผู้กระทำเท่าที่จะทราบได้</p>
<p>เหตุการณ์สลายการชุมนุมที่หน้า สภ.ตากใบ เกิดขึ้นเมื่อวันที่ 25 ต.ค.2547 มีผู้ชุมนุมกว่า 1,000 คนถูกจับ และมีผู้เสียชีวิตจากการเคลื่อนย้ายผู้ชุมนุมจากบริเวณหน้า สภ.ตากใบ ไปยังค่ายอิงคยุทธบริหาร อ.หนองจิก จ.ปัตตานี รวม 78 คน ซึ่งเจ้าหน้าที่เคลื่อนย้ายผู้ชุมนุมโดยวิธีให้ถอดเสื้อ มัดมือไพล่หลัง และนำตัวขึ้นไปเรียงทับซ้อนกันบนรถยีเอ็มซี</p>
<p>คดีนี้เข้าสู่กระบวนการไต่สวนการตายตามที่ พนักงานอัยการจังหวัดปัตตานี กับนางสีตีรอกายะ สาแล๊ะ และพวกรวม 78 คน เป็นโจทก์ยื่นคำร้องต่อ<orgName>ศาลจังหวัดปัตตานี</orgName> ต่อมา <orgName>ศาลจังหวัดสงขลา</orgName>มีคำสั่งสรุปว่า ผู้ตายทั้งหมดเสียชีวิตจากการขาดอากาศหายใจ ขณะที่เจ้าหน้าที่ทหาร ตำรวจ และเจ้าหน้าที่ที่เกี่ยวข้องร่วมกันสลายการชุมนุมและควบคุมผู้ร่วมชุมนุม ขึ้นรถไปยังค่ายอิงคยุทธบริหาร อ.หนองจิก จ.ปัตตานี เป็นการปฏิบัติราชการตามหน้าที่ ท่ามกลางความไม่เข้าใจของญาติผู้สูญเสีย</p>
<p>ภายหลังยื่นคำร้อง นายรัษฎา เปิดเผยว่า ศาลพิจารณาคำร้องแล้วมีคำสั่งไม่รับคำร้องไว้พิจารณา เนื่องจากไม่ปรากฏว่าสำนวนคดีดังกล่าวมีการยื่นฟ้องในศาลอาญามาก่อน ซึ่งหากญาติผู้เสียชีวิตจะยื่นคัดค้านคำสั่งไต่สวนการตาย ต้องไปยื่นที่ศาลจังหวัดสงขลาผู้ทำสำนวน ซึ่งญาติผู้เสียชีวิตก็จะดำเนินการต่อไป</p>
<p>นายสมชาย หอมละออ ประธาน<orgName>มูลนิธิผสานวัฒนธรรม</orgName> กล่าวว่า แม้ศาลอาญาจะไม่รับคำร้อง แต่เราจะขอต่อสู้ตามกฎหมายเพื่อขอความยุติธรรม ส่วนที่มีข่าวการขู่ทำร้ายผู้พิพากษา<orgName>ศาลจังหวัดสงขลา</orgName>ซึ่งทำคำสั่งคดีนี้นั้น ขอยืนยันว่าไม่เกี่ยวกับชาวบ้าน และไม่เห็นด้วยกับการข่มขู่ทำร้ายผู้พิพากษา</p>
<p>นางแยนะ สะแลแม ญาติผู้สูญเสียจากเหตุการณ์ตากใบ กล่าวว่า โดยส่วนตัวยังเชื่อมั่นในกระบวนการยุติธรรม และยืนยันจะดำเนินกิจกรรมต่างๆ เพื่อให้ครอบครัวและญาติผู้สูญเสียจากเหตุการณ์ตากใบต่อไป เพราะรู้สึกว่ากระบวนการยุติธรรมยังเป็นที่พึ่งของประชาชนได้</p>
<p>ส่วนความรุนแรงในพื้นที่จังหวัดชายแดนภาคใต้ใน ระยะหลัง ที่ถูกมองว่าเป็นผลพวงจากคำสั่งศาลในคดีตากใบนั้น นางแยนะ กล่าวว่า ส่วนตัวไม่เชื่อว่าจะเกี่ยวข้องกัน</p>
<p>ด้านความคืบหน้ากรณี นางสุณี แก้วคงธรรม อายุ 38 ปี ครู<orgName>โรงเรียนบ้านมะรือโบตก</orgName> อ.เจาะไอร้อง จ.นราธิวาส ซึ่งเสียชีวิตขณะขี่รถจักรยานยนต์ไปเปิดร้านขายของชำและผักสดที่ตลาดตันหยง มัส อ.ระแงะ จ.นราธิวาส เหตุเกิดบนถนนหน้าสุสานจีน หมู่ 1 ต.ตันหยงมัส เมื่อช่วงเช้าของวันที่ 28 มิ.ย.ที่ผ่านมา จนเป็นที่วิพากษ์วิจารณ์กันไปต่างๆ นานาว่า เป็นอุบัติเหตุจากการขี่รถชนวัว หรือถูกคนร้ายดักสังหารด้วยการใช้ของแข็งตีศีรษะจนถึงแก่ความตาย กระทั่งองค์กรครูในพื้นที่ออกมาแสดงความเป็นห่วงสวัสดิภาพของครูนั้น</p>
<p>ล่าสุดวานนี้ ที่ห้องประชุมฐานปฏิบัติการหน่วยเฉพาะกิจนราธิวาส 38 อ.ระแงะ พ.อ.ปริญญา ฉายดิลก โฆษก<orgName>กองอำนวยการรักษาความมั่นคงภายในภาค 4 ส่วนหน้า</orgName> (โฆษก <orgName>กอ.รมน.ภาค 4 สน.</orgName>) พร้อมด้วย พ.ท.ธนิต แสงจันทร์ ผู้บังคับการหน่วยเฉพาะกิจนราธิวาส 38 และ พ.ต.ท.เฉลิม ยิ่งคง พนักงานสอบสวน สภ.ระแงะ ได้ร่วมกันเปิดแถลงข่าว</p>
<p>พ.ต.ท.เฉลิม กล่าวว่า การเสียชีวิตของคุณครูสุณี เจ้าหน้าที่ได้ตั้งประเด็นที่เป็นสาเหตุไว้ 2 ประเด็น คือเกิดอุบัติเหตุจากขี่รถจักรยานยนต์ชนวัว หรือถูกฆาตกรรมโดยคนร้ายใช้ของแข็งตีที่บริเวณศีรษะ ซึ่งจากหลักฐานต่างๆ ที่เก็บรวบรวมได้จนถึงขณะนี้ ได้ส่งให้ผู้เชี่ยวชาญจากกองวิทยาการเขต 41 อ.หาดใหญ่ จ.สงขลา ตรวจพิสูจน์แล้ว โดยต้องรอผลการตรวจสอบประมาณ 15 วัน เบื้องต้นยังมีความเป็นไปได้ทั้งอุบัติเหตุและฆาตกรรม</p>
<p>“หลักฐานสำคัญคือกองเลือดบนถนนในที่เกิดเหตุ 5 จุดใหญ่ หากผลการตรวจสอบเป็นเลือดของคุณครูสุณีทั้ง 5 จุด ถ้าน่าจะเป็นเรื่องของการถูกฆาตกรรม แต่ถ้าเลือดทั้ง 5 จุด ผลพิสูจน์ออกมาเป็นของคุณครูสุณีบางส่วน และเป็นของสัตว์บางส่วน ก็น่าจะสรุปได้ว่าครู</p>
<p>สุณีประสบอุบัติเหตุขี่รถชนวัว แล้ววัวที่ได้รับบาดเจ็บก็วิ่งหลบหนีออกจากผิวถนนโดยเลือดจำนวนหนึ่งได้หยด ลงบนถนน” พนักงานสอบสวน <orgName>สภ.ระแงะ</orgName> กล่าว</p>
<p>ขณะที่ พ.อ.ปริญญา กล่าวว่า จะใช้กลไกที่มีอยู่ทำทุกวิถีทางเพื่อให้ครูทุกคนมีความปลอดภัยสูงสุด และไม่ได้ละเลยกับข่าวลือการลอบทำร้ายครู 50 คน เช่นเดียวกับ พล.ท.กสิกร คีรีศรี ผู้บัญชาการกองบัญชาการผสมพลเรือน ตำรวจ ทหาร (ผบ.พตท.) กล่าวว่า ได้สั่งการให้เจ้าหน้าที่ปรับแผน รปภ.ครูเพิ่มเติมจากเดิมที่ให้ความสำคัญในช่วงวันเปิดเรียนจันทร์-ศุกร์ ให้เพิ่มวันหยุดเสาร์-อาทิตย์ด้วย</p>
<p>ที่ทำเนียบรัฐบาล นายสุเทพ เทือกสุบรรณ รองนายกรัฐมนตรีฝ่ายความมั่นคง กล่าวว่า ได้กำชับกับเจ้าหน้าที่ว่าให้เพิ่มมาตรการดูแลครูให้เข้มแข็งยิ่งขึ้น ขณะเดียวกันก็จะสร้างบ้านพักครูให้ครูได้อยู่ด้วยกันใกล้ๆ บริเวณโรงเรียน และจัดกำลังอารักขาโดยรอบให้แข็งแรง</p></body>
</news>
