<teiHeader>
<fileDesc>
<titleStmt>
  <title>11ขวบป่วยโรคประหลาด"เนื้องอก"หน้าบิดเบี้ยว  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=169569  </bibl>
</sourceDesc>
</fileDesc>
</teiHeader>
<news>
<headline>11ขวบป่วยโรคประหลาด "เนื้องอก"หน้าบิดเบี้ยว</headline>
<lead>พบเด็กชายวัย 11ปี ป่วยเป็นโรคประหลาดมาตั้งแต่กำเนิด มีเนื้องอกขึ้นบนใบหน้า บริเวณแก้มขวา หนำซ้ำยังมีบาดแผลพุพองเป็นๆ หายๆ มาตลอดและไม่สามารถเรียนหนังสือกับเพื่อนได้เพราะถูกเพื่อนล้อจนอับอาย ต้องลาออกกลางคันตั้งแต่อนุบาล พ่อวอนผู้ใจบุญช่วยรักษา</lead>
<neck>ฉายแสง-ผ่าก็ไม่หาย ถูกเพื่อนล้อ-อดเรียน วอนผู้ใจบุญช่วยเหลือ</neck>
<body><p> เมื่อวันที่ 9กรกฎาคม ผู้สื่อข่าว"แนวหน้า"ได้พบกับ ด.ช.วสุ กิมสุวรรณ หรือน้องเอิร์ธ วัย 11ขวบ ขณะเข้ารักษาพยาบาลที่ <orgName>รพ.ลำปาง</orgName> โดยแพทย์กำลังทำความสะอาดบาดแผลบนใบหน้า ซึ่งเกิดจากโรคประหลาดที่เป็นมาแต่กำเนิด คือมีเนื้องอกปูดบริเวณแก้มด้านขวา จนทำให้ใบหน้าบิดเบี้ยว เสียรูปทรง นอกจากนี้ เนื้องอกดังกล่าว ยังส่งผลทำให้อวัยวะบนใบหน้าซีกขวา เสียสภาพไปทั้งหมด ไม่ว่าจะเป็นดวงตาที่ปิดสนิท เนื่องจากไม่มีดวงตามาตั้งแต่เกิด จมูกด้านขวาก็บี้ จนรูจมูกเกือบปิดสนิท ส่วนริมฝีปากด้านขวา ก็แข็งกระด้าง จนขยับเขยื้อนไม่ได้ เวลาขบเคี้ยวอาหารก็ใช้ฟันด้านซ้ายด้านเดียว เพราะฟันด้านขวาพุกร่อนหลุดไปหมด รวมถึงนี้เนื้องอกบนใบหน้าด้านซ้ายได้สร้างความทรมานให้กับ น้องเอิร์ธ เป็นอย่างมาก เนื่องจากจะเกิดเป็นแผลพุพอง มีหนองตลอดเวลา ต้องเข้ารับการล้างแผลเพื่อฆ่าเชื้อแทบทุกวัน</p>
<p>ด้านพยาบาลที่ดูแลบาดแผลบนใบหน้า น้องเอิร์ธ เปิดเผยถึงโรคดังกล่าวว่า ภาษาแพทย์เรียกโรคดังกล่าวว่า นีโรไฟโปม่า ซึ่งพบได้ไม่บ่อยนัก ซึ่งอาจเกิดจากความผิดปรกติทางพันธุกรรม ทำให้มีความผิดปกติในการเจริญเติบโตของเซลล์เยื่อประสาท</p>
<p>ขณะที่ นายวิสุทธิ์ กิมสุวรรณ ผู้เป็นพ่อ เล่าว่า เมื่อตอนเด็กเคยพา น้องเอิร์ธ ไปฉายแสง และผ่าตัดที่ รพ.สวนดอก จ.เชียงใหม่ แต่ไม่ดีขึ้น จึงพาไปรักษาโดยการผ่าตัดต่อที่ รพ.จุฬาฯ อีกสองครั้ง แต่เนื้อก็งอกกลับขึ้นมาอีก ทำให้ลูกซึ่งขณะนั้นเรียนอยู่ชั้นอนุบาลถูกเพื่อนล้อว่า ไอ้หน้าผี จนเกิดความอับอายและไม่อยากไปเรียนอีก เมื่อไปปรึกษานักจิตวิทยาได้รับคำแนะนำว่า ให้นำเด็กลาออกก่อน เพราะจะทำให้มีปัญหาด้านสภาพจิตใจ จึงตัดสินนำลูกลาออกตั้งแต่อายุไม่ถึง 6ขวบ</p>
<p>โดยตนมีอาชีพรับเหมาก่อสร้าง ช่วงก่อนหน้านี้ ไม่มีปัญหาอะไร เพราะมีงานต่อเนื่อง แต่หลายปีที่ผ่านมาหลังเศรษฐกิจทรุด ไม่มีผู้จ้างงาน ตนจึงตกงาน ส่วนแม่ของเด็กเสียชีวิตไปหลายปีแล้ว จึงหมดปัญญาพาไปรักษากับหมอดีๆ</p>
<p>"ผมฝากวิงวอนไปถึงท่านที่มีจิตเมตตาช่วยเหลือ น้องเอิร์ธ ให้พ้นทุกข์ ด้วยการนำไปรักษา หรือบริจาคเงินเป็นค่ารักษา โดยติดต่อได้ที่ นายวิสุทธิ์ กิมสุวรรณ โทรศัพท์ 08-7659-1088 หรือบริจาคผ่าน<orgName>ธนาคารกรุงไทย สาขาลำปาง</orgName> ประเภทออมทรัพย์ เลขที่บัญชี 503-0-22115-8 หรือผ่านทางไปรษณีย์ธนานัติถึง นายวิสุทธิ์ กิมสุวรรณ เลขที่124/9 ถ.ท่าคราวน้อย ต.สบตุ๋ย อ.เมือง จ.ลำปาง52000 จะเป็นพระคุณอย่างยิ่งต่อลูกชายของผม"นายวิสุทธิ์ กล่าว</p>
<p>วันเดียวกัน ผู้สื่อข่าวได้รับแจ้งจากชาวบ้าน อ.นาโยง จ.ตรัง ว่า พบครอบครัวยากจน อาศัยอยู่ภายในบ้านไม่มีเลขที่ ม.5 ต.นาโยงเหนือ อ.นาโยง จึงเดินทางไปสำรวจพบว่า ครอบครัวดังกล่าวมี นางราตรี ช่วยทุกข์ อายุ 50ปี อาศัยอยู่กับ นายเอกพจน์ ช่วยทุกข์ อายุ 16ปี ลูกชายและด.ช.พรศักดิ์ ช่วยทุกข์ อายุ 6ขวบ (หลานชาย)</p>
<p>นางราตรี เล่าว่า ตนมีลูก 6คน เป็นหญิง4 ชาย2 ลูกๆล้มป่วยด้วยอาการทางสมอง ขณะนี้ออกจากบ้านเร่ร่อนไปเรื่อยๆ ทิ้งให้ตนอาศัยอยู่กับลูกชายคนเล็กและหลายชายที่ป่วยด้วยโรคประหลาด คือบริเวณลิ่นปี่ยุบเป็นหลุม หายใจติดขัด ซึ่งป่วยมาแต่กำเนิด ก่อนหน้านี้เคยไปหาหมอเพื่อผ่าตัด แต่หมอบอกอายุยังน้อย ต้องรอให้อายุมากกว่านี้ จนถึงขณะนี้หลานชายก็ยังไม่ได้รับการรักษา เนื่องจากตนมีฐานะยากจน ที่สำคัญหลายชายไม่ได้แจ้งเกิด จึงไม่มีรายชื่อในทะเบียนราษฎร</p>
<p>"ฉันมีรายได้วันละ 30บาท ด้วยการรับจ้างปลอกหัวกระเทียม ได้เงินมาก็ซื้อข้าวสารและกับข้าวพอเลี้ยงปากเลี้ยงท้อง ทั้งลูกและหลานไม่ได้เรียนหนังสือ จึงวอนผู้มีจิตศรัทธาช่วยเหลือครอบครัวฉันด้วย"นางราตรี กล่าว</p>
<p>ทางด้าน นายหาญรณรงค์ สงหนู พัฒนาการ อ.นาโยง กล่าวว่า เบื้องต้นทางพัฒนาการชุมชนฯ กำลังหาช่องทางให้ นางราตรี เข้าเป็นครัวเรือนยากจน เพื่อจะได้รับการช่วยเหลือในเบื้องต้น นอกจากนี้ <orgName>ศูนย์พัฒนาสังคม หน่วยที่14 จ.ตรัง</orgName> จัดสรรเงินของ"ศูนย์3วัย สานใยรักแห่งครอบครัว"มาช่วยครอบครัว นางราตรี เดือนละ1,500บาท เป็นเวลา 4เดือน เป็นเบื้องต้น</p></body>
</news>
