<teiHeader>
<fileDesc>
<titleStmt>
  <title>โกนหัว-คิ้วเองเพื่อรอบวช“ริว”ลั่นไม่อยากสึก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090616/17162/%e0%b9%82%e0%b8%81%e0%b8%99%e0%b8%ab%e0%b8%b1%e0%b8%a7%e0%b8%84%e0%b8%b4%e0%b9%89%e0%b8%a7%e0%b9%80%e0%b8%ad%e0%b8%87%e0%b9%80%e0%b8%9e%e0%b8%b7%e0%b9%88%e0%b8%ad%e0%b8%a3%e0%b8%ad%e0%b8%9a%e0%b8%a7%e0%b8%8a%e2%80%9c%e0%b8%a3%e0%b8%b4%e0%b8%a7%e2%80%9d%e0%b8%a5%e0%b8%b1%e0%b9%88%e0%b8%99%e0%b9%84%e0%b8%a1%e0%b9%88%e0%b8%ad%e0%b8%a2%e0%b8%b2%e0%b8%81%e0%b8%aa%e0%b8%b6%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>โกนหัว-คิ้วเองเพื่อรอบวช“ริว”ลั่นไม่อยากสึก</headline>
<lead>“ริว” อาทิตย์ ตั้งสวัสดิ์รัตน์ โกนหัว โกนคิ้วด้วยตัวเอง เผยตั้งใจบวชไม่เกินสัปดาห์นี้ แย้มอยากบวชตลอดชีวิต แต่ติดที่ยังมีภาระต้องจัดการ</lead>
<neck></neck>
<body><p>หลังจากโดนข่าวฉาวซุกลูกเมีย แถมโดนแม่ยายภรรยาเก่า ออกมาแฉถึงพฤติกรรมในอดีต พร้อมทั้งเรียกร้องค่าเลี้ยงดูลูกถึง 10 ล้านบาท ล่าสุดในงานสมรส “เต๋า” สมชาย เข็มกลัด กับแฟนสาว “ยุ้ย” อัฐมาศ อัศววิมล อดีตพระเอกคนดัง "ริว" อาทิตย์ ได้เดินทางมาร่วมแสดงความยินดี ด้วยรูปโฉมใหม่โกนหัว โกนคิ้ว ใส่แว่นดำ ทำเอานักข่าวหลายสำนักงงไปตามๆ กัน ว่าเพี้ยนไปแล้วหรือเปล่า โดยเจ้าตัวเผยที่มาที่ไป</p>

 <p>“ผมที่หายไป เพราะผมเป็นคนโกนเองนั่นแหละ ไม่ได้เพิ่งสึกพระมาหรอก แต่เรียกว่าผมพร้อมที่จะบวชมากกว่า พอถึงวันบวช ถ้าผมขึ้นมาค่อยตัดอีกที เหตุที่ผมจะบวชเพราะผมรู้สึกว่า ผมมีอะไรที่ต้องเคลียร์ออกเพื่อความสบายใจ และตอนนี้สบายใจแล้วเลยไม่มีอะไรคิด มีแต่ความสุข ก็เลยอยากจะมีธรรมอันเบิกบาน ขอยืนยันเลย ว่าตอนนี้ไม่ได้เครียดอะไรแล้ว เรื่องบวชก็คงจะเร็วๆ นี้ ตอนนี้เตรียมตัวไว้ก่อน คือทำให้จิตบริสุทธิ์ กายบริสุทธิ์ แต่ที่แน่ๆ วันบวช ก็น่าจะเร็วๆ นี้ไม่เกินหนึ่งอาทิตย์ ตั้งใจจะบวชมานานแล้ว ตอนนี้จิตนิ่งมาก” ริวแจกแจง</p>

 <p>ในเรื่องของการบวชนั้น ริว บอกว่าใจจริงอยากจะบวชตลอดไป ไม่สึกออกมาทางโลกอีกเลย แต่ว่าติดที่ว่ายังมีภาระในหลายๆ เรื่องอยู่ ยังไงก็ต้องออกมาสะสางก่อน ส่วนเรื่องวัดและเรื่องรายละเอียดจะบอกอีกที เมื่อถามว่าตอนนี้ปัญหาทุกอย่างลงตัวแล้วหรือยัง อดีตพระเอกดังกล่าว</p>

 <p>“ปัญหามีไว้แก้ ฝั่งอาม่าก็บางส่วน เรื่องเงินจริงๆ แล้วมันเป็นสิ่งสำคัญก็จริง แต่ผมว่าเรื่องหลายๆ สิ่งหลายๆ อย่างสำคัญกว่านั้น คือเราดูแลกันตลอดตามข้อตกลงเดิม เรื่องที่ขอเพิ่มต้องรอให้มีมากๆ ก่อน เพราะตอนนี้กำลังทำงานใช้หนี้กันอยู่  ก็ยังให้เงินลูกๆเหมือนเดิม (มีปัญหาเรื่องลูกไหม) ลูกๆ ไม่เคยมีปัญหาเรื่องนี้เลย และผมก็หวังว่าให้เป็นแบบนี้เรื่อยๆ ต่อไป ผมอยากหาโอกาสอยู่แบบสงบสักพักหนึ่ง และออกมาใหม่เป็นอีกคนหนึ่ง” ริวกล่าวสรุป</p></body>
</news>
