<teiHeader>
<fileDesc>
<titleStmt>
  <title>เซลล์เชื้อเพลิงขยายผลสู่สถาบันการศึกษา  </title>
  <author>สำนักงานคณะกรรมการวิจัยแห่งชาติ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-18 11:57:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090318/25692/%e0%b9%80%e0%b8%8b%e0%b8%a5%e0%b8%a5%e0%b9%8c%e0%b9%80%e0%b8%8a%e0%b8%b7%e0%b9%89%e0%b8%ad%e0%b9%80%e0%b8%9e%e0%b8%a5%e0%b8%b4%e0%b8%87%e0%b8%82%e0%b8%a2%e0%b8%b2%e0%b8%a2%e0%b8%9c%e0%b8%a5%e0%b8%aa%e0%b8%b9%e0%b9%88%e0%b8%aa%e0%b8%96%e0%b8%b2%e0%b8%9a%e0%b8%b1%e0%b8%99%e0%b8%81%e0%b8%b2%e0%b8%a3%e0%b8%a8%e0%b8%b6%e0%b8%81%e0%b8%a9%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>เซลล์เชื้อเพลิงขยายผลสู่สถาบันการศึกษา</headline>
<lead>วช.มอบกล่องอุปกรณ์เซลล์เชื้อเพลิงขนาดเล็ก ถึงมือนักศึกษาคณะวิศวกรรมศาสตร์ มหาวิทยาลัยเกษตรศาสตร์ และคณะวิทยาศาสตร์ มหาวิทยาลัยขอนแก่น</lead>
<neck></neck>
<body><p>ศ.อานนท์ บุณยะรัตเวช เลขาธิการคณะกรรมการวิจัยแห่งชาติ กล่าวว่า สภาวะโลกร้อนในปัจจุบัน ส่วนหนึ่งเกิดจากการใช้พลังงานเชื้อ เพลิงฟอสซิลที่มากขึ้น และการปล่อยก๊าซคาร์บอนไดออกไซด์มากเกินกว่าธรรมชาติจะดูดซับได้ อีกทั้งราคาของเชื้อเพลิงที่เพิ่มสูงขึ้น ทำให้ประเทศไทยต้องสูญเสียเงินตราในการนำเข้าเชื้อเพลิงเป็นจำนวนมหาศาล</p>
<p>ด้วยเหตุนี้ วช. จึงให้ทุนสนับสนุนการวิจัยแก่ พลอากาศโทมรกต ชาญสำรวจ ประธานกรรมการ บริษัท คลีนฟูเอล เอ็นเนอร์ยี เอ็นเตอร์ไพร้ส์ จำกัด เพื่อศึกษาวิจัย เรื่อง “โครงการสร้างต้นแบบพลังงานเซลล์เชื้อเพลิง (FUEL CELL) ชนิด PEMFC ขนาด 8-10 กิโลวัตต์ เพื่อนำไปใช้ขับเคลื่อนรถพลังงานไฟฟ้าและนำไปใช้งานอเนกประสงค์”</p>
<p>จากโครงการนี้ นักวิจัยยังได้จัดสร้างต้นแบบเซลล์เชื้อเพลิงแบบ PEMFC ขนาดเล็ก (60-75 วัตต์) เพื่อให้นำไปประยุกต์ต่อยอดขยายผลกับงานด้านอื่น ๆ ที่เหมาะสมอีก จำนวน 10 ชุด และมอบให้ วช. เพื่อขยายผลสู่สถาบันการศึกษาใช้ประโยชน์ในการต่อยอดขยายผลทางการศึกษา</p>
<p>วช. จึงประกาศเชิญชวนสถาบันการศึกษาต่าง ๆ ให้จัดทำข้อเสนอโครงการวิจัย “การประยุกต์ใช้ต้นแบบเซลล์เชื้อเพลิงแบบ PEMFC เพื่อประโยชน์ทางการศึกษา” ที่แสดงให้เห็นการต่อยอดขยายผลการใช้ประโยชน์จากอุปกรณ์ต้นแบบเซลล์เชื้อเพลิงแบบ PEMFC ขนาดเล็ก (60-75 วัตต์) โดยเปิดโอกาสให้สถาบันการศึกษาเสนอโครงการต่อยอดผลผลิตงานวิจัย เพื่อขอรับกล่องอุปกรณ์เซลล์เชื้อเพลิงดังกล่าว</p>
<p>ปรากฏว่า โครงการวิจัยจาก คณะวิศวกรรมศาสตร์ มหาวิทยาลัยเกษตรศาสตร์ และคณะวิทยาศาสตร์ มหาวิทยาลัยขอนแก่น ผ่านการพิจารณาคัดเลือก และได้รับมอบกล่องบรรจุอุปกรณ์เซลล์เชื้อเพลิง ขนาด Active Area 50 ตารางเซนติเมตร (60-75 วัตต์) สถาบันละ 3 ชุด เพื่อนำไปใช้ประโยชน์ด้านการศึกษา และกระตุ้นให้เกิดการวิจัยต่อยอดเทคโนโลยีการใช้งานพลังงานทางเลือกหรือพลังงานทดแทนต่อไป</p></body>
</news>
