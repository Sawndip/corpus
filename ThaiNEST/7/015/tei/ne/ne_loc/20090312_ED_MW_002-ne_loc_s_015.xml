<teiHeader>
<fileDesc>
<titleStmt>
  <title>ผลกระทบเศรษฐกิจโลก ฉุดไอซีทีไทยปี'52 โต 5.2%  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-03-12 10:48:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000028260  </bibl>
</sourceDesc>
</fileDesc>
</teiHeader>
<news>
<headline>ผลกระทบเศรษฐกิจโลก ฉุดไอซีทีไทยปี'52 โต 5.2%</headline>
<lead>เนคเทคผนึกซิป้าร่วมมือกันสำรวจตลาดอุตสาหกรรมไอซีที<placeName>ไทย</placeName>ปี 2551 มีมูลค่ารวม 542,854 ล้านบาท เพิ่มขึ้น 8.3% ขณะที่ปี 2552 เติบโตเพียง 5.2% ลดลงเล็กน้อยจากสภาวะเศรษฐกิจโลก</lead>
<neck></neck>
<body><p>ดร.พันธ์ศักดิ์ ศิริรัชตพงษ์ ผู้อำนวยการศูนย์เทคโนโลยีอิเล็กทรอนิกส์และคอมพิวเตอร์แห่งชาติ หรือเนคเทค กล่าวว่า การสำรวจตลาดเทคโนโลยีสารสนเทศและการสื่อสารของประเทศไทยประจำปี 2551 และประมาณการปี 2552 มีวัถตุประสงค์หลักเพื่อสำรวจมูลค่าการใช้จ่ายในสินค้าและบริการด้านเทคโนโลยีสารสนเทศและการสื่อสารที่เกิดใน<placeName><prefix>ประเทศ</prefix>ไทย</placeName></p>
<p>ตลาดไอซีทีที่ทำการสำรวจในครั้งนี้ ประกอบไปด้วยตลาดคอมพิวเตอร์ฮาร์ดแวร์ ตลาดคอมพิวเตอร์ซอฟต์แวร์ ตลาดบริการด้านคอมพิวเตอร์ และตลาดสื่อสาร การจัดเก็บข้อมูลดังกล่าวมีขึ้นในระหว่างเดือนตุลาคมถึงเดือนพฤศจิกายน 2551 ด้วยวิธีการสัมภาษณ์เชิงลึกจากผู้ประกอบการรายหลักของตลาดกว่า 200 รายทั่วประเทศ</p>
<p>ทางทีมงานสำรวจยังใช้ข้อมูลจากแหล่งต่างๆ ที่มีความน่าเชื่อถือ ได้แก่ ข้อมูลจากหน่วยงานภาครัฐ รายงานประจำปีและข่าวสารต่างๆ รวมทั้งจัดประชุมร่วมกับพันธมิตร ได้แก่ สมาคมอุตสาหกรรมเทคโนโลยีสารสนเทศ<placeName>ไทย</placeName> หรือเอทีซีไอ สมาคมอุตสาหกรรมซอฟต์แวร์<placeName>ไทย</placeName> หรือเอทีเอสไอ สมาคมส่งเสริมการส่งออกอุตสาหกรรมซอฟต์แวร์<placeName>ไทย</placeName> สมาคมสมองกลฝังตัว<placeName>ไทย</placeName> สมาคมเคเบิ้ลลิ่ง<placeName>ไทย</placeName> เขตอุตสาหกรรมซอฟต์แวร์<placeName><prefix>ประเทศ</prefix>ไทย</placeName> และสมาคมอุตสาหกรรมคอมพิวเตอร์<placeName>ไทย</placeName> หรือเอทีซีเอ็ม เพื่อตรวจสอบความถูกต้องของข้อมูลเพิ่มเติม</p>
<p>จำรัส สว่างสมุทร ที่ปรึกษาโครงการสำรวจเทคโนโลยีสารสนเทศและการสื่อสาร กล่าวถึงผลสำรวจว่า ปี 2551 ที่ผ่านมานั้น สถานการณ์ใน<placeName><prefix>ประเทศ</prefix>ไทย</placeName>มีความผันผวนในประเทศค่อนข้างมาก ไม่ว่าจะเป็นความขัดแย้งทางการเมืองที่เริ่มมาตั้งแต่ต้นปี และทวีความรุนแรงในช่วงปลายปี ประกอบกับความฝืดเคืองทางเศรษฐกิจ ซึ่งส่งผลเด่นชัดในช่วงปลายปี ส่วนหนึ่งเป็นผลเนื่องมาจากปัญหาความขัดแย้งทางการเมืองในประเทศทำให้เกิดการชะลอการใช้จ่ายในภาครัฐ ปรากฏการณ์ดังกล่าว ส่งผลกระทบต่อตลาดไอซีทีในภาพรวมเช่นกัน</p>
<p>จากการสำรวจในปี 2551 พบว่า ประเทศไทยมีการใช้จ่ายในสินค้าและบริการด้านไอซีที โดยรวมเท่ากับ 542,854 ล้านบาท เพิ่มขึ้นจากปี 2550 เพียง 8.3% น้อยกว่าที่ประมาณการไว้เล็กน้อยที่ 13.1% อย่างไรก็ตาม พบว่า แนวโน้มของการใช้จ่ายในกลุ่มต่างๆ ยังคงในรูปแบบเดิม กล่าวคือ การใช้จ่ายส่วนใหญ่อยู่ในตลาดสื่อสาร ซึ่งคิดเป็น 69.9% หรือมีมูลค่าสูงถึง 379,216 ล้านบาท ขณะที่ลำดับรองลงมา ได้แก่ การใช้จ่ายในตลาดคอมพิวเตอร์ฮาร์ดแวร์ มีมูลค่า 75,720 ล้านบาท คิดเป็น 13.9% ตลาดคอมพิวเตอร์ซอฟต์แวร์ 62,937 ล้านบาท คิดเป็น 11.6% และตลาดบริการด้านคอมพิวเตอร์ 24,981 ล้านบาท คิดเป็น 4.6%</p>
<p>'คาดว่าในปี 2552 ตลาดไอซีทีจะมีการเติบโตจากปี 2551 ด้วยอัตราที่ลดลง คือเติบโตเพียง 5.2% ถือได้ว่าเป็นค่าต่ำที่สุดในรอบ 10 ปีที่ผ่านมา นอกจากปัจจัยด้านราคาที่ลดลงโดยปรกติแล้ว ยังคาดว่าเป็นผลกระทบสืบเนื่องจากวิกฤตเศรษฐกิจจากทั้งภายในและภายนอกประเทศที่ก่อตัวมาตั้งแต่ปลายปี 2551 และส่งผลสืบเนื่องต่อมายังต้นปี 2552 อย่างไรก็ตาม ตลาดที่คาดว่าจะมีการเติบโตสูงสุดในปี 2552 ได้แก่ ตลาดบริการด้านคอมพิวเตอร์เติบโตที่ 14.2% รองลงมา ได้แก่ ตลาดสื่อสารเติบโตอยู่ที่ 5.6% และตลาดคอมพิวเตอร์ซอฟต์แวร์ เติบโต 5.1% ในขณะที่ตลาดฮาร์ดแวร์นั้นคาดว่าจะไม่มีการเติบโตเท่าที่ควร</p>
<p>เมื่อเจาะลึงลงไปเฉพาะตลาดคอมพิวเตอร์ฮาร์ดแวร์ในปี 2551 ผลการสำรวจพบว่า มีมูลค่าตลาดรวมทั้งสิ้น 75,720 ล้านบาท เติบโตจากปี 2550 ประมาณ 11.1% โดยที่ 66% มาจากการจำหน่ายผลิตภัณฑ์ในส่วนที่เป็นกลุ่มพีซีที่ประกอบไปด้วยคอมพิวเตอร์ตั้งโต๊ะ โน้ตบุ๊กคอมพิวเตอร์ และมินิโน้ตบุ๊ก ซึ่งเป็นกลุ่มที่มีปริมาณการซื้อขายสูงที่สุดในตลาดคอมพิวเตอร์ฮาร์ดแวร์ ส่วนในปี 2552 คาดการณ์ว่า จะมีมูลค่าตลาดลดลงจากปี 2551 เล็กน้อย โดยมีมูลค่าตลาดรวม 75,435 ล้านบาท คิดเป็นอัตราการเติบโตที่ลดลง 0.4%</p>
<p>ปัจจัยที่ส่งเสริมให้ตลาดคอมพิวเตอร์ฮาร์ดแวร์ในปี 2551 เติบโตนั้น เป็นผลมาจากที่คอมพิวเตอร์กลายเป็นปัจจัยสำคัญและจำเป็นสำหรับผู้บริโภคในทุกระดับ ไม่ว่าจะเป็นภาคครัวเรือนหรือภาคธุรกิจ ที่ตระหนักถึงการนำไอทีมาใช้ในกิจการเพื่อลดต้นทุนในการดำเนินงานและเพิ่มประสิทธิภาพการทำงาน ในขณะที่ประเทศไทยยังมีสัดส่วนการครอบครองเครื่องคอมพิวเตอร์ต่อประชากรค่อนข้างต่ำ โดยในปี 2551 มีสัดส่วนการครอบครองเครื่องคอมพิวเตอร์เพียง 13.7 เครื่องต่อจำนวนประชากร 100 คน</p>
<p>การพัฒนาอย่างรวดเร็วทางด้านเทคโนโลยีของตลาดคอมพิวเตอร์ฮาร์ดแวร์ รวมทั้งการแข่งขันทางตลาดที่ค่อนข้างรุนแรงเพื่อแย่งชิงส่วนแบ่งทางการตลาดของผู้ค้า ทำให้ราคาขายเฉลี่ยต่อหน่วยเกือบทุกประเภทปรับลดลง ส่งผลให้ผู้บริโภคสามารถตัดสินใจซื้อสินค้าได้ในเวลาอันสั้น รวมไปถึงการที่ผู้ผลิตต่างพากันพัฒนาผลิตภัณฑ์ใหม่ๆ ออกมาเพื่อตอบสนองความต้องการของผู้บริโภคเฉพาะกลุ่มมากขึ้น ไม่ว่าจะเป็นการเปิดตัวมินิโน้ตบุ๊กเพื่อตอบสนองกลุ่มลูกค้าที่มีงบประมาณจำกัด หรือผู้ที่ต้องการพกพาเครื่องคอมพิวเตอร์ที่มีขนาดกะทัดรัด น้ำหนักเบา</p>
<p>ส่วนโน้ตบุ๊กคอมพิวเตอร์นั้น ผู้ประกอบการทุกค่ายเพิ่มเติมในเรื่องการออกแบบและพัฒนารูปลักษณ์ของเครื่อง รวมทั้งฟังก์ชั่นการใช้งานให้ตรงตามไลฟ์สไตล์ของกลุ่มเป้าหมาย รวมไปถึงการพัฒนาคอมพิวเตอร์ตั้งโต๊ะให้มีความสามารถในการทำงานเฉพาะกลุ่มมากขึ้น ไม่ว่าจะเป็นกลุ่มผู้เล่นเกมหรือกลุ่ม Heavy User เป็นต้น</p>
<p>ความไม่มั่นคงทางการเมืองในประเทศ นับเป็นปัจจัยสำคัญที่เป็นอุปสรรคต่อการเติบโตของตลาดคอมพิวเตอร์ฮาร์ดแวร์ในปีที่ผ่านมา รวมถึงสภาวะถดถอยทางเศรษฐกิจภายในประเทศ หรือผลรกระทบจากวิกฤตสินเชื่อในสหรัฐอเมริกา ล้วนส่งผลกระทบต่อความมั่นใจในการจับจ่ายใช้สอยของผู้บริโภคทั้งในครัวเรือนไปจนถึงกลุ่มธุรกิจ ทำให้เกิดการชะลอตัวในการซื้อสินค้า รวมไปถึงการใช้จ่ายอย่างประหยัด เพื่อยืดอายุการใช้งานคอมพิวเตอร์ที่มีอยู่ให้นานขึ้น หรือชะลอเวลาในการเปลี่ยนออกไป</p>
<p>จากปัจจัยข้างต้น ส่งผลให้การเติบโตของตลาดในเชิงมูลค่ามีอัตราติดลบเป็นส่วนใหญ่ ทั้งที่ปริมาณการขายเพิ่มขึ้น ทำให้การเติบโตเชิงมูลค่าจึงไม่สามารถสะท้อนภาพที่แท้จริงของตลาด ดังนั้นการพิจารณาการเติบโตเชิงจำนวนเครื่องที่ขาย จะทำให้เห็นภาพการเติบโตของตลาดชัดเจนกว่า ซึ่งการเปลี่ยนแปลงที่เห็นได้ชัดเจนในปี 2551 ก็คือ ปริมาณการเติบโตของตลาดโน้ตบุ๊กคอมพิวเตอร์ การเติบโตของมินิโน้ตบุ๊ก (เน็ตบุ๊ก) การทดตัวของตลาดจอภาพซีอาร์ทีที่ถูกทดแทนด้วยจอภาพแอลซีดี การเพิ่มปริมาณการจำหน่ายพรินเตอร์ออลอินวัน การเติบโตเชิงปริมาณอย่างต่อเนื่องของตลาดกล้องดิจิตอล รวมไปถึงการเติบโตในเชิงมูลค่าของตลาด External Data Storage</p>
<p>โดยเฉพาะตลาดโน้ตบุ๊กคอมพิวเตอร์ ปี 2551 เป็นปีที่มีการเติบโตในเชิงยอดขายจาก 2550 ถึง 55% โดยมียอดจำหน่ายรวมทั้งสิ้น 1,200,000 เครื่อง เป็นผลมาจากการที่ผู้ผลิตต่างพากันลดราคาสินค้า โดยในปี 2550 ราคาขายเฉลี่ยของโน้ตบุ๊กคอมพิวเตอร์อยู่ที่ 25,000 บาท ขณะที่ในปี 2551 ราคาขายปรับลดลงมาอยู่ที่เครื่องละ 23,000 บาท และคาดว่าจะยังคงลดลงอย่างต่อเนื่องในปี 2552 ที่คาดว่าจะมีราคาอยู่ที่เครื่องละ 20,5000 บาท ส่งผลให้ผู้บริโภคเดิมที่เคยซื้อคอมพิวเตอร์ตั้งโต๊ะเป็นคอมพิวเตอร์เครื่องแรกหันมาซื้อโน้ตบุ๊กคอมพิวเตอร์แทน เนื่องจากช่วงห่างของราคาเครื่องใกล้กันมาก โดยที่ราคาขายเฉลี่ยต่อเครื่องของคอมพิวเตอร์ตั้งโต๊ะในปี 2551 อยู่ที่ 16,5000 บาท ขณะที่ประสิทธิภาพการใช้งานค่อนข้างใกล้เคียงกัน ส่งผลให้ผู้บริโภคตัดสินใจที่จะเลือกซื้อโน้ตบุ๊กคอมพิวเตอร์เป็นคอมพิวเตอร์เครื่องแรกมากขึ้น</p>
<p>นอกจากนี้ยังพบว่า โน้ตบุ๊กคอมพิวเตอร์ได้ขยายตัวเข้าไปสู่ตลาดการศึกษาเพิ่มขึ้น ส่งผลให้โน้ตบุ๊กคอมพิวเตอร์ในปี 2551 เพิ่มขึ้นอย่างมาก สำหรับในปี 2552 นั้น ในรายงานคาดว่า ตลาดโน้ตบุ๊กคอมพิวเตอร์จะเติบโตเพิ่มขึ้น 20% ไม่สูงนักเมื่อเทียบกับอัตราการเติบโตในปี 2551 ที่ผ่านมา ส่วนหนึ่งเป็นผลมาจากการเติบโตของตลาดเน็ตบุ๊กที่มีการพัฒนารูปแบบการใช้งานที่มีความสามารถใกล้เคียงกับโน้ตบุ๊กคอมพิวเตอร์ ทำให้เข้ามาแย่งส่วนแบ่งตลาดโน้ตบุ๊กคอมพิวเตอร์ไปบางส่วน</p>
<p>ดร.รุ่งเรือง ลิ้มชูปฏิภาณ์ ผู้อำนวยการ ซิป้า กล่าวว่า การพัฒนาอุตสาหกรรมซอฟต์แวร์นั้นต้องอาศัยความร่วมมือจากหลายหน่วยงานทั้งในและต่างประเทศ ซึ่งซิป้าเองก็ได้ติดต่อทำข้อตกลงความร่วมมือกับหน่วยงานทั้งในและต่างประเทศเพื่อสร้างพันธมิตรหลายๆ ด้านเพื่อให้เกิดความเข้มแข็งในทุกๆ ด้านของการพัฒนา จนนำไปสู่การสร้างรายได้เข้าสู่ประเทศ แต่ส่วนสำคัญ คือ ผู้ประกอบการซอฟต์แวร์เองต้องทำหน้าที่พัฒนาตัวเองควบคู่ไปด้วย</p>
<p>'จากตัวเลขมูลค่าตลาดเฉพาะในอุตสาหกรรมซอฟต์แวร์ พบว่า มีมูลค่าตลาดเท่ากับ 62,937 ล้านบาท มีการเติบโตจากเดิม 11.2% และคาดว่าในปี 2552 ตลาดซอฟต์แวร์จะมีมูลค่าเท่ากับ 66,117 ล้านบาทคิดเป็นมูลค่าการเติบโตจากเดิม 5.1%</p>
<p>ดร.รุ่งเรืองกล่าวอีกว่า ถ้าเรามองการเติบโตของปี 2552 ดูเหมือนว่าลดน้อยลงแต่ปัจจัยที่ควรสังเกตคือ ทุก 100 บาทที่มีการใช้จ่ายซื้อฮาร์ดแวร์นั้นจะมีการใช้จ่ายเพื่อซื้อคอมพิวเตอร์ซอฟต์แวร์และการบริการด้านคอมพิวเตอร์ 83 บาท และ 33 บาทตามลำดับ ซึ่งเป็นโอกาสที่ดีของอุตสาหกรรมซอฟต์แวร์ เนื่องจากบริษัทหรือผู้ประกอบการเอสเอ็มอีจะต้องปรับปรุงการบริหารจัดการองค์กรของตนในสภาวะเศรษฐกิจเช่นนี้ โดยการใช้ซอฟต์แวร์เข้ามาบริหารงานมากขึ้น เพื่อเพิ่มประสิทธิภาพการทำงาน สิ่งที่ตามมา คือ การขยายตัวของงานบริการด้านคอมพิวเตอร์ ซึ่งเป็นจุดเด่นของผู้ประกอบการไทยอยู่แล้ว</p>
<p>จากข้อมูลการสำรวจมูลค่าตลาดนั้น ซิป้าจะนำผลการสำรวจมาใช้ในการเพิ่มกลยุทธ์และปรับนโยบายเพื่อการพัฒนาอุตสาหกรรมซอฟต์แวร์ในช่วงสภาวะเศรษฐกิจถดถอยเช่นนี้ โดยจะพยายามผลักดันให้ตลาดซอฟต์แวร์มีมูลค่า 100,000 ล้านบาท โดยให้เพิ่มมากขึ้นจากมูลค่าการตลาดที่คาดการณ์ไว้ข้างต้น</p>
<p>ทางด้าน สือ ล้ออุทัย ปลัดกระทรวงเทคโนโลยีสารสนเทศและการสื่อสาร กล่าวเสริมว่า การพัฒนาอุตสาหกรรมไอซีทีของประเทศนั้นจำเป็นต้องมีการสำรวจตลาดอุตสาหกรรมเป็นประจำทุกปี เพื่อนำข้อมูลมากำหนดทิศทางของอุตสาหกรรมไอซีทีของประเทศในแต่ละปี จากข้อมูลที่ได้รับนั้นมูลค่าตลาดไอซีทีที่เกิดขึ้นอยู่ที่ 542,854 ล้านบาท อาจดูเหมือนว่ามีอัตราเจริญเติบโตที่ต่ำลง แต่ที่สำคัญเรามองภาพรวมของประเทศว่าการพัฒนาด้านไอซีทีของประเทศอยู่ในเกณฑ์ที่ดี</p>
<p>'เห็นได้ชัดเจนว่าในแต่ละปีประชาชนคน<placeName>ไทย</placeName>ใช้ไอซีทีเพิ่มขึ้นอย่างต่อเนื่อง ซึ่งจะเป็นพื้นฐานที่สำคัญในการกำหนดนโยบายของรัฐบาลที่จะทำให้ประเทศไทยเป็นอันดับต้นๆ ในกลุ่มของอาเซียนที่มีการพัฒนาระบบไอซีทีให้มีความก้าวหน้าในระดับโลกได้อย่างไม่ยาก'</p></body>
</news>
