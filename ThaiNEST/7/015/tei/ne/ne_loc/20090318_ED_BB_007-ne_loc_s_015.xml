<teiHeader>
<fileDesc>
<titleStmt>
  <title>ทีซีซีเบรกขยายดาต้าเซ็นเตอร์ จับมือพันธมิตรลุยตลาดเอเชีย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-18 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/03/18/news_28397993.php?news_id=28397993  </bibl>
</sourceDesc>
</fileDesc>
</teiHeader>
<news>
<headline>ทีซีซีเบรกขยายดาต้าเซ็นเตอร์ จับมือพันธมิตรลุยตลาด<placeName>เอเชีย</placeName></headline>
<lead>ทีซีซี เทคโนฯ เบรกแผนลงทุนดาต้า เซ็นเตอร์ เฟสใหม่ รอจังหวะเศรษฐกิจลงตัว หันลุยขยายไซต์เก่า พร้อมเพิ่มจุดจำหน่ายต่างประเทศ ล่าสุดลงนามร่วมพันธมิตรระดับภูมิภาคตั้ง "กลุ่มพันธมิตรศูนย์ข้อมูล<placeName>เอเชีย</placeName>" ปูพรมวันสตอป เซอร์วิส เจาะบริการเอาท์ซอร์สทั่วเอเชีย</lead>
<neck></neck>
<body><p>นายโฆษิต สุขสิงห์ กรรมการผู้จัดการ บริษัท ที.ซี.ซี.เทคโนโลยี จำกัด กล่าวว่า บริษัทชะลอแผนการลงทุนขยายศูนย์ข้อมูล (ดาต้า เซ็นเตอร์) แห่งที่ 3 จากปัจจุบันมีอยู่ 2 แห่งคือ <placeName><prefix>ตึก</prefix>เอ็มไพร์ทาวเวอร์</placeName> และศูนย์ที่<placeName>บางนา</placeName> เพื่อรอประเมินสถานการณ์เศรษฐกิจให้อยู่ในจังหวะเหมาะสมกว่านี้ </p>
<p>อย่างไรก็ตาม ปีนี้บริษัทยังคงตั้งงบลงทุน ไม่ต่ำกว่า 100 ล้านบาท โดยส่วนใหญ่จะใช้สำหรับขยายพื้นที่ดาต้า เซ็นเตอร์เดิม โดยเฉพาะที่<placeName>บางนา</placeName> ซึ่งอยู่ระหว่างขยายพื้นที่ชั้น 2 ใหม่ พร้อมทั้งปรับเปลี่ยนผังใหม่ให้รองรับความต้องการล่าสุดของลูกค้า ซึ่งคาดว่าจะต้องลงทุนเพิ่มอีก 20-30% จากเดิมที่ประกาศไว้ 200 ล้านบาท เมื่อปีที่ผ่านมา</p>
<p>รวมทั้ง ปีนี้บริษัทเริ่มขยายจุดจำหน่ายในต่างประเทศเพิ่มขึ้น หลังจากได้รับใบอนุญาตให้บริการอินเทอร์เน็ตเกตเวย์ระหว่างประเทศ และการเชื่อมโยงโครงข่ายภายในประเทศ ประเภทที่ 2 ซึ่งทำให้มีขอบเขตให้บริการดาต้า เซ็นเตอร์ได้กว้างขึ้น</p>
<p>ล่าสุด บริษัทยังได้บรรลุข้อตกลงขั้นสุดท้ายกับพันธมิตรผู้ให้บริการดาต้า เซ็นเตอร์ในอีก 3 ประเทศ คือ วัน-เน็ต <placeName>สิงคโปร์</placeName>, เอไอเอ็มเอส เอเชีย กรุ๊ป ของ<placeName>มาเลเซีย</placeName> และซีเอ็มซี เทเลคอม ของ<placeName>เวียดนาม</placeName> เพื่อจัดตั้งเป็น "กลุ่มพันธมิตรศูนย์ข้อมูลใน<placeName>เอเชีย</placeName> (เอดีซีเอ)" รองรับการให้บริการลูกค้าบริษัทต่างชาติจากทวีปต่างๆ เข้ามาใช้บริการดาต้าเซ็นเตอร์ของกลุ่ม และทำตลาดร่วมกัน</p>
<p>ด้านนายเยา เตา เคียน กรรมการผู้จัดการบริษัท วัน-เน็ต <placeName>สิงคโปร์</placeName> ในฐานะประธานกลุ่มฯ กล่าวว่า ความร่วมมือนี้จะทำให้ดาต้า เซ็นเตอร์ของทั้ง 4 ประเทศ สามารถรองรับความต้องการของลูกค้าได้ในระดับมาตรฐานสากล และเป็นวันสตอป เซอร์วิส สำหรับลูกค้าบริษัทข้ามชาติ ที่มีสาขาในประเทศต่างๆ สามารถใช้บริการดาต้าเซ็นเตอร์ได้จากจุดเดียว</p>
<p>เนื่องจากภาวะเศรษฐกิจปัจจุบัน ทำให้องค์กรหลายแห่งเริ่มหันมาใช้บริการเอาท์ซอร์สระบบดาต้า เซ็นเตอร์มากขึ้น เพื่อลดการลงทุนด้วยตัวเอง โดยข้อมูลจากไอดีซีระบุว่า ตลาดดาต้า เซ็นเตอร์จะขยายตัวราว 11.5% ภายในช่วง 5 ปีจากนี้</p>
<p>นอกจากนี้ ในอนาคตทางกลุ่มจะร่วมกันพัฒนาระบบดาต้า เซ็นเตอร์ ของแต่ละประเทศให้สามารถเชื่อมต่อข้อมูลกันได้ทันที คาดว่าจะสมบูรณ์ภายใน 3-5 ปี จากปัจจุบันยังเป็นระบบการทำให้ข้อมูลจากแต่ละศูนย์ เชื่อมหากันให้ได้เร็วที่สุด</p>
<p>นายโฆษิต กล่าวเสริมว่า ระหว่างนี้ยังเปิดรับสมาชิกดาต้า เซ็นเตอร์ อิสระที่ไม่อิงกับผู้ให้บริการระบบรายใด เข้าเป็นสมาชิกเพิ่มอย่างต่อเนื่อง โดยล่าสุดอยู่ระหว่างเจรจากับผู้ให้บริการใน<placeName>ฟิลิปปินส์</placeName> และ<placeName>อินโดนีเซีย</placeName></p>
<p>ทั้งนี้ ทีซีซี เทคโนโลยีมีรายได้รวมปีที่ผ่านมากว่า 200 ล้านบาท โตขึ้น 30% ส่วนการเข้ารวมกลุ่มพันธมิตรฯ ครั้งนี้ทำให้บริษัทมีพื้นที่ดาต้า เซ็นเตอร์รองรับการให้บริการลูกค้ารวมกันกว่า 5 หมื่นตารางเมตร และอยู่ระหว่างขยายพื้นที่ของแต่ละราย ซึ่งคาดว่าจะสนับสนุนรายได้รวมของกลุ่มในส่วนของธุรกิจข้อมูลไม่ต่ำกว่า 2,700 ล้านบาทต่อปี</p></body>
</news>
