<teiHeader>
<fileDesc>
<titleStmt>
  <title>แทมมี่ดับเดชี ฉลุยหวดโซนี่ชนรัดวันสกา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-28 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/28/news_28461157.php?news_id=28461157  </bibl>
</sourceDesc>
</fileDesc>
</teiHeader>
<news>
<headline>แทมมี่ดับเดชี ฉลุยหวดโซนี่ชนรัดวันสกา</headline>
<lead>"แทมมี่" แทมมารีน ธนสุกาญจน์ สาวนักหวดลูกสักหลาดชาวไทย หวดเอาชนะ นาตาลี เดชี คู่แข่งชาวฝรั่งเศส 2-0 เซต 6-3 กับ 7-5 ผ่านเข้ารอบ 2 หญิงเดี่ยว เทนนิสโซนี่ อีริคสัน โอเพ่น ไปเจอกับ แอกนีสกา รัดวันสกา มือวางอันดับ 10 ของรายการจากโปแลนด์ต่อไป ส่วนศึกเทนนิสเอทีพี โคราช โอเพ่น ที่นครราชสีมา เจอฝนป่วน สนฉัตร กับ สรรค์ชัย รติวัฒน์ เล่นได้เซตครึ่ง ตกยกเลิก</lead>
<neck></neck>
<body><p>การแข่งขันเทนนิสเอทีพี และดับเบิลยูทีเอ รายการใหญ่ "โซนี่ อีริคสัน โอเพ่น" ชิงเงินรางวัลรวม 4.5 ล้านดอลลาร์ ที่ไมอามี สหรัฐ เมื่อวันที่ 26 มี.ค. เป็นการเล่นรอบแรกประเภทหญิงเดี่ยว "แทมมี่" แทมมารีน ธนสุกาญจน์ นักเทนนิสสาวชาวไทย มืออันดับ 45 ของโลก ลงสนามพบกับ นาตาลี เดชี สาวฝรั่งเศสมืออันดับ 60 ของโลก แต่การเจอกันที่ผ่านมา 2 หน แทมมี่ ไม่เคยคว้าชัยชนะได้เลย</p>
<p>อย่างไรก็ตามในการเล่นหนนี้ แทมมี่ เล่นได้อย่างยอดเยี่ยมเอาชนะไปได้ 6-3 และ 7-5 ใช้เวลา 1 ชั่วโมง กับ 22 นาที โดยแมทช์นี้ แทมมี่ เสิร์ฟได้ 1 เอซ และทำแต้มจากการเบรกพอยท์ได้ถึง 7 จาก 12 แต้ม จากการผ่านเข้ารอบ 2 ทำให้ แทมมี่ รับเงินรางวัลมาแล้ว 11,500 ดอลลาร์ (ราว 400,000 บาท) และคะแนนสะสม 50 แต้ม
สำหรับคู่แข่งในรอบ 2 ของแทมมี่ จะพบกับ แอกนีสกา รัดวันสกา มือวางอันดับ 10 จากโปแลนด์ โดยทั้งคู่เจอกันมา 2 หน แทมมี่ แพ้ทั้งสองหน ครั้งแรกที่วิมเบิลดัน รอบ 3 เมื่อปี 2006 และหนล่าสุดที่พัทยา ในรอบ 8 คนสุดท้าย เมื่อปีที่แล้ว</p>
<p>ส่วนการแข่งขันเทนนิสชาลเลนเจอร์ รายการแซท เอทีพี โคราช โอเพ่น ที่สนามเฉลิมพระเกียรติ จ.นครราชสีมา เมื่อวันที่ 27 มี.ค.ที่ผ่านมา ในประเภทชายคู่รอบรองชนะเลิศ "แฝดรติวัฒน์" สนฉัตร กับ สรรค์ชัย รติวัฒน์ นักหวดคู่แฝดชาวไทยมือวางอันดับ 4 ของรายการ ลงสนามพบกับคู่จากรัสเซีย เยฟเกนี ดอนสคอย กับ ดมิทรี ซีตัค
ในเซตแรก คู่หูพี่น้องไทยเล่นแต้มสำคัญได้ดีกว่า เอาชนะไปก่อน 6-4 นำ 1-0 เซต จากในเซตต่อมา หลังจากที่คู่ของรัสเซียนำอยู่ 3-1 ได้เกิดฝนตกลงมาไม่ยอมหยุด ทำให้คณะกรรมการจัดการแข่งขันตัดสินใจยกเลิกการแข่งขัน แล้วให้ไปแข่งต่อในวันถัดไป</p></body>
</news>
