<teiHeader>
<fileDesc>
<titleStmt>
  <title>กกท.เดินหน้าปรับภูมิทัศน์โครงการ 5 พันล้าน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-28 08:52:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200420&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline><orgName>กกท.</orgName>เดินหน้าปรับภูมิทัศน์โครงการ 5 พันล้าน</headline>
<lead></lead>
<neck></neck>
<body><p>“บิ๊กหนุ่ม” นายกนกพันธุ์ จุลเกษม ผู้ว่าการ <orgName>กกท.</orgName> เปิดเผยความคืบหน้าเรื่องการปรับปรุงสภาพพื้นที่ภายใน กกท. หัวหมาก เพื่อใช้ให้เกิดประโยชน์มากขึ้นกว่าเดิมว่า หลังจากที่มีบริษัทของประเทศเกาหลีใต้ และประเทศฮอลแลนด์ ได้แสดงเจตจำนงว่า อยากจะเข้า มาช่วยปรับปรุงสภาพพื้นที่ของ <orgName>กกท. หัวหมาก</orgName> ด้วยการใช้เงินประมาณ 5,000,000,000 บาท เพื่อทำการก่อสร้างโรงแรมระดับ 5 ดาว, อินดอร์สเตเดี้ยมแห่งใหม่, โรงยิมเนเซียมที่ทันสมัย, ห้างสรรพสินค้า, โรงหนัง และ สกีโดม นั้น ล่าสุดทางบริษัทจากประเทศเกาหลีใต้ ได้เดินทางเข้ามาพบอีกครั้ง และขอเข้ามาสำรวจพื้นที่ภายใน กกท.หัวหมากอย่างละเอียด ก่อนจะทำแผนมาเสนอให้ชัดเจนว่า จะทำการก่อสร้างและปรับปรุงอะไรบ้าง ใช้ระยะเวลาเท่าไหร่ นอกจากนี้จะมีการจัดทำแผนการระดมเงินทุนมาเสนอให้พิจารณาว่า หากทางบริษัทได้รับอนุมัติให้ทำการปรับพื้นที่ภายใน กกท.หัวหมาก จะหาแหล่งเงินทุนจำนวนเท่าไหร่ แหล่งเงินกู้มาจากไหน และจะมีการเจรจากันด้วยว่า หากมีการเซ็นสัญญากัน บริษัทนี้จะได้รับสัมปทานเป็นระยะเวลากี่ปี และแต่ละปีจะให้เงิน <orgName>กกท.</orgName> เท่าไหร่</p>
<p>“ตอนนี้ผมให้บริษัทของเกาหลีใต้ไปทำรายละเอียดทั้งหมดมาเสนอ คิดว่าจะใช้ระยะเวลา 2 เดือน ซึ่งจะมีการแจกแจงแผนการทำงาน แผนการก่อสร้าง การระดมทุน เมื่อสร้างทุก อย่างเสร็จแล้ว จะมีแผนการดำเนินธุรกิจอย่างไร  แต่เมื่อแผนทุกอย่างเรียบร้อยก็อยู่ที่<orgName>บอร์ด กกท.</orgName> ว่าจะเห็นชอบหรือไม่ ผมมีหน้าที่คิด และเสนอแผนงานที่ดี ๆ ให้พิจารณา ลองคิดดูด้วยสถานการณ์แบบนี้ รัฐไม่ต้องลงทุนอะไร แถมยังได้การจ้างงานอีกเพียบ เมื่อก่อสร้างเสร็จอาจจะมีการให้สัมปทานบริษัท 10-15 ปี ซึ่งในช่วงนี้แต่ละปีทางบริษัทจะต้องแบ่งรายได้ให้กับ <orgName>กกท.</orgName> ประมาณปีละ 100 ล้านบาท แต่เมื่อครบสัมปทานแล้ว รายได้ทุกอย่างจะตกเป็นของ <orgName>กกท.</orgName> ลองคิดเล่น ๆ หากมีเงินตรงส่วนนี้เข้ามาปีละ 1,000 ล้านบาท แล้วมีการจัดสรรให้แต่ละสมาคมกีฬา ผมคิดว่าจะสร้างประโยชน์และพัฒนาการกีฬา ของชาติได้มากทีเดียว” บิ๊กหนุ่ม กล่าว</p>
<p>ผู้ว่าการ <orgName>กกท.</orgName> ยังกล่าวเพิ่มเติมอีกว่า งบประมาณ 5,000,000,000 บาท ที่ประเมินไว้ตั้งแต่ต้น อาจจะใช้ไม่ถึงก็ได้ เพราะหากไม่รื้อ อินดอร์สเตเดี้ยม แล้วสร้างใหม่ แต่ใช้การปรับปรุงให้ทันสมัย เงินที่จะลงทุนตรงนี้ก็ลดน้อยลงไปเยอะ ส่วนการปรับปรุงการทำงานของ <orgName>กกท.</orgName> ในช่วงนี้ จะเน้นไปที่การเร่งพัฒนาคุณภาพของพนักงานและผู้ช่วยปฏิบัติงานโครงการ ด้วยการจัดการอบรมและสัมมนา เพื่อเพิ่มทักษะความรู้เกี่ยวกับการทำงานสมัยใหม่ให้ก้าวทันตามโลก ยุคปัจจุบัน รวมทั้งเป็นการรองรับการเลื่อนขั้นของพนักงาน.</p></body>
</news>
