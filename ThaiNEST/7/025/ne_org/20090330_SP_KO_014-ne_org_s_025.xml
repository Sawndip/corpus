<teiHeader>
<fileDesc>
<titleStmt>
  <title>"โปรหมาย" ฝันเป็นจริงขึ้นมือ47โลก คว้าตั๋ว"เดอะมาสเตอร์ส"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-03-30 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090330/7484/%e0%b9%82%e0%b8%9b%e0%b8%a3%e0%b8%ab%e0%b8%a1%e0%b8%b2%e0%b8%a2%e0%b8%9d%e0%b8%b1%e0%b8%99%e0%b9%80%e0%b8%9b%e0%b9%87%e0%b8%99%e0%b8%88%e0%b8%a3%e0%b8%b4%e0%b8%87%e0%b8%82%e0%b8%b6%e0%b9%89%e0%b8%99%e0%b8%a1%e0%b8%b7%e0%b8%ad47%e0%b9%82%e0%b8%a5%e0%b8%81%e0%b8%84%e0%b8%a7%e0%b9%89%e0%b8%b2%e0%b8%95%e0%b8%b1%e0%b9%8b%e0%b8%a7%e0%b9%80%e0%b8%94%e0%b8%ad%e0%b8%b0%e0%b8%a1%e0%b8%b2%e0%b8%aa%e0%b9%80%e0%b8%95%e0%b8%ad%e0%b8%a3%e0%b9%8c%e0%b8%aa.html  </bibl>
</sourceDesc>
</fileDesc>
</teiHeader>
<news>
<headline>"โปรหมาย" ฝันเป็นจริงขึ้นมือ47โลก คว้าตั๋ว"เดอะมาสเตอร์ส"</headline>
<lead>"โปรหมาย" ประหยัด มากแสง ฝันเป็นจริง ผงาดขึ้นอันดับ 47 โลก คว้าตั๋วไปเล่นศึกกอล์ฟเมเจอร์แรกของปี "เดอะมาสเตอร์ส" ที่ออกัสตา สหรัฐ ระหว่างวันที่ 9-12 เม.ย.นี้ ได้สำเร็จ เจ้าตัวสุดปลื้ม ลบคำปรามาสที่ถูกต่างชาติดูถูกว่า จะไม่มีโปรไทยได้รับเชิญไปเล่นรายการนี้อีก โวถึงไม่ถูกเชิญก็มีฝีมือดีพอที่จะทำอันดับโลกไปเล่นเองได้ เตรียมเดินทางบุกแดนมะกันวันที่ 2 เม.ย.นี้ เพื่อเตรียมตัว 1 สัปดาห์เต็ม หวังลุ้นเล่นให้ครบทั้ง 4 วัน พร้อมมองข้ามช็อต ขยับติด 30 อันดับแรกของโลก และได้เข้าไปเล่นในศึกยูเอส โอเพ่น ทำสถิติเป็นนักกอล์ฟไทยคนแรกที่ได้ลงแข่งในเมเจอร์ครบทั้ง 4 รายการ</lead>
<neck></neck>
<body><p>ในที่สุดความฝันของ "ไอ้หนุ่มเทอร์โบ" ประหยัด มากแสง ยอดโปรกอล์ฟมือ 1 ของ<orgName>ไทย</orgName> ที่จะได้เข้าไปเล่นในศึกดวลวงสวิงรายการเมเจอร์แรกของปี "ยูเอส มาสเตอร์ส" เป็นปีที่ 2 ติดต่อกันก็เป็นความจริง เมื่อการประกาศอันดับคะแนนสะสมนักกอล์ฟโลกล่าสุดเมื่อวันที่ 29 มี.ค.ที่ผ่านมา ซึ่งจะเป็นสัปดาห์สุดท้ายของการคัดเลือกนักกอล์ฟที่ติด 1 ใน 50 อันดับแรกของโลก ได้รับเชิญให้เข้าไปเล่นในศึกเดอะมาสเตอร์ส 2009 ซึ่งจะมีขึ้นที่สนามออกัสตา จอร์เจีย สหรัฐ ระหว่างวันที่ 9-12 เม.ย.นี้ เมื่อประหยัด ที่เพิ่งคว้าอันดับ 2 ร่วมในการแข่งขันกอล์ฟเอเชี่ยนทัวร์รายการ แบล็คเมาท์เท่น มาสเตอร์ส ที่ อ.หัวหิน จ.ประจวบคีรีขันธ์ เมื่อสุดสัปดาห์ที่ผ่านมา มีอันดับขยับจากที่ 50 มาอยู่ที่ 47 ด้วยคะแนนสะสม 2.291 แต้ม คว้าสิทธิ์ไปเล่นศึกใหญ่รายการนี้ ที่นักกอล์ฟทั่วโลกใฝ่ฝันจะไปสัมผัสบรรยากาศอันยิ่งใหญ่สักครั้งในชีวิตได้สำเร็จ
</p>
<p>ทันทีที่ทราบข่าวดีนี้ ประหยัด กล่าวด้วยสีหน้าสุดปลื้มและภาคภูมิใจว่า จากการที่ได้รับเชิญไปเล่นเมื่อปีก่อน ด้วยโควต้าไวลด์การ์ดของเจ้าภาพ แต่ต้องถอนตัวออกในวันที่ 2 ของการแข่งขันเนื่องจากมีอาการบาดเจ็บที่หลัง หลังจากนั้นมีคำปรามาสตามมาว่า นับจากนี้คงจะไม่มีการเชิญโปรกอล์ฟของ<orgName>ไทย</orgName>เข้าร่วมรายการนี้อีกแล้ว ทำให้เกิดแรงผลักดันให้ตนเองมุ่งมั่น และให้สัมภาษณ์กับผู้สื่อข่าวต่างประเทศไปว่า ในเมื่อไม่มีใครเชิญก็จะทำอันดับโลกให้ติดอยู่ในเกณฑ์ที่จะได้เข้าร่วมการแข่งขันให้ได้ ซึ่งในที่สุดก็ทำได้สำเร็จ เป็นการพิสูจน์ตัวเองและกู้หน้าให้กับโปรกอล์ฟไทยทุกคน โดยในปีนี้ได้ตั้งเป้าหมายว่า จะต้องทำผลงานให้ดีกว่าเดิม คือจะต้องผ่านการตัดตัวเข้าไปเล่นใน 2 วันสุดท้ายให้ได้</p>
<p> "ผมคงจะเดินทางไปถึงสหรัฐก่อนการแข่งขัน 1 สัปดาห์ โดยถ้าไม่มีอะไรเปลี่ยนแปลง ก็น่าจะเดินทางออกจากประเทศไทยในวันที่ 2 เม.ย.นี้ และคงจะต้องระวังเรื่องสุขภาพ ไม่ให้เกิดปัญหาบาดเจ็บซ้ำรอยเหมือนเมื่อปีก่อน ส่วนเรื่องของสนามออกัสตาซึ่งได้รับการร่ำลือว่ายากที่สุดแห่งหนึ่งของโลกนั้น จากการได้เล่นเมื่อปีที่ผ่านมา ผมจำบรรยากาศต่างๆ ไม่ว่า แฟร์เวย์ หรือวิธีการเล่นได้หมด โดยเฉพาะกรีนที่ค่อนข้างไว ซึ่งก็ไม่น่ามีปัญหา เพราะเป็นคนที่ชอบเล่นบนกรีนเร็วอยู่แล้ว"
</p>
<p>ประหยัด ยังกล่าวอีกว่า ดีใจและภูมิใจในผลงานที่ผ่านมาที่ได้สร้างสถิติต่างๆ ขึ้นมาอย่างมากมาย ไม่ว่าการเข้าไปติด 1 ใน 50 อันดับแรกของโลก โดยเฉพาะล่าสุดที่อยู่อันดับ 47 ถือว่าเป็นอันดับที่ดีที่สุดในชีวิต การเป็นคนไทยคนแรกที่ได้เล่นมาสเตอร์สถึง 2 ครั้งในรูปแบบที่แตกต่างกัน คือทั้งได้รับเชิญเข้าไปเล่น และผ่านการคัดเลือกเข้าไปเล่นเอง จากนี้คงต้องเดินหน้าไล่ล่าฝันต่อไป คือการเข้าไปติดเป็น 30 อันดับแรกของโลกให้ได้ รวมถึงพยายามเข้าไปเล่นในรายการใหญ่ๆ ให้ได้มากที่สุด คือหากได้สิทธิ์เล่นในยูเอสพีจีเอทัวร์ รายการใดก็จะเดินทางไปร่วมทันที แต่หากไม่ได้ก็จะตระเวณเล่นในเจแปนทัวร์เพื่อเพิ่มอันดับโลกไปเรื่อยๆ</p>
<p>"ส่วนความฝันอีกอย่างของผมที่ต้องทำให้ได้ก็คือ การเป็นนักกอล์ฟไทยคนแรกที่ได้เล่นในศึกเมเจอร์ครบทั้ง 4 รายการ ที่ผ่านมาผมได้เล่นในแล้ว 3 รายการ คือ เดอะมาสเตอร์ส, ดิ โอเพ่น (บริติช โอเพ่น), ยูเอส พีจีเอ แชมเปี้ยนชิพ ทำให้ยังเหลืออีกรายการเดียวคือ ยูเอส โอเพ่น ที่จะต้องไปร่วมแข่งขันให้ได้ ซึ่งถึงเวลานี้ยังไม่แน่ใจว่า การติด 50 อันดับแรกของโลก จะได้สิทธิ์เข้าร่วมหรือไม่ หากไม่ได้ก็จะไปเล่นรอบคัดเลือกเพื่อลุ้นสิทธิ์ดังกล่าวแน่นอน" ประหยัด กล่าว
</p></body>
</news>
