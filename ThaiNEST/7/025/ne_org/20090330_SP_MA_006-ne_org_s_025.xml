<teiHeader>
<fileDesc>
<titleStmt>
  <title>ปิงปองลุ้น"แป๋ว" แบ่งทองซีเกมส์  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-03-30 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01spo07300352&sectionid=0114&day=2009-03-30  </bibl>
</sourceDesc>
</fileDesc>
</teiHeader>
<news>
<headline>ปิงปองลุ้น"แป๋ว" แบ่งทองซีเกมส์</headline>
<lead></lead>
<neck></neck>
<body><p>นายณัฐวุฒิ เรืองเวส เลขาธิการ<orgName><prefix>สมาคม</prefix>เทเบิลเทนนิส<suffix>แห่งประเทศไทย</suffix></orgName> เปิดเผยว่า สมาคมจัดทำแผนการเตรียมนักปิงปอง<orgName><prefix>ทีมชาติ</prefix>ไทย</orgName>เพื่อเข้าร่วมแข่งขันกีฬาซีเกมส์ ครั้งที่ 25 ที่<orgName>ลาว</orgName>เป็นเจ้าภาพ ระหว่างวันที่ 9-18 ธันวาคม 2552 เรียบร้อยแล้ว โดยสมาคมคัดเลือก 5 นักปิงปองตัวยืนร่วมทีม ประกอบด้วย ภาคภูมิ สงวนสิน, ภุชงค์ สงวนสิน, ชัยศิษฎ์ ชัยทัศน์, นันทนา คำวงศ์ และอนิศรา เมืองสุข </p>
<p>นายณัฐวุฒิกล่าวต่อว่า สมาคมกำหนดเป้าหมายในซีเกมส์ ครั้งที่ 25 ไว้ชัดเจนว่าขอแบ่ง 1 เหรียญทองจาก 7 เหรียญทองที่กำหนดชิงชัย โดยหวังจากชายเดี่ยว หรือหญิงเดี่ยว และเพื่อสร้างโอกาสให้<orgName><prefix>ทีม</prefix>ปิงปองไทย</orgName>ในซีเกมส์ ครั้งที่ 25 สร้างผลงานเป็นไปตามเป้าหมาย สมาคมวางแผนส่งนักปิงปองทั้ง 5 คนร่วมแข่งขันปิงปองชิงแชมป์โลก 2009 ที่ญี่ปุ่น ระหว่างวันที่ 27 เมษายน-5 พฤษภาคมนี้ หลังจากนั้นนันทนาจะเดินทางไปเล่นอาชีพที่ประเทศเยอรมนีกับ<orgName><prefix>สโมสร</prefix>ฮันโนเวอร์ 96</orgName> ช่วงเดือนสิงหาคม ซึ่งช่วงดังกล่าวสมาคมจะส่งนักปิงปองที่เหลืออีก 4 คนรวมกับปรียกัญญ์ เตรียมโพธิ์ เข้าร่วมแข่งขันชิงแชมป์เอเชีย 2009 ที่อินเดีย ช่วงเดือนพฤศจิกายน ก่อนจะกลับมาต่อด้วยซีเกมส์ ครั้งที่ 25 ทันที</p>
<p>"แป๋ว (นันทนา) ได้โอกาสเก็บตัวซ้อม และแข่งขันโปรทัวร์ที่เยอรมนี 4 เดือนก่อนมาแข่งซีเกมส์ ถือว่าค่อนข้างพร้อม ถ้าไม่เจ็บซะก่อน แต่โชคร้ายคือ ในประเภทหญิงเดี่ยวมีกระดูกชิ้นโตขวางอยู่คือ ลิ เจีย เหว่ย มือ 2 ของโลกจากสิงคโปร์ แต่ไม่ใช่ว่าไม่มีโอกาส หากมีสมาธิกับเกมดีๆ ก็อาจมีเซอร์ไพรส์ได้เช่นกัน" นายณัฐวุฒิกล่าว</p></body>
</news>
