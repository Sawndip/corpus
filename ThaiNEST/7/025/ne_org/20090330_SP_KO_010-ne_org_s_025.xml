<teiHeader>
<fileDesc>
<titleStmt>
  <title>"บุตรี" ลั่นเรียกฟิต คืนเบอร์ 1 ทีมชาติ ร่วมศึกกีฬา ม.โลก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-03-30 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090330/7509/%e0%b8%9a%e0%b8%b8%e0%b8%95%e0%b8%a3%e0%b8%b5%e0%b8%a5%e0%b8%b1%e0%b9%88%e0%b8%99%e0%b9%80%e0%b8%a3%e0%b8%b5%e0%b8%a2%e0%b8%81%e0%b8%9f%e0%b8%b4%e0%b8%95%e0%b8%84%e0%b8%b7%e0%b8%99%e0%b9%80%e0%b8%9a%e0%b8%ad%e0%b8%a3%e0%b9%8c1%e0%b8%97%e0%b8%b5%e0%b8%a1%e0%b8%8a%e0%b8%b2%e0%b8%95%e0%b8%b4%e0%b8%a3%e0%b9%88%e0%b8%a7%e0%b8%a1%e0%b8%a8%e0%b8%b6%e0%b8%81%e0%b8%81%e0%b8%b5%e0%b8%ac%e0%b8%b2%e0%b8%a1.%e0%b9%82%e0%b8%a5%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>"บุตรี" ลั่นเรียกฟิต คืนเบอร์ 1 <orgName><prefix>ทีม</prefix>ชาติ</orgName> ร่วมศึกกีฬา ม.โลก</headline>
<lead>"น้องสอง" บุตรี เผือดผ่อง ฮีโร่เหรียญเงินโอลิมปิก 2008 ซึ่งหลุดโผ<orgName><prefix>ทีมชาติ</prefix>ไทย</orgName>ชุดเข้าแข่งขันกีฬามาร์เชียลอาร์ตเกมส์ ครั้งที่ 1 ประกาศเร่งฟิตร่างกายเพื่อเตรียมคืนสนาม ลั่นจะหวนกลับมาติด<orgName>ทีมชาติ</orgName>ในรอบ 1 ปีอีกครั้งให้ได้ เพื่อเข้าร่วมแข่งขันกีฬามหาวิทยาลัยโลก ครั้งที่ 25 ที่ประเทศเซอร์เบีย พร้อมรับปากจะไม่รับงานเดินสายเกินความจำเป็น เพื่อเรียกความฟิตกลับมาเป็นเบอร์ 1 ของทีมให้ได้</lead>
<neck></neck>
<body><p>หลังจากหลุดโผ<orgName><prefix>ทีมชาติ</prefix>ไทย</orgName>ชุดลุยศึกเอเชี่ยนมาร์เชียลอาร์ตเกมส์ ครั้งที่ 1 ที่<orgName>ไทย</orgName>เป็นแม่งาน ระหว่างวันที่ 25 เมษายน-3 พฤษภาคมนี้ สำหรับ "น้องสอง" บุตรี เผือดผ่อง ดีกรีเหรียญเงินโอลิมปิกเกมส์ ที่กรุงปักกิ่ง ประเทศจีน ล่าสุด บุตรี เปิดเผยว่า ต้องยอมรับสภาพร่างกายไม่ฟิตเหมือนเมื่อตอนไป "ปักกิ่งเกมส์" สาเหตุมาจากการห่างเวทีมานานหลายเดือน เนื่องจากมีงานเข้ามามาก และต้องมุ่งมั่นให้การเรียนที่เวลานี้เข้าศึกษาปริญญาตรีที่ ม.เกษตรศาสตร์แล้ว ทำให้มีเวลาฟิตซ้อมไม่เพียงพอ ส่วนตัวก็รู้สึกเสียใจที่ไม่สามารถเข้าร่วมการแข่งขันรายการนี้ได้ แต่เมื่อมาดูเหตุผลต่างๆ ก็สมควรแล้วเอา แม่น้ำ เชิดเกียรติศักดิ์ ที่พร้อมกว่าไปแทน เพราะหากตัวเองลงแข่งขันรายการนี้หากแพ้หรือตกรอบกลับมาจะทำให้กำลังใจเสียได้</p>
<p>อย่างไรก็ตาม จากนี้ไปจะมุ่งมั่นให้แก่การฝึกซ้อมเต็มที่ พร้อมกับจะรับงานเดินสายโชว์ตัวต่างๆให้น้อยลง เพื่อจะได้กลับมาเป็น "น้องสอง" คนเดิม ตามที่โค้ชเช ยอง ซุก ชาวเกาหลีใต้ เคยให้คำแนะนำไว้ พร้อมกับตั้งใจเอาไว้ว่าในการแข่งขันกีฬามหาวิทยาลัยโลก ครั้งที่ 25 ที่ประเทศเซอร์เบีย เป็นเจ้าภาพเดือนสิงหาคมนี้ ตนจะกลับมาเป็นนักเทควันโดเบอร์ 1 ของ<orgName>เมืองไทย</orgName>ในรุ่นฟินเวทให้จงได้ แม้ว่าจะต้องลงชิงชัยกับคู่แข่งคนอื่นก็ตาม แต่ก็ต้องการพิสูจน์ตัวเองว่ายังไม่ถึงจุดอิ่มตัว และอยากประสบความสำเร็จด้วยการคว้าเหรียญใดเหรียญหนึ่งในรายการนี้ให้จงได้ แม้ว่าจะต้องพบกับคู่แข่งขันสำคัญระดับโลกก็ตาม</p>
<p>ฮีโร่เหรียญเงินโอลิมปิก กล่าวอีกว่า หากสามารถหวนกลับคืนสังเวียนในรายการนี้ได้ จะเป็นการกลับมาในรอบ 1 ปีพอดี เพราะหลังจากจบ "ปักกิ่งเกมส์" ช่วงเดือนสิงหาคมปี 2008 ก็ไม่ได้ลงแข่งขันรายการนานาชาติอะไรเลย ดังนั้นตนคิดว่าจะต้องพยายามฟิตซ้อมให้กลับมาเหมือนเดิม ล่าสุดเวลานี้ได้หาเวลาฟิตซ้อมดูแลตัวเอง ผสมกับการควบคุมน้ำหนัก เพราะที่ผ่านมามีปัญหาน้ำหนักเกินบ้างอยู่เล็กน้อย คิดว่าก่อนการคัดเลือกตัวนักกีฬาเพื่อจะเดินทางไปร่วมศึก ม.โลก ทุกอย่างไม่น่ามีปัญหา</p>
<p>"หลังไม่มีชื่อในศึกมาร์เชียลอาร์ตเกมส์ รู้สึกผิดหวังเสียใจเหมือนกัน ทั้งที่พยายามตั้งใจเต็มที่แล้ว แต่เมื่อสภาพร่างกายเรามันยังไม่พร้อม และคิดว่ามีคนที่พร้อมกว่าจึงต้องหลีกทางให้ จากนี้ไปจะรับงานให้น้อยลงเพื่อมีเวลาให้แก่การฝึกซ้อมเต็มที่ โดยเฉพาะการแข่งขันกีฬา ม.โลก ครั้งที่ 25 ที่ประเทศเซอร์เบีย ส่วนตัวตั้งใจไว้ว่าจะต้องกลับมาเป็นเบอร์ 1 ในรุ่นฟินเวทให้จงได้ เพื่อจะได้เป็นตัวแทน<orgName><prefix>ทีมชาติ</prefix>ไทย</orgName>เดินทางไปแข่งขัน พร้อมตั้งเป้าเอาไว้ว่าจะพยายามคว้าเหรียญใดเหรียญหนึ่งกลับมา หากได้มาติด<orgName><prefix>ทีม</prefix>ชาติ</orgName>อีกครั้ง ถือว่าเป็นการหวนคืนสังเวียนระดับโลกในรอบ 1 ปีพอดี เพราะหลังจากปักกิ่งเกมส์ เดือนสิงหาคมปี 2008 ก็ไม่เคยลงแข่งขันรายการใดเลย" บุตรี กล่าว</p></body>
</news>
