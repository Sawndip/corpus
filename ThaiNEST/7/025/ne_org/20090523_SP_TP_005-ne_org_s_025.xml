<teiHeader>
<fileDesc>
<titleStmt>
  <title>"ธงชัย"ยังมีลุ้น ลุยยูเอสโอเพน เมเจอร์2ของปี  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.thaipost.net/news/230509/5095  </bibl>
</sourceDesc>
</fileDesc>
</teiHeader>
<news>
<headline>"ธงชัย"ยังมีลุ้น ลุยยูเอสโอเพน เมเจอร์2ของปี</headline>
<lead>ธงชัย  ใจดี  ยังมีลุ้นที่จะเข้าไปเล่นในศึกยูเอสโอเพ่นเป็นสมัยที่  2  ให้ได้   หลังจบสกอร์รอบแรกเก็บเข้ามา  1  อันเดอร์พาร์  71  อยู่อันดับ  30  ร่วม  ส่วนอีก  2  โปรไทย  อาการร่อแร่  ในศึกพีจีเอยูโรเปี้ยนทัวร์รายการบีเอ็มดับเบิลยู  พีจีเอ  แชมเปียนชิพ  ชิงเงินรางวัลรวม  4.5  ล้านยูโร  ที่สนามเวนต์เวิร์ธ  กอล์ฟ  คลับ  ในเมืองเชอร์รีย์  ประเทศอังกฤษ</lead>
<neck></neck>
<body><p>ธงชัย   ใจดี   ยอดนักกอล์ฟจากลพบุรี  อดีตนักกอล์ฟทำเงินสูงสุดของเอเชียนทัวร์  2   สมัย  ในปี  2001  และ  2004  ที่ต้องการโชว์ผลงานให้ดีในรายการนี้  เพื่อสิทธิลงเล่นยูเอสโอเพน  เมเจอร์รายการที่  2  ของปีในเดือนหน้า  ออกสตาร์ทรอบแรกได้ไม่เลว  เก็บเข้ามา  1  อันเดอร์พาร์  71  จากการทำ  4  เบอร์ดี้  และเสียไป  3  โบกี้ </p>
<p>ก่อนลงแข่งขันรายการนี้อันดับโลกอย่างเป็นทางการของ  ธงชัย  ใจดี  อยู่ในอันดับ  52  ซึ่งเมื่อจบการแข่งขันรายการนี้  เขาต้องทำอันดับของตัวเองขึ้นไปติดอยู่ใน  50  อันดับแรกของโลกให้ได้  เพื่อสิทธิที่จะลงแข่งขันยูเอสโอเพนเป็นครั้งที่  2  ในชีวิต  โดยการแข่งขันในปีนี้จะจัดขึ้นที่เบธเพจ  สเตท  ในนิวยอร์ก </p>
<p>สำหรับสกอร์  1  อันเดอร์พาร์  71  ของธงชัยนั้น  ทำให้เขาอยู่ในอันดับที่  30  ร่วม  ส่วนผลงานของนักกอล์ฟไทยอีก  2  คนในรายการนี้นั้น  ประหยัด  มากแสง  ทำผลงานได้ไม่ดีตีเกินไป  4  โอเวอร์พาร์  76  อยู่อันดับ  107  ร่วม  ขณะที่  ชัพชัย  นิราช  ตีเกินไปถึง  6  โอเวอร์พาร์  78  อยู่อันดับที่  135  ร่วม </p>
<p>ตำแหน่งผู้นำหลังจบรอบแรกนั้นเป็น  เดวิด  ฮอร์ซี  นักกอล์ฟจากสหราชอาณาจักร  โดยโปรวัย  24  ปี  จากอังกฤษ  เก็บเข้ามา  6  เบอร์ดี้  แต่เสียไป  1  โบกี้  จบรอบแรก  5  อันเดอร์พาร์  67  นำการแข่งขันร่วมกับ  แอนโธนี  วอลล์  จากเวลส์  และกอนซาโล  เฟอร์นานเดซ-คาสตาโน  จากสเปน </p>
<p>หลังจบรอบแรก  ฮอร์ซีออกมาเปิดเผยว่า  เขาพยายามอย่างเต็มที่ที่จะชนะการแข่งขันรายการนี้  เพื่อเป็นกำลังใจให้กับคุณแม่ของเขาที่กำลังต่อสู้กับโรคมะเร็งเต้านม  "คุณแม่ของผมคงกำลังนั่งดูรายงานสดผลการแข่งขัน   และดูการแข่งผ่านทางโทรทัศน์  และก็หวังว่าแม่จะติดตามอยู่ต่อไป" </p>
<p>ในกลุ่มที่ตามกลุ่มผู้นำอยู่เพียง  1  สโตรกนั้น  ตามเข้ามาเท่ากันถึง  5  คน  ประกอบด้วย  มิเกล  แองเจล  จิมิเนซ  จากสเปน,  นิคลาส  ฟาสธ์  จากสวีเดน,  ชาร์ล  ชวาร์ตเซล  จากแอฟริกาใต้  และ  2  โปรเจ้าถิ่น  รอสส์  ฟิสเชอร์  กับแบร์รี  เลน.</p></body>
</news>
