<teiHeader>
<fileDesc>
<titleStmt>
  <title>สิงโตปรับโผส่งรูนีย์-เฮสกีย์คู่หอก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-27 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/27/news_28454454.php?news_id=28454454  </bibl>
</sourceDesc>
</fileDesc>
</teiHeader>
<news>
<headline><orgName><addName>สิงโต</addName></orgName>ปรับโผส่งรูนีย์-เฮสกีย์คู่หอก</headline>
<lead>ฟาบิโอ คาเปลโล กุนซือชาวอิตาเลี่ยนของ <orgName><addName>"สิงโตคำราม"</addName></orgName> อังกฤษ เตรียมปรับหมากใหม่ ในเกมอุ่นเครื่องกับ<orgName>สโลวะเกีย</orgName>คืนวันเสาร์ที่ 28 มี.ค. วาง เวย์น รูนีย์ ลงเป็นหัวหอกคู่กับ เอมิล เฮสกีย์ พร้อมอาจจับ สตีเวน เจอร์ราร์ด มิดฟิลด์จอมถล่มประตูโยกไปเล่มริมเส้นฝั่งซ้าย แล้วดึง แกเร็ธ แบร์รี มาเป็นกองกลางคู่กับ แฟรงค์ แลมพาร์ด ส่วน เดวิด เบ็คแฮม ไม่พลาดได้ลงยืนคุมเส้นด้านขวา</lead>
<neck></neck>
<body><p>ฟาบิโอ คาเปลโล ผู้จัดการ<orgName><prefix>ทีมชาติ</prefix>อังกฤษ</orgName> ซึ่งจะนำลูกทีมลงต้อนรับ <orgName>สโลวะเกีย</orgName> ในเกมอุ่นแข้งที่สนามเวมบลีย์ ในคืนวันเสาร์ที่ 28 มี.ค. เวลา 00.15 น. เตรียมปรับหมากใหม่อีกครั้ง โดยจะให้ เวย์น รูนีย์ ศูนย์หน้า<orgName>แมนฯ ยูไนเต็ด</orgName> เป็นหัวหอกร่วมกับ เอมิล เฮสกีย์ จาก<orgName>แอสตัน วิลล่า</orgName> ขณะที่ สตีเวน เจอร์ราร์ด กองกลางกัปตัน<orgName><prefix>ทีม</prefix>ลิเวอร์พูล</orgName> ที่ทีแรกจะให้เป็นหน้าต่ำ แต่อาจปรับให้มายืนทางกราบซ้ายแทน</p>
<p>ส่วนมิดฟิลด์คู่กลาง แน่นอนว่าจะเป็นของ แฟรงค์ แลมพาร์ด กับ แกเร็ธ แบร์รี ที่ได้หวนคืน<orgName><prefix>ทีม</prefix>ชาติ</orgName>อีกหน เนื่องจากเจอร์ราร์ดจะถูกโยกไปยืนปีกซ้าย สำหรับปีกขวา เดวิด เบ็คแฮม จะรับใช้ชาติ 109 นัด แซงหน้าสถิติ 108 นัด ของเซอร์บ็อบบี มัวร์ กองหลังกัปตันทีมชุดแชมป์โลก 1966 และทำให้ "หนุ่มเบ็คส์" จะติดทัพ <orgName><addName>"สิงโตคำราม"</addName></orgName> มากที่สุดเป็นอันดับ 2 รองจาก ปีเตอร์ ชิลตัน ผู้รักษาประตู ที่ทำสถิติ 125 นัด ในสองทศวรรษ ระหว่าง 1970-1990</p>
<p>ขณะที่แผงหลังแน่นอนว่า จอห์น เทอร์รี กัปตันทีม จะยืนคู่กับ ริโอ เฟอร์ดินานด์ ส่วนแบ็คซ้าย แอชลีย์ โคล รับผิดชอบ สำหรับแบ็คขวา หนีไม่พ้น เกลน จอห์นสัน เนื่องจากเป็นแบ็คขวาธรรมชาติคนเดียวที่ "ดอน ฟาบิโอ" เลือกมาเข้าแคมป์ซ้อม สำหรับผู้รักษาประตูน่าจะยังเป็น เดวิด เจมส์ เช่นเดิม</p>
<p>ทางด้าน ปีเตอร์ เคราช์ กองหน้า กับ ฌอน ไรท์ ฟิลลิปส์ ปีกขวา ที่เจ็บระหว่างซ้อมเมื่อวันพุธที่ 25 มี.ค. ที่ผ่านมา ค่อนข้างแน่นอน ว่า "โรโบเคราช์" น่าจะไม่มีชื่อในเกมอุ่นแข้งกับ<orgName>สโลวะเกีย</orgName> เนื่องจากความฟิตไม่ถึง ส่วน ไรท์ ฟิลลิปส์ น่าจะเป็นเพียงตัวสำรองเท่านั้น เนื่องจากไม่มีความจำเป็นต้องเสี่ยงในเกมอุ่นแข้ง เพราะยังมีทั้ง เบ็คส์ และอารอน เลนนอน ที่เล่นในตำแหน่งดังกล่าวได้ ส่วนเกมต้อนรับ <orgName>ยูเครน</orgName> ในศึกฟุตบอลโลก 2010 รอบคัดเลือก โซนยุโรป กลุ่ม 6 คืนวันพุธที่ 1 เม.ย.นี้ อาจมีลุ้นลงสนามเป็นตัวจริง
อย่างไรก็ตาม ฟาบิโอ คาเปลโล กุนซือ<orgName><prefix>ทีมชาติ</prefix>อังกฤษ</orgName> ก็ยังได้ออกมาแซว เวย์น รูนีย์ ด้วยว่า เป็นคนบ้า ที่แสดงอาการระห่ำในเกมแพ้<orgName>ฟูแล่ม</orgName> 0-2 และโดนไล่ออก ก่อนจะเดินไปชกธงที่มุมสนาม</p>
<p>"คุณต้องบ้าไปแล้ว คุณไปชกทำไมกับธง คนดีๆ เค้าไม่ทำหรอก มันต้องคนบ้า คนปกติเค้าจะเหวี่ยงหมัดใส่ธงเพื่ออะไรกัน" คาเปลโลกล่าวอย่างอารมณ์ดี</p></body>
</news>
