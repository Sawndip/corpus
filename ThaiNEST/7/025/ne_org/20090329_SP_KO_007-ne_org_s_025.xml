<teiHeader>
<fileDesc>
<titleStmt>
  <title>น้ามวล-โลเปซชั่งฉลุย หวั่นเปาสั่งต้องน็อก ช่อง 7 ถ่ายสด วันนี้ 10.00 น.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-03-29 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090329/7248/%e0%b8%99%e0%b9%89%e0%b8%b2%e0%b8%a1%e0%b8%a7%e0%b8%a5%e0%b9%82%e0%b8%a5%e0%b9%80%e0%b8%9b%e0%b8%8b%e0%b8%8a%e0%b8%b1%e0%b9%88%e0%b8%87%e0%b8%89%e0%b8%a5%e0%b8%b8%e0%b8%a2%e0%b8%ab%e0%b8%a7%e0%b8%b1%e0%b9%88%e0%b8%99%e0%b9%80%e0%b8%9b%e0%b8%b2%e0%b8%aa%e0%b8%b1%e0%b9%88%e0%b8%87%e0%b8%95%e0%b9%89%e0%b8%ad%e0%b8%87%e0%b8%99%e0%b9%87%e0%b8%ad%e0%b8%81%e0%b8%8a%e0%b9%88%e0%b8%ad%e0%b8%877%e0%b8%96%e0%b9%88%e0%b8%b2%e0%b8%a2%e0%b8%aa%e0%b8%94%e0%b8%a7%e0%b8%b1%e0%b8%99%e0%b8%99%e0%b8%b5%e0%b9%8910.00%e0%b8%99..html  </bibl>
</sourceDesc>
</fileDesc>
</teiHeader>
<news>
<headline>น้ามวล-โลเปซชั่งฉลุย หวั่นเปาสั่งต้องน็อก ช่อง 7 ถ่ายสด วันนี้ 10.00 น.</headline>
<lead>"บักมวล" ประมวลศักดิ์ ก่อเกียรติยิม กำปั้นไทย กับ โฮเซ่ โลเปซ คู่ชกเปอร์โตริกัน ไม่มีปัญหาน้ำหนัก ชั่งครั้งเดียวฉลุย ต่ำกว่าพิกัดทั้งคู่ ด้านนักชกไทยหวังใช้ประสบการณ์นำเข็มขัดกลับประเทศ ส่วน โฮเปซ ลั่นน็อกแน่ ขณะที่ "เสี่ยโก้" ก่อเกียรติ พาณิชยารมณ์ ผจก.หวั่นโดนโกง ถ้าครบยกเกมสูสีย้ำน็อกได้น็อกเลย</lead>
<neck></neck>
<body><p> ความคืบหน้าการชกชิงแชมป์โลกที่ว่าง รุ่นจูเนียร์แบนตัมเวท (115 ปอนด์) <orgName><prefix>องค์กร</prefix>มวยโลก (ดับเบิลยูบีโอ)</orgName> ระหว่าง "บักมวล" ประมวลศักดิ์ ก่อเกียรติยิม รองเบอร์ 1 ขาวไทย กับ โฮเซ่ โลเปซ รองเบอร์ 2 ชาวเปอร์โตริกัน ที่เมืองบายามอน ประเทศเปอร์โตริโก ในวันอาทิตย์ที่  29 มีนาคมนี้ ช่อง 7 สีถ่ายทอดสดเวลา 10.00 น.เป็นต้นไป</p>
<p> ล่าสุดเมื่อวันที่ 28 มีนาคม ที่ผ่านมา ได้มีการชั่งน้ำหนักอย่างเป็นทางการ โดยทั้งประมวลศักดิ์ และ โลเปซ ผ่านการชั่งน้ำหนักอย่างไม่มีปัญหา ต่ำกว่าพิกัดทั้งคู่ โดยนักชกไทยชั่งได้ 114.4 ปอนด์ ส่วนนักชกเจ้าถิ่นชั่งได้ 114.9 ปอนด์</p>
<p>หลังการชั่งน้ำหนัก ประมวลศักดิ์ นักชกจอมเก๋าจาก จ.มหาสารคาม กล่าวว่า ครั้งนี้เปรียบได้กับรถไฟเที่ยวสุดท้าย เพราะตนอายุมากแล้ว ดังนั้นการชกหนนี้ใส่เต็มที่แน่นอน และเชื่อว่าจะใช้ประสบการณ์ที่ชกมวยมานาน ทั้ง มวยไทย มวยสากลสมัครเล่น และมวยสากลอาชีพ นำเข็มขัดแชมป์เส้นนี้กลับเมืองไทยให้ได้  ขณะที่ โลเปซ กล่าวว่า ผ่านการฟิตซ้อมมาอย่างดี และการชกครั้งนี้ถือว่าเป็นการชกในบ้าน เสียงเชียร์กำลังใจจึงได้เปรียบ จึงต้องโชว์ฟอร์มให้ดีที่สุด และขอย้ำเหมือนเดิมว่า จะเผด็จศึกนักชกไทยไม่ครบยก ส่วนจะน็อกยกไหนนั้นให้ติดตามกัน</p>
<p>ด้าน "เสี่ยโก้" นายก่อเกียรติ พาณิชยารมณ์ ผู้จัดการส่วนตัวประมวลศักดิ์ กล่าวว่า ตอนนี้เป็นห่วงอย่างเดียวคือ ถูกโกง ถ้าครบยกสูสีเราแพ้แน่ เมื่อวานนี้ได้ส่งหนังสือประท้วงถึง<orgName><prefix>องค์กร</prefix>มวยโลก</orgName> เรื่องกรรมการ เพราะเห็นแล้วไม่เป็นกลางสำหรับนักมวยไทย เพราะมีแต่กรรมการจากแผ่นดินอเมริกัน และมีกรรมการชาติเดียวกับ โลเปซ ถึง 2 คน อาทิ สักขีพยาน คือ ฮอร์เก โมลินา จากอาร์เจนตินา, กรรมการผู้ห้ามบนเวที หลุยส์ พาบอน จากเปอร์โตริโก, กรรมการให้คะแนน 3 คน คือ คาร์ลอส โคลอน จากเปอร์โตริโก, ลิซ่า เกียมปา จากสหรัฐ และซี เจ รอสส์ จากสหรัฐ</p>
<p>"ผมได้ย้ำประมวลศักดิ์หลายครั้งว่า ถ้ามีโอกาสน็อกได้ต้องรีบน็อกทันที เพราะจะได้ไม่ต้องไปลุ้นถึงการให้คะแนน และหากประมวลศักดิ์เอาเข็มขัดแชมป์กลับเมืองไทยได้ จะเตรียมอัดฉีดเต็มที่ รับรองว่ากลับมาเมืองไทยต้องเป็นเสี่ยใหม่แน่นอน เพราะขณะนี้มีนายห้างหลายคนเตรียมอัดฉีดไว้อย่างงาม" เสี่ยโก้ กล่าว</p></body>
</news>
