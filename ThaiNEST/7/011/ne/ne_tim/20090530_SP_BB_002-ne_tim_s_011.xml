<teiHeader>
<fileDesc>
<titleStmt>
  <title>"โอเลห์ดง"หืด พิชิต"รัชมาน" ป้องแชมป์โลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-30 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/05/30/news_28839821.php?news_id=28839821  </bibl>
</sourceDesc>
</fileDesc>
</teiHeader>
<news>
<headline>"โอเลห์ดง"หืด พิชิต"รัชมาน" ป้องแชมป์โลก</headline>
<lead></lead>
<neck></neck>
<body><p>โอเลห์ดง กระทิงแดงยิม ป้องกันเข็มขัดแชมป์ฟลายเวท สภามวยโลกดับเบิลยูบีซี เอาไว้ได้ หลังชนะคะแนน มูฮัมหมัด รัชมาน นักชกอิเหนาอย่างเป็นเอกฉันท์ หลังรวมคะแนน 11 ยก "เสี่ยเน้า" วิรัตน์ วชิรรัตนวงศ์ ชี้มีปัญหาน้ำหนักตัวทำให้การชกอืด แต่เชื่อเก็บประสบการณ์พร้อมป้องกันแชมป์ที่ญี่ปุ่นในไฟต์หน้า ศึกยอดมวยโลกดับเบิลยูบีซี โอเล่ห์ดง กระทิงแดงยิม ป้องกันแชมป์โลกรุ่นสตรอว์เวท (105 ปอนด์) สภามวยโลก ครั้งที่ 3 ของ "ไอ้ลูกอมมรณะ" โอเลห์ดง กระทิงแดงยิม เจ้าของตำแหน่งชาวไทย กับ มูฮัมหมัด รัชมาน ผู้ท้าชิงอดีตแชมป์โลกสหพันธ์มวยนานาชาติ (ไอบีเอฟ) ชาวอินโดนีเซีย ที่เวทีมวยบางลา ป่าตอง จ.ภูเก็ต เมื่อวันที่ 29 พ.ค.ที่ผ่านมา การชกเป็นไปอย่างสนุก โอเล่ห์ดง ดักต่อยฮุคขวาจน รัชมาน แตกที่คิ้วซ้าย ในยกที่ 4 จากนั้นมาเปิดแผลที่ 2 ในยก 7</p>
<p>จากนั้น รัชมาน เดินบดอย่างหนัก จน โอเล่ห์ดง หนีไม่ออก ต้องยืนรับหมัด แต่เกมการชกก็ต้องจบลงในยกที่ 11 เมื่อเกิดหัวชนกันอีกครั้ง ทำให้แผลที่คิ้วซ้ายของ รัชมาน ปริมากขึ้นจนไม่สามารถชกต่อได้ จึงต้องมีการรวมคะแนนตามกฎของดับเบิลยูบีซี โดย โอเล่ห์ดง โดนตัดคะแนนจากเรื่องหัวชน 2 ครั้งในยก 7 และ 11 ซึ่งผลปรากฏว่า โอเล่ห์ดง เป็นฝ่ายชนะคะแนนอย่างเป็นเอกฉันท์ 106-101, 105-103 และ 105-103 ป้องกันตำแหน่งไว้ได้</p>
<p>หลังการชก โอเลห์ดง ยอมรับว่า รัชมาน เป็นมวยที่ชกด้วยยาก เนื่องจากประสบการณ์สูง และเรื่องอายุแทบจะไม่เป็นอุปสรรค โดยไฟต์นี้ได้ปรับปรุงเรื่องพลังหมัดมาแล้ว แต่ก็ยังไม่สามารถเก็บผู้ท้าชิงได้ จึงต้องไปปรับปรุงต่อไปในการชกไฟต์หน้า</p>
<p>ขณะที่ "เสี่ยเน้า" วิรัตน์ วชิรรัตนวงศ์ บิ๊กบอสแห่งค่ายเพชรยินดี มองว่าการชกของ โอเล่ห์ดง ไม่ประทับใจเท่าไรนัก เนื่องจากมีปัญหาในเรื่องการลดน้ำหนักตัวมาตลอด และการมาเก็บตัวที่ภูเก็ตก็เจอกับอากาศที่มีพายุฝนอยู่ตลอด ทำให้การลดน้ำหนักเป็นไปได้ยาก อีกทั้งคู่ต่อสู้มีความเก๋า และชกได้เหนียวแน่นทำให้เกมการชกออกมาไม่น่าประทับใจเท่าไรนัก โดยการป้องกันแชมป์ครั้งต่อไปมีโอกาสถึง 80 เปอร์เซ็นต์ ที่จะไปป้องกันแชมป์ที่ญี่ปุ่น</p></body>
</news>
