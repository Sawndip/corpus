<teiHeader>
<fileDesc>
<titleStmt>
  <title>สุเทพลั่นสู้คดีอบจ.สุราษฎร์ 'เพื่อไทย'จี้นายกฯปรับออก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/30/news_28840474.php?news_id=28840474  </bibl>
</sourceDesc>
</fileDesc>
</teiHeader>
<news>
<headline><persName>สุเทพ</persName>ลั่นสู้คดีอบจ.สุราษฎร์ 'เพื่อไทย'จี้นายกฯปรับออก</headline>
<lead>"<persName>สุเทพ</persName>" ลั่นไม่จำเป็นต้องลาออกจากรองนายกฯ หลังศาลอุทธรณ์สั่งดำเนินคดี กรณีร่วมแจกผ้าห่มที่สมุยช่วงน้องชายลงเลือกตั้ง อบจ. ขณะที่พรรคเพื่อไทย ออกโรงจี้นายกฯ ปฏิบัติตามกฎเหล็กที่เคยประกาศไว้ ด้าน ปชป.ระบุไม่เกี่ยวข้อง เนื่องจากไม่เข้าข่ายกระทำความผิดในกรณีบริหารราชการแผ่นดิน</lead>
<neck></neck>
<body><p>ผู้สื่อข่าวรายงานว่า ภายหลังศาลอุทธรณ์พิพากษาวินิจฉัยยืนตาม กกต.แจกใบเหลืองให้กับ<persName>นายธานี เทือกสุบรรณ</persName> นายกองค์การบริหารส่วนจังหวัดสุราษฎร์ธานี น้องชาย<persName>นายสุเทพ เทือกสุบรรณ</persName> รองนายกรัฐมนตรี กรณีถูกร้องคัดค้านผลการเลือกตั้งนายก อบจ.เมื่อเดือน เม.ย.2551 ที่ผ่านมา คำพิพากษายังสั่งให้ดำเนินคดีอาญากับ<persName>นายสุเทพ</persName> <persName>นายชุมพล กาญจนะ</persName> ส.ส.สุราษฎร์ธานี และ<persName>นายประพนธ์ นิลวัชรมณี</persName> ผู้สนับสนุนพรรคประชาธิปัตย์ เนื่องจากร่วมแจกผ้าห่มในช่วงเลือกตั้ง ล่าสุดพรรคเพื่อไทยเรียกร้องให้<persName>นายสุเทพ</persName> พ้นจากตำแหน่งรองนายกรัฐมนตรี</p>
<p><persName>นายสุรพงษ์ โตวิจักษ์ชัยกุล</persName> ส.ส.สัดส่วน พรรคเพื่อไทย (พท.) กล่าวว่า ขอเรียกร้องต่อ<persName>นายอภิสิทธิ์ เวชชาชีวะ</persName> นายกรัฐมนตรี สั่งการให้<persName>นายสุเทพ</persName> ยุติการปฏิบัติหน้าที่ในฐานะรองนายกรัฐมนตรีทันที ที่ศาลรับฟ้องกรณีข้างต้น เพื่อแสดงสปิริตทางการเมืองและแสดงความรับผิดชอบตามกฎเหล็ก 9 ข้อของนายกฯ ที่ให้ไว้ในการประชุม ครม.นัดแรก หากนิ่งเฉยจะกลายเป็นตราบาปของรัฐบาล</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย กล่าวว่า ช่วงเช้าวันนี้ (29 พ.ค.) ทีมกฎหมายพรรคจะหารือกันในประเด็นดังกล่าว แต่ในเบื้องต้นขอเรียกร้องไปยัง<persName>นายสุเทพ</persName> ให้แสดงความรับผิดชอบ เพราะพรรคประชาธิปัตย์พูดมาเสมอว่าตัวเองเป็นสถาบันทางการเมือง และมีจริยธรรมสูงส่งกว่าพรรคการเมืองอื่น หาก<persName>นายสุเทพ</persName>ยังเมินเฉยก็แสดงให้เห็นว่ามาตรฐานจริยธรรมของพรรคประชาธิปัตย์ ตกต่ำลง ในสมัยที่มี<persName>นายอภิสิทธิ์</persName>เป็นหัวหน้าพรรค และมี<persName>นายสุเทพ</persName>เป็นเลขาธิการพรรค</p>
<p>"สุเทพ" ลั่นขอสู้ทุกศาล</p>
<p><persName>นายสุเทพ เทือกสุบรรณ</persName> รองนายกรัฐมนตรี กล่าวระหว่างเยี่ยมชมศูนย์เรียนรู้เศรษฐกิจพอเพียง ต.เขาตูม อ.ยะรัง จ.ปัตตานี ว่า ไม่มีความคิดเห็นต่อกรณีดังกล่าว แต่ตนอยู่ภายใต้กฎหมายจึงปฏิบัติตามกฎหมาย หากมีการแจ้งความ ตนก็จะไปมอบตัว และจะสู้คดีตามขั้นตอนของศาล ทั้งศาลชั้นต้น ศาลอุทธรณ์ ศาลฎีกา</p>
<p>ส่วนกรณีพรรคฝ่ายค้านจี้ให้ยุติบทบาททางการ เมืองนั้น ความจริงกฎหมายไม่กำหนดให้ต้องยุติบทบาทแต่อย่างใด และเรื่องที่เกิดขึ้นไม่ได้เกิดจากความผิดจากการปฏิบัติหน้าที่ในฐานะรอง นายกรัฐมนตรี และไม่ใช่ความผิดเกี่ยวกับการทุจริตคอร์รัปชัน</p>
<p>"เรื่องนี้เกิดขึ้นก่อนที่ผมจะรับตำแหน่งรอง นายกรัฐมนตรี และไม่ใช่ความผิดเกี่ยวกับหน้าที่ ไม่ใช่การทุจริตคอร์รัปชัน หรือใช้อำนาจหน้าที่โดยไม่ถูกต้อง แต่เป็นเรื่องความเห็นที่แตกต่างกัน ตนไปงานประเพณีตามปกติ ที่สมาชิกสภาผู้แทนราษฎร (ส.ส.) ต้องไป ช่วงที่น้องชายสมัครรับเลือกตั้ง ก็ไปพิสูจน์ความจริงกันที่ศาล"</p>
<p>ทั้งนี้ที่มาของคำสั่งศาลดังกล่าว เนื่องจากเมื่อวันที่ 13 เม.ย.2551 <persName>นายสุเทพ</persName> <persName>นายชุมพล</persName> และ<persName>นายประพนธ์</persName> ได้นำผ้าขนหนูที่มีชื่อบุคคลทั้งสาม และชื่อพรรคประชาธิปัตย์ไปมอบให้แก่ผู้สูงอายุ 200 คน ในงานประเพณีสงกรานต์ ปี 2551 ของเทศบาลตำบลเกาะสมุย อ.เกาะสมุย ก่อนการเลือกตั้งนายก อบจ. และ ส.อบจ.ในวันที่ 20 เม.ย. 2551 เพียง 7 วัน โดย<persName>นายธานี</persName>กับ<persName>นายสุริญญา</persName>ลงสมัครเลือกตั้งในนามประชาธิปัตย์ และวันเกิดเหตุ<persName>นายสุริญญา</persName>ร่วมอยู่ในงานด้วยโดยมิได้ห้ามปราม</p>
<p>ปชป.ออกโรงป้องสุเทพ</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวว่า กรณีที่พรรคเพื่อไทยออกมาเรียกร้องให้นายกรัฐมนตรี ดำเนินการต่อ<persName>นายสุเทพ</persName> เพราะฝ่าฝืนกฎเหล็ก 9 ข้อ ที่นายกรัฐมนตรีวางไว้นั้น จากการตรวจสอบในรายละเอียดของกฎเหล็ก ไม่พบว่ากรณีที่เกิดขึ้นมีส่วนใดเกี่ยวข้องกับกฎเหล็ก โดยกฎเหล็กดังกล่าวเป็นข้อควบคุมการบริหารงานราชการแผ่นดินของรัฐมนตรี เท่านั้น</p>
<p>"กรณีของนายสุเทพและคณะ เป็นการถูกกล่าวหาว่าทำผิดทางอาญาที่ไม่เกี่ยวกับการบริหารงานแผ่นดิน และยังต้องพิสูจน์ความบริสุทธิ์ตามขั้นตอน กฎหมายที่ยังมีกระบวนการอีกยาวไกล"</p>
<p>อย่างไรก็ตาม ยังไม่รู้ว่าสุดท้ายผลการพิสูจน์ความบริสุทธิ์จะออกมาเป็นอย่างไร เพราะคดีอาญาต้องพิจารณาในเรื่องเจตนาเป็นสำคัญ ขณะที่ พฤติกรรมของ ส.ส.ทั้ง 3 คน ถือเป็นการปฏิบัติหน้าที่ของ ส.ส.ในช่วงประเพณีสงกรานต์ต่อเนื่องมาทุกปี โดยไม่มีเจตนาที่จะไปช่วยการเลือกตั้ง นายก อบจ.สุราษฎร์ธานีแต่อย่างใด</p>
<p>ตั้งท่าค้านกระบวนการพิจารณาคดี</p>
<p><persName>นายเทพไท</persName> กล่าวต่ออีกว่า ขอตั้งข้อสังเกตเกี่ยวกับขั้นตอนและกระบวนการพิพากษาคดีนี้ ว่าเป็นไปตามพระธรรมนูญยุติธรรมและบทบัญญัติของรัฐธรรมนูญหรือไม่ เพราะทราบมาว่าองค์คณะผู้พิพากษาในคดีดังกล่าวที่ลงนามในคำพิพากษานั้น ไม่ได้เป็นองค์คณะที่ออกนั่งบัลลังก์พิจารณาคดีในคดีนี้มาตั้งแต่ต้น และก็ไม่มีเหตุสุดวิสัยอันใดที่จะต้องมีการเปลี่ยนตัวองค์คณะผู้พิพากษาทั้ง 3 คน ในช่วงท้ายของการพิจารณา</p>
<p>"กรณีที่เกิดขึ้นไม่เคยมีปรากฏมาก่อนในประวัติ ศาสตร์ของกระบวนการยุติธรรมไทย ดังนั้นคณะทนายความและทีมกฎหมายของพรรคประชาธิปัตย์จะทำคำร้องเพื่อคัดค้าน ขั้นตอนและกระบวนการพิจารณาคดีนี้ต่อคณะกรรมการตุลาการศาลยุติธรรม (กต.) ภายใน 7 วันนับจากนี้ และจะดำเนินการเพื่อขอความเป็นธรรมจากทุกหน่วยงานที่เกี่ยวข้องต่อไป" <persName>นายเทพไท</persName> กล่าว</p>
<p>"<persName>ชุมพล</persName>" ชี้คดีไม่เกี่ยวพรรค</p>
<p>ด้าน<persName>นายชุมพล กาญจนะ</persName> ส.ส.สุราษฎร์ธานี ประธาน ส.ส.พรรคประชาธิปัตย์ กล่าวว่า ศาลไม่ได้มีคำพิพากษาว่าให้ดำเนินคดีกับตน รวมทั้ง<persName>นายสุเทพ</persName> และ<persName>นายประพนธ์</persName> แต่ กกต.อาจเห็นว่าเมื่อศาลสั่งให้มีการเลือกตั้งใหม่ อาจเป็นไปได้ว่าพวกตนทำให้เกิดความเสียหาย กกต.จึงแจ้งข้อกล่าวหาและฟ้องร้องต่อไป แต่ขณะนี้ยังไม่ทราบว่ากล่าวหาหรือแจ้งความพวกตนในเรื่องอะไรบ้าง แต่หากมีการแจ้งความก็พร้อมให้ความร่วมมือไปให้ข้อเท็จจริง เพราะเชื่อมั่นในความบริสุทธิ์และประชาชนในพื้นที่ก็เห็นเหตุการณ์ทั้งหมด</p>
<p>ผู้สื่อข่าวถามว่า พรรคประชาธิปัตย์เตรียมรับมือเรื่องนี้อย่างไร ประธาน ส.ส.พรรคประชาธิปัตย์ กล่าวว่า ในส่วนของพรรคคงไม่ต้องมายุ่งกับการสู้คดี เพราะถือเป็นเรื่องของ 3 ส.ส. ที่จะดำเนินการกันเอง ไม่เกี่ยวกับพรรคประชาธิปัตย์ และคำพิพากษาก็ไม่ได้บอกว่าพวกตนอยู่ในสถานะใดๆ ดังนั้นเรื่องนี้จึงไม่กระทบต่อตำแหน่ง รวมทั้งไม่กระทบรัฐบาลและพรรคประชาธิปัตย์</p>
<p>"ผมมั่นใจว่าจะสามารถพิสูจน์ความบริสุทธิ์ได้ และคดีนี้ต้องสู้กันถึง 3 ศาล ซึ่งต้องใช้เวลาอีกยาวนาน" <persName>นายชุมพล</persName> กล่าว</p>
<p>ปชป.วางตัวชิงเลือกตั้ง อบจ.ใหม่</p>
<p>ผู้สื่อข่าวรายงานว่า จากการที่ศาลสั่งให้มีการเลือกตั้ง อบจ.สุราษฎร์ธานีใหม่ ส่งผลให้พรรคประชาธิปัตย์ต้องคิดวางตัวผู้สมัครกันทันที โดยมีโผออกมา<persName>นางโสภา กาญจนะ</persName> ภรรยา <persName>นายชุมพล</persName> อาจจะลงแทนตามคำสัญญาที่ผู้ใหญ่ในพรรคให้ไว้ แต่ก็มีกระแสว่า<persName>นางโสภา</persName> อาจจะส่ง<persName>นายประเสริฐ บุญประสพ</persName> น้องชาย<persName>นางโสภา</persName> ลงสมัครแทนตัวเอง เพื่อประสานรอยร้าวในครอบครัวกรณีที่<persName>นายประเสริฐ</persName> เคยลงชิงตำแหน่ง ส.ส.ในนามของพรรคไทยรักไทย แข่งกับ<persName>นายชุมพล</persName></p>
<p>ขณะที่อีกกระแสหนึ่งระบุว่าประชาธิปัตย์อาจส่ง <persName>นายประวิช นิลวัชรมณี</persName> อดีต ส.ส.จังหวัดสุราษฎร์ธานี หรือไม่ก็ <persName>นายดำรงค์ เทือกสุบรรณ</persName> ประธานสภา อบจ.คนปัจจุบัน ลูกพี่ลูกน้องของ<persName>นายสุเทพ</persName> แต่<persName>นายดำรงค์</persName>มีปัญหาด้านสุขภาพ รวมทั้ง<persName>นายทนงศักดิ์ ทวีทอง</persName> อดีตนายกเทศมนตรีเมืองท่าข้าม อ.พุนพินติดต่อกัน 2 สมัย ผู้ใกล้ชิด<persName>นายสุเทพ</persName></p>
<p>ส่วนคู่แข่งประชาธิปัตย์ มี<persName>นายมนตรี เพชรขุ้ม</persName> ผู้สมัครครั้งที่ผ่านมา ซึ่งพ่ายแพ้ต่อ<persName>นายธานี</persName> ไปไม่กี่คะแนน และ<persName>นายภิญญา ช่วยปลอด</persName> อดีตรัฐมนตรีหลายสมัย คู่ปรับ<persName>นายสุเทพ เทือกสุบรรณ</persName></p></body>
</news>
