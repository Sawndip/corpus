<teiHeader>
<fileDesc>
<titleStmt>
  <title>ผวา!โรคจิตป่วนกรุงจับก้นสาวกลางวันแสกๆ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090531/15084/%e0%b8%9c%e0%b8%a7%e0%b8%b2!%e0%b9%82%e0%b8%a3%e0%b8%84%e0%b8%88%e0%b8%b4%e0%b8%95%e0%b8%9b%e0%b9%88%e0%b8%a7%e0%b8%99%e0%b8%81%e0%b8%a3%e0%b8%b8%e0%b8%87%e0%b8%88%e0%b8%b1%e0%b8%9a%e0%b8%81%e0%b9%89%e0%b8%99%e0%b8%aa%e0%b8%b2%e0%b8%a7%e0%b8%81%e0%b8%a5%e0%b8%b2%e0%b8%87%e0%b8%a7%e0%b8%b1%e0%b8%99%e0%b9%81%e0%b8%aa%e0%b8%81%e0%b9%86.html  </bibl>
</sourceDesc>
</fileDesc>
</teiHeader>
<news>
<headline>ผวา!โรคจิตป่วนกรุงจับก้นสาวกลางวันแสกๆ</headline>
<lead>ชาวกรุงผวา!โรคจิตซิ่ง จยย.จับก้นสาวย่านลาดพร้าว จนท.โรงพยาบาลเหยื่อรายล่าสุดจำทะเบียนรถแม่น เผยแต่งตัวคล้ายแมสเซนเจอร์ หลังลงมือหัวเราะสะใจก่อนเผ่นหนี เหยื่อโผล่ร้องอื้อ ตร.เตรียมเรียกเจ้าของรถเค้นสอบ</lead>
<neck></neck>
<body><p>เมื่อเวลา 15.00 น.วันที่ 31 พฤษภาคม เกิดเหตุชายโรคจิตแต่งกายคล้ายพนักงานส่งเอกสารกระทำอนาจารจับก้นหญิงสาวในที่สาธารณะ ขณะผู้เสียหายเดินออกจากซอยมารอรถประจำทาง โดยผู้เสียหายรายนี้คือ น.ส.ดาว นามสมมุติ  อายุ 25 ปี เจ้าหน้าที่โรงพยาบาลแห่งหนึ่ง ย่านสุขุมวิท    ทั้งนี้ <persName>น.ส.ดาว</persName> ให้การกับตำรวจสน.วังทองหลางว่า ขณะเดินออกจากบ้านเพื่อนเพื่อมาขึ้นรถประจำทางบริเวณหน้าปากซอยลาดพร้าว 124 ระหว่างทางเพื่อนได้เดินมาส่งก็คุยกันมาตามปกติ กระทั่งก่อนถึงปากซอยประมาณ 20 เมตร ได้มีชายลักษณะผอมสูง สวมหมวกกันน๊อคสีขาวคาดดำ สวมเสื้อแจ๊คเก็ตสีดำ กางเกงสเล็ค รองเท้าหุ้มส้น สะพายกระเป๋าเอกสาร ขี่รถจักรยานยนต์ทะเบียน วลร 908 กทม.เข้ามาประกบทางฝั่งขวา</p>

 <p>จากนั้นได้ใช้มือซ้ายจับก้นด้านขวาแล้วบีบอย่างแรง 1 ครั้ง โดยหลังจากลงมือแล้วชายโรคจิตดังกล่าวได้ส่งเสียงหัวเราะด้วยความสะใจ ก่อนจะเร่งเครื่องหลบหนีไป โดยเลี้ยวซ้ายไปทางซอยมหาดไทย ด้วยความตกใจจึงรีบโทรศัพท์แจ้งตำรวจ 191 ให้ประสานเจ้าหน้าที่สายตรวจสกัดจับ แต่เมื่อเจ้าหน้าที่สายตรวจมาถึงได้แนะนำให้ไปแจ้งความที่ สน.วังทองหลาง</p>

 <p><persName>น.ส.ดาว</persName> ให้การด้วยว่า ครั้งแรกที่เห็นรถจักรยานยนต์คันดังกล่าวชะลอความเร็วเข้ามาใกล้ตัวได้หันไปมองเพราะคิดว่าตนและเพื่อนเดินขวางทางแต่ไม่ใช่ และก็เอะใจคิดว่าเป็นคนร้ายจะมากระชากกระเป๋าถือจึงกอดไว้อย่างแน่นหนา มารู้ตัวอีกครั้งได้ถูกกระทำอนาจารไปแล้ว เพื่อนจึงพามาแจ้งความกับพนักงานสอบสวน และให้ข้อมูลรวมทั้งเล่าเหตุการณ์ที่เกิดขึ้น พร้อมรูปพรรณสัณฐานคนร้ายกับ <persName>พ.ต.ท.โชติวัฒน์ เหลืองวิลัย</persName> รอง ผกก.สส.สน.วังทองหลาง เพราะเชื่อว่าคนร้ายน่าจะกระทำแบบนี้มาแล้วหลายครั้ง และไม่มีผู้เสียหายรายใดกล้าไปแจ้งความจนมาเกิดขึ้นกับตนเอง</p>

 <p>"คิดว่าน่าจะมีคนอื่นที่ถูกกระทำแบบนี้ แต่ไม่กล้าแจ้งความเพราะอาย หรือไม่ก็เห็นเป็นเรื่องเล็กน้อย ดิฉันอยากบอกให้ทุกคนรู้ว่าตอนนี้สังคมเมืองกรุงไม่ปลอดภัยแล้ว มีพวกโรคจิตเต็มไปหมด พวกผู้หญิงจะต้องระมัดระวังมากขึ้นกว่าเดิม นอกจากต้องระวังทรัพย์สินในตัวแล้วก็ต้องระวังเรื่องถูกทำอนาจารด้วย ขนาดดิฉันแต่งตัวรัดกุมใส่กางเกงยีนส์ก็ยังถูกทำแบบนี้ได้ อยากให้ตำรวจจับคนร้ายให้ได้เร็วๆ จับได้เมื่อไหร่ให้เรียกนักข่าวมาทำข่าวประจานคนพวกนี้ให้อยู่ในสังคมไม่ได้" <persName>น.ส.ดาว</persName> กล่าวด้วยสีหน้าเคร่งเครียด</p>

 <p>ด้าน <persName>พ.ต.ท.โชติวัฒน์</persName> กล่าวว่า จากการตรวจสอบทะเบียนรถจักรยานยนต์ตามที่ได้รับแจ้งจากผู้เสียหายพบว่าเจ้าของรถกับคนร้ายมีรูปพรรณสัณฐานใกล้เคียงกัน และก่อนหน้านี้ทราบว่ามีผู้เสียหายหลายรายถูกคนร้ายรูปพรรณสัณฐานคล้ายพนักงานส่งเอกสารก่อเหตุในลักษณะเดียวกัน จึงต้องเร่งสืบสวนจับกุมคนร้ายมาดำเนินคดีให้ได้โดยเร็ว โดยจะเรียกเจ้าของรถจักรยานยนต์คันนี้มาสอบสวนต่อไป และหากกระทำผิดจริงจะแจ้งข้อหา กระทำอนาจารบุคคลอื่นในที่สาธารณะ ทั้งนี้ อยากฝากแจ้งไปยังผู้เสียหายรายอื่นที่เคยถูกกระทำการลักษณะดังกล่าวให้มาแจ้งความดำเนินคดีกับเจ้าหน้าที่ตำรวจ </p></body>
</news>
