<teiHeader>
<fileDesc>
<titleStmt>
  <title>สนช.จับมือ ภาคเอกชน พัฒนาสมุนไพรไทยคาวตอง เสริมภูมิคุ้มกัน-ต้านไวรัสไข้หวัดใหญ่ 2009  </title>
  <author>ภัทรศรี วนิชาชีวะ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-05-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255205280235&tb=N255205  </bibl>
</sourceDesc>
</fileDesc>
</teiHeader>
<news>
<headline>สนช.จับมือ ภาคเอกชน พัฒนาสมุนไพรไทยคาวตอง เสริมภูมิคุ้มกัน-ต้านไวรัสไข้หวัดใหญ่ 2009</headline>
<lead>สำนักงานนวัตกรรมแห่งชาติ ร่วมกับ ภาคเอกชน พัฒนาสมุนไพรไทยคาวตองทางเลือกใหม่เสริมภูมิคุ้มกัน-ต้านไวรัสไข้หวัดใหญ่ สายพันธุ์ใหม่ 2009</lead>
<neck></neck>
<body><p><persName>ดร.ศุภชัย หล่อโลหการ</persName> ผู้อำนวยการสำนักงานนวัตกรรมแห่งชาติ (สนช.) กระทรวงวิทยาศาสตร์และเทคโนโลยี กล่าวถึงการใช้นวัตกรรมเพื่อป้องกันการระบาดของไข้หวัดใหญ่สายพันธุ์ใหม่ 2009 ว่า การแพร่ระบาดของเชื้อไข้หวัดใหญ่สายพันธุ์ใหม่ 2009 ส่งผลกระทบโดยตรงกับธุรกิจการท่องเที่ยวอย่างมาก ดังนั้น จึงได้ร่วมกับภาคเอกชน คือ <persName>รศ.ดร.นพ.กำพล ศรีวัฒนกุล</persName> ประธาน บริษัท ไบโอคอนซัลท์ จำกัด และเลขาธิการชมรมวิทยาการเซลล์บำบัดแห่งประเทศไทย วิจัยและพัฒนาสมุนไพรคาวตอง หรือภูคาว พืชสมุนไพรที่พบมากทางภาคเหนือ เพื่อนำมาใช้ประโยชน์ทางการแพทย์ เนื่องจากการศึกษาของนักวิจัยชาวต่างชาติพบว่าสารสกัดของคาวตองมีคุณสมบัติ ต้านเชื้อรา เชื้อแบคทีเรีย และเชื้อไวรัส รวมทั้งอาจใช้ยับยั้งเชื้อมะเร็งได้ นอกจากนี้ ยังได้ทำการศึกษาว่าคาวตองจะสามารถนำมาต้านไวรัสหวัดใหญ่สายพันธุ์ใหม่ 2009 ที่กำลังระบาดอยู่ขณะนี้หรือไม่ โดยจะต้องมีข้อมูลทางวิชาการมารองรับก่อนจะนำไปพัฒนาเป็นยาต้านเชื้อไวรัส ต่อไป คาดว่าใช้เวลาการวิจัยและพัฒนาประมาณ 2 ปี</p>
<p><persName>รศ.ดร.นพ.กำพล ศรีวัฒนกุล</persName> ประธาน บริษัท ไบโอคอนซัลท์ จำกัด กล่าวว่า ได้เตรียมหารือกับ กระทรวงสาธารณสุข จุฬาลงกรณ์มหาวิทยาลัย และมหาวิทยาลัยมหิดล เพื่อศึกษาคุณสมบัติของคาวตอง ว่า สามารถนำมาพัฒนาเป็นยาต้านไวรัสไข้หวัดใหญ่สายพันธุ์ใหม่ 2009 ได้หรือไม่ อย่างไรก็ตาม ในต้นเดือนมิถุนายนนี้จะหารือกับกลุ่มแพทย์จากประเทศญี่ปุ่น เพื่อพัฒนาวัคซีนไข้หวัดใหญ่สายพันธุ์ใหม่ 2009 นอกจากนี้ จะศึกษาสมุนไพรตัวอื่นๆ เช่น กวาวเครือขาว ว่านชักมดลูกและตังกุย โดยจะนำมาผสมผสานเป็นสูตรยาพิเศษสำหรับลดภาวะวัยทอง และทำให้ผิวพรรณมีน้ำมีนวล </p></body>
</news>
