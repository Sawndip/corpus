<teiHeader>
<fileDesc>
<titleStmt>
  <title>"ดามพ์ ดัสกร"ขึ้นโรงพักแจ้งความถูกตำรวจขู่เอาชีวิต  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090529/14930/%e0%b8%94%e0%b8%b2%e0%b8%a1%e0%b8%9e%e0%b9%8c%e0%b8%94%e0%b8%b1%e0%b8%aa%e0%b8%81%e0%b8%a3%e0%b8%82%e0%b8%b6%e0%b9%89%e0%b8%99%e0%b9%82%e0%b8%a3%e0%b8%87%e0%b8%9e%e0%b8%b1%e0%b8%81%e0%b9%81%e0%b8%88%e0%b9%89%e0%b8%87%e0%b8%84%e0%b8%a7%e0%b8%b2%e0%b8%a1%e0%b8%96%e0%b8%b9%e0%b8%81%e0%b8%95%e0%b8%b3%e0%b8%a3%e0%b8%a7%e0%b8%88%e0%b8%82%e0%b8%b9%e0%b9%88%e0%b9%80%e0%b8%ad%e0%b8%b2%e0%b8%8a%e0%b8%b5%e0%b8%a7%e0%b8%b4%e0%b8%95.html  </bibl>
</sourceDesc>
</fileDesc>
</teiHeader>
<news>
<headline>"ดามพ์ ดัสกร"ขึ้นโรงพักแจ้งความถูกตำรวจขู่เอาชีวิต</headline>
<lead>ดาวร้ายรุ่นใหญ่ "ดามพ์ ดัสกร" พร้อมนักประพันธ์เจ้าของผลงานละครดัง ช่อง 7 โร่แจ้งความ ตร.เมืองกาญจน์ อ้างถูกตำรวจ หน.ป้อมตำรวจข่มขู่เอาชีวิตถึงขั้นยิงทิ้ง แถมยิงปืนขู่ขณะเข้าไปดูบ้านที่ดาวร้ายเพิ่งขายให้รายใหม่ ขณะที่หน.ป้อมตำรวจอ้างแค่พูดเตือนสติ</lead>
<neck></neck>
<body><p>เมื่อเวลา 15.30 น. <date when="25520529">วันที่ 29 พฤษภาคม</date> นายดามพ์ เผด็จดัสกร หรือ ดามพ์ ดัสกร อายุ 62 ปี ดารานักแสดงดาวร้ายรุ่นใหญ่ พร้อมด้วย นายฉลอง เจยาคม อายุ 43 ปี เจ้าของสำนักพิมพ์ร่มฟ้าสยาม และเป็นนักประพันธ์ เจ้าของผลงานละครดัง ช่อง 7 เรื่อง คุณพ่อรับจ้าง รวมทั้งเจ้าของผลงานหนังสือเกือบ 200 เรื่อง และเป็นที่ปรึกษาทางกฎหมายของโรงเรียนศาสตร์แห่งศิลปะการแสดง ซึ่งนายดามพ์เป็นเจ้าของ ได้เข้าแจ้งความต่อ พ.ต.ท.ชูวิทย์ เจริญนาค พนักงานสอบสวน (สบ 3) สภ.เมืองกาญจนบุรี อ้างว่าถูกหัวหน้าป้อมตำรวจ ต.แก่งเสี้ยน อ.เมือง จ.กาญจนบุรี ข่มขู่เอาชีวิตทำให้เกิดความกลัว</p>

 <p>นายฉลองกล่าวว่า เมื่อเวลาประมาณ 11.30 น. วันเดียวกัน ได้รับโทรศัพท์จากนายดามพ์ ซึ่งมีบ้านอยู่ติดกับตนว่า ให้เดินทางมาเป็นเพื่อน เพื่อเข้าไปภายในบ้านเลขที่ 9/13  ซึ่งบ้านหลังดังกล่าวนายดามพ์เพิ่งขายให้ นายจักรกฤต เทพแซน ได้ไม่นาน ส่วนสาเหตุที่นายดามพ์ไม่กล้าเข้าไปภายในบ้านเพียงลำพัง เนื่องจากมีเจ้าของบ้านคนเก่าที่ขายบ้านให้นายดามพ์ พร้อมกับตำรวจ 2 นาย อยู่ภายในบ้าน แต่เมื่อนายดามพ์จะเดินเข้าไปในบ้านก็ได้ยินเสียงปืนดังขึ้นหลายนัด บ้านหลังดังกล่าวปลูกอยู่ในหุบเขา ทำให้ไม่กล้าเข้าไป เนื่องจากเกรงจะได้รับอันตราย จากนั้นตนจึงเดินไปหานายดามพ์เพื่อเป็นเพื่อน เพราะตนเป็นพยานในการซื้อขายบ้านระหว่างเจ้าของเดิมกับนายดามพ์</p>

 <p>นายฉลองกล่าวอีกว่า ขณะเดินไปหานายดามพ์ พบว่าเจ้าของบ้านคนเดิม พร้อมกับตำรวจ 2 นาย อยู่ภายในบ้าน จึงเตือนนายดามพ์ว่า อย่าเพิ่งเข้าไป เพราะเกรงจะเกิดอันตราย จากนั้นจึงโทรศัพท์ไปหานายจักรกฤษ ซึ่งเป็นเจ้าของบ้านคนปัจจุบัน ซึ่งก็ไม่กล้าเข้าบ้านเหมือนกัน จึงโทรศัพท์ไปแจ้งให้ตำรวจมาที่บ้านหลังเกิดเหตุ กระทั่งมีตำรวจมาที่เกิดเหตุ 2 นาย แต่กลับพบว่าตำรวจทั้ง 2 นายเคยมีเรื่องกับตนมาก่อน</p>

 <p>หลังจากนั้นจึงโทรไปแจ้งตำรวจอีกครั้ง เพื่อให้เปลี่ยนเจ้าหน้าที่ตำรวจชุดใหม่มา คือ ร.ต.ท.พันธิ์ล้าน ปฐมพรวิวัฒน์ พนักงานสอบสวน (สบ 1) สภ.เมืองกาญจนบุรี ทำให้พวกเราสบายใจขึ้น จากนั้นตนและนายดามพ์ พร้อมด้วยนายจักรกฤษ จึงกล้าเข้าไปภายในบ้าน และได้แสดงเอกสารเกี่ยวกับการซื้อขายบ้านให้เจ้าหน้าที่ตำรวจได้ตรวจสอบ</p>

 <p>นายฉลองเล่าต่อว่า ขณะตำรวจกำลังสอบสวนนั้น ตนเดินไปยืนอยู่ด้านหลังตำรวจ ซึ่งอยู่ติดกับหัวหน้าป้อมตำรวจ และตำรวจสายตรวจอีก 2 นาย ซึ่งหัวหน้าป้อมตำรวจพูดกระแนะกระแหนตนตลอดเวลา ทั้งยังพูดเสียงดังขึ้นว่า หากตนต้องการที่แปลงนี้ แค่เพียงยิงคนสองคนนี้ทิ้งก็จะได้ที่หมดแล้ว ซึ่งคนสองคนที่หัวหน้าป้อมตำรวจพูดถึงนั้นหมายถึงตนกับนายดามพ์ ที่มีที่ดินติดกับหัวหน้าป้อมตำรวจคนดังกล่าว และเป็นพื้นที่เป้าหมาย ที่ถูกบุกรุกมาหลายครั้ง </p>

 <p>นายฉลอง กล่าวอีกว่า เหตุที่ตนและนายดามพ์เข้าแจ้งความ เพราะเกรงว่าจะได้รับอันตรายตามคำขู่ของหัวหน้าป้อมตำรวจคนดังกล่าว จึงมาแจ้งความร้องทุกข์เพื่อเป็นพยานหลักฐาน</p>

<p>ด.ต.ถนอมเกียรติ กาญจนรัตนกุล หน.จุดตรวจแก่งเสี้ยน ที่ถูกกล่าวหา ชี้แจงว่า ก่อนเกิดเหตุ นายสมยศ วิทยาเกียรติเลิศ เจ้าของที่ดินเดิม ได้มาแจ้งว่ากระเบื้องของตนถูกขโมยไปกว่า 100 แผ่น  จึงพร้อมด้วยพนักงานสอบสวน สภ.เมืองกาญจนบุรี ไปร่วมตรวจสอบและมีการเชิญ นายฉลอง และ นายดามพ์ มาพูดคุยเพื่อสอบสวนเรื่องราวต่างๆ โดยตนก็พูดเปรยๆ ทำนองเปรียบเทียบว่า หากตนเป็นคนอยากได้ที่ดินจริงยิงคนสองคนก็ได้ที่แล้ว แต่ไม่เคยคิดโลภมาก ตนพอใจในสิ่งที่ตนมี ที่พูดไปก็เพราะต้องการเตือนสติทั้งสองฝ่าย และก็ไม่มีใครต่อว่าอะไร ไม่คิดว่าจะมีการมาแจ้งความกล่าวหาตนอย่างนี้ ยืนยันในความบริสุทธิ์ใจ และอยากฝากบอกไปยังนายฉลอง และนายดามพ์ ด้วยว่าตนไม่เคยคิดอาฆาตหรือข่มขู่ตามที่เข้าใจ เพราะตนกับทั้งสองไม่มีอะไรกัน และพร้อมให้ความร่วมมือหากผู้บังคับบัญชาเรียกไปสอบถาม</p></body>
</news>
