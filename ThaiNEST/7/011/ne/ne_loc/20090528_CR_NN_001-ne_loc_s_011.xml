<teiHeader>
<fileDesc>
<titleStmt>
  <title>ดีเอสไอรับเรื่องชาวบ้าน ต.กระทู้ ถูกไล่ที่  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=163587  </bibl>
</sourceDesc>
</fileDesc>
</teiHeader>
<news>
<headline>ดีเอสไอรับเรื่องชาวบ้าน <placeName>ต.กระทู้</placeName> ถูกไล่ที่</headline>
<lead></lead>
<neck></neck>
<body><p>พ.ต.อ. ทวี สอดส่อง อธิบดีกรมสอบสวนคดีพิเศษ ได้มอบหมายให้นายสรรเสริญ ปาลวัฒน์วิไชย ผบ.สำนักคดีคุ้มครองผู้บริโภคและสิ่งแวดล้อม และพ.ต.ท.ประวุธ วงศ์ศรีนิล รักษาการพนักงานสอบสวนคดีพิเศษเชี่ยวชาญเฉพาะด้านรับเรื่องร้องเรียนจากนายเชิง น้ำแก้ว ชาวบ้าน<placeName>ต.กระทู้</placeName> <placeName>อ.กระทู้</placeName> <placeName>จ.ภูเก็ต</placeName> พร้อมตัวแทน จำนวนประมาณ 50 คน โดยได้นำหลักฐานการเสียภาษีบำรุงท้องที่ (ภทบ.5) ภาพถ่ายที่ดิน เพื่อให้กรมสอบสวนคดีพิเศษตรวจสอบการถือครองสิทธิ์ที่ดินของบริษัทเอกชนแห่งหนึ่งในพื้นที่<placeName>ตำบลกระทู้</placeName> <placeName>อำเภอกระทู้</placeName> <placeName>จังหวัดภูเก็ต</placeName> ซึ่งขับไล่ชาวบ้านออกจากพื้นที่ โดยอ้างสิทธิ์การถือครองที่ดิน แต่กลับสร้างสนามกอล์ฟในฝั่งตรงกันข้ามแทน</p>

      <p> ในเรื่องนี้ นายสรรเสริญ ปาลวัฒน์วิไชย ผู้บัญชาการสำนักคดีคุ้มครองผู้บริโภคและสิ่งแวดล้อม กล่าวว่า กรมสอบสวนคดีพิเศษจะเข้าไปตรวจสอบการถือครองสิทธิ์ของชาวบ้านและคู่กรณีว่า ถือครองสิทธิ์อย่างถูกต้องหรือไม่ และการได้มาซึ่งการถือครองเป็นไปโดยชอบ ด้วยกฎหมายหรือไม่ โดยกรมสอบสวนคดีพิเศษจะเข้าพื้นที่เพื่อสืบสวน สอบสวนข้อเท็จจริง ในรายละเอียดและจะให้ความเป็นธรรมแก่ทุกฝ่าย</p>

       <p>ด้านนายเชิง น้ำแก้ว กล่าวว่า ตนได้ขอให้บริษัทดังกล่าวแสดงหลักฐานการ ถือครองสิทธิ์ กลับพบว่าบริษัทดังกล่าว ถือครองสิทธิ์ในพื้นที่หมู่ 5 เพียงแห่งเดียวเท่านั้น แต่ตนและชาวบ้านซึ่งอาศัยในพื้นที่หมู่ 3 กลับถูกไล่ที่และถูกฟ้องร้องดำเนินคดี รวมทั้งเสียค่าปรับอีกด้วย ส่วนนายปรีชา  แก้วบ้านแพร้ว <placeName>ตำบลกระทู้</placeName> <placeName>อำเภอกระทู้</placeName> <placeName>จังหวัดภูเก็ต</placeName> กล่าวว่า กลุ่มของตนได้นำเรื่องดังกล่าวไปร้องเรียนต่อหน่วยงานราชการหลายแห่งแล้ว ทั้งใน<placeName>จังหวัดภูเก็ต</placeName> และส่วนกลาง แต่ยังไม่มีความคืบหน้าใด ๆ  จึงหันหน้ามาพึ่งกรมสอบสวนคดีพิเศษ เพราะมีความเชื่อมั่น และศรัทธาในการทำงานของกรมสอบสวนคดีพิเศษว่าจะให้ความเป็นธรรมแก่พวกตนได้</p></body>
</news>
