<teiHeader>
<fileDesc>
<titleStmt>
  <title>มะกันยันไม่รับโสมแดงเป็นชาติ'นุก'  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-31 18:57:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000061006  </bibl>
</sourceDesc>
</fileDesc>
</teiHeader>
<news>
<headline>มะกันยันไม่รับโสมแดงเป็นชาติ'นุก'</headline>
<lead>รัฐมนตรีกลาโหม<placeName>สหรัฐฯ</placeName>ประกาศไม่มีวันยอมรับสถานะความเป็น "ชาตินิวเคลียร์" ของเกาหลีเหนือ อีกทั้งโสมแดงจะต้องรับผิดชอบหากคิดแพร่กระจายอาวุธนิวเคลียร์ พร้อมระบุว่าถึงเวลาแล้วที่โลกต้องลงโทษทางการเปียงยางอย่างจริงจัง ขณะที่รัฐมนตรีกลาโหม<placeName>ญี่ปุ่น</placeName>ยืนยัน จะไม่เข้าโจมตีเกาหลีเหนือก่อน แม้มีเสียงเรียกร้องจากนักการเมืองในประเทศ</lead>
<neck></neck>
<body><p>รอเบิร์ต เกตส์ รัฐมนตรีกลาโหม<placeName>สหรัฐฯ</placeName> กล่าวในที่ประชุมด้านการกลาโหม<placeName>เอเชีย</placeName>ที่<placeName>สิงคโปร์</placeName>เมื่อวันเสาร์(30)โดยยืนยันว่าสหรัฐฯจะไม่ยอมรับสถานะของเกาหลีเหนือ ในฐานะของการเป็นชาติที่มีอาวุธนิวเคลียร์ในครอบครองโดยเด็ดขาด เนื่องจากไม่มีนโยบายให้การยอมรับประเทศที่ทำตัวเป็นภัยคุกคามสันติภาพของ<placeName>โลก</placeName></p>
<p>เกตส์ย้ำว่า สหรัฐฯ ตระหนักถึงขีดความสามารถของเกาหลีเหนือที่อาจโจมตีประเทศ<placeName>เอเชีย</placeName>ซึ่งเป็นพันธมิตรกับสหรัฐฯและอาจโจมตีดินแดนของสหรัฐฯได้ แต่รัฐบาลสหรัฐฯจะไม่นิ่งเฉยและปล่อยให้เรื่องดังกล่าวเกิดขึ้นแน่นอน พร้อมระบุว่าโสมแดงต้องรับผิดชอบหากคิดแพร่กระจายอาวุธนิวเคลียร์หรือส่วนประกอบที่เกี่ยวข้อง ไปให้กับประเทศหรือกลุ่มติดอาวุธต่างๆ ซึ่งสหรัฐฯถือว่าการกระทำดังกล่าวเป็นภัยคุกคามความมั่นคงอย่างร้ายแรง</p>
<p>รัฐมนตรีกลาโหมสหรัฐฯยังกล่าวว่าแม้ศักยภาพทางทหารของเกาหลีเหนือขณะนี้อาจยังไม่ถือเป็นภัยคุกคามโดยตรง แต่ถึงเวลาแล้วที่ประชาคม<placeName>โลก</placeName>ต้องมีมาตรการลงโทษครั้งใหม่ซึ่งสร้าง "ความเจ็บปวดอย่างแท้จริง" ให้เกาหลีเหนือ เขาระบุว่า ลำพังเพียงการประณามไม่อาจดึงทางการเปียงยางให้กลับมาเดินในแนวทางที่ถูกต้องได้ และหากยังไม่มีการลงโทษเกาหลีเหนือโดยเร็วก็จะทำให้เกิดปัญหาหลายอย่างตามมา รวมทั้งการแข่งขันกันพัฒนาและสะสมอาวุธร้ายแรงใน<placeName>เอเชีย</placeName>และใน<placeName>ภูมิภาคอื่น</placeName>มากขึ้น</p>
<p>ยาซึคาสึ ฮามาดะ รัฐมนตรีกลาโหม<placeName>ญี่ปุ่น</placeName>กล่าวสุนทรพจน์ในเวทีเดียวกันโดยยืนยันว่าญี่ปุ่นจะยังคงใช้กำลังทหารเพื่อวัตถุประสงค์ในการป้องกันตัวเองเท่านั้นต่อไป โดยจะไม่ใช้แนวคิดเรื่องเปิดการโจมตีศัตรูก่อนที่จะถูกศัตรูเล่นงาน (pre-emptive strike)</p>
<p>ฮามาดะยอมรับว่ามีการถกเถียงเรื่องนี้อย่างกว้างขวางใน<placeName>ญี่ปุ่น</placeName> และนักการเมืองจำนวนมากเสนอให้กองกำลังป้องกันตนเองของญี่ปุ่นสามารถชิงโจมตีเกาหลีเหนือก่อนเพื่อขจัดภัยคุกคามด้านความมั่นคง แต่รัฐบาลญี่ปุ่นจะไม่เปลี่ยนจุดยืนอย่างแน่นอน พร้อมระบุว่าการชิงโจมตีเกาหลีเหนือก่อนขัดต่อเจตนารมณ์ของรัฐธรรมนูญญี่ปุ่น</p>
<p>ทางด้านสำนักข่าวเกียวโดระบุว่า ในการสนทนาทางโทรศัพท์ระหว่างนายกรัฐมนตรีทาโร อาโซะ ของญี่ปุ่นกับประธานาธิบดีดมิตรี เมดเวเดฟ ผู้นำรัสเซียเมื่อวันเสาร์(30)ผู้นำทั้ง2 เห็นพ้องว่า คณะมนตรีความมั่นคงแห่งสหประชาชาติควรลงโทษเกาหลีเหนือทันทีเพื่อตอบโต้การกระทำของเกาหลีเหนือที่ทดลองอาวุธนิวเคลียร์และขีปนาวุธในสัปดาห์ที่ผ่านมา โดยผู้นำ<placeName>ญี่ปุ่น</placeName>กล่าวว่าประเทศที่เกี่ยวข้องกับการเจรจา 6 ฝ่ายเพื่อแก้ไขปัญหานิวเคลียร์<placeName>เกาหลีเหนือ</placeName> ต้องร่วมกันตอบโต้เช่นกัน ขณะที่ผู้นำรัสเซียระบุว่าการกระทำของเกาหลีเหนือกระทบต่อความมั่นคงของ<placeName>โลก</placeName> และการทดลองนิวเคลียร์ก็ขัดมติคณะมนตรีความมั่นคงฯ อย่างชัดเจน</p>
<p>ส่วนหนังสือพิมพ์โยมิอูริ ชิมบุงรายงานว่า เครื่องบินขับไล่เอฟ-22 ล็อตแรกจำนวน12ลำของสหรัฐฯเดินทางมาถึง<placeName>เกาะโอกินาวา</placeName>แล้วโดยถือเป็นหนึ่งในมาตรการที่ประธานาธิบดีบารัค โอบามา ได้ให้คำมั่นกับผู้นำญี่ปุ่นเมื่อสัปดาห์ก่อนที่จะช่วยญี่ปุ่นจากการโจมตีของเกาหลีเหนือ แหล่งข่าวในรัฐบาล<placeName>ญี่ปุ่น</placeName>เผยว่าญี่ปุ่นมีแผนซื้อเอฟ-22 มาประจำในกองกำลังป้องกันตนเองเช่นกัน นอกจากที่สหรัฐฯ ส่งมาช่วยเหลือครั้งนี้</p></body>
</news>
