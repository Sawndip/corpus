<teiHeader>
<fileDesc>
<titleStmt>
  <title>เคเอฟซีผุดสั่งเมนูไก่ผ่านออนไลน์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-29 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090529/14794/%e0%b9%80%e0%b8%84%e0%b9%80%e0%b8%ad%e0%b8%9f%e0%b8%8b%e0%b8%b5%e0%b8%9c%e0%b8%b8%e0%b8%94%e0%b8%aa%e0%b8%b1%e0%b9%88%e0%b8%87%e0%b9%80%e0%b8%a1%e0%b8%99%e0%b8%b9%e0%b9%84%e0%b8%81%e0%b9%88%e0%b8%9c%e0%b9%88%e0%b8%b2%e0%b8%99%e0%b8%ad%e0%b8%ad%e0%b8%99%e0%b9%84%e0%b8%a5%e0%b8%99%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline><orgName>เคเอฟซี</orgName>ผุดสั่งเมนูไก่ผ่านออนไลน์</headline>
<lead>"<orgName>เคเอฟซี</orgName>" ทุ่ม 10 ล้านพัฒนาระบบสั่งอาหารผ่านออนไลน์ภายใต้บริการ "ออนไลน์ ออเดอร์ริ่ง" เปิดอย่างเป็นทางการ 29 พฤษภาคมนี้ ล่าสุดจับมือ <orgName>ทรู</orgName> เปิดบริการ ไวไฟ บาย ทรูมูฟ เล็งขยาย 160 สาขาทั่วประเทศ</lead>
<neck></neck>
<body><p>นางแววคนีย์ อัสโสรัตน์กุล ผู้อำนวยการฝ่ายการตลาด <orgName>เคเอฟซี</orgName> <orgName>บริษัท ยัม เรสเทอรองตส์ อินเตอร์เนชั่นแนล (ประเทศไทย) จำกัด</orgName> เปิดเผยว่า เคเอฟซีมีแผนเพิ่มบริการด้านไอทีภายในร้าน เพื่อรองรับพฤติกรรมคนรุ่นใหม่ที่มีความต้องการการสื่อสารผ่านระบบออนไลน์มากขึ้น รวมทั้งตอกย้ำภาพลักษณ์แบรนด์ที่จะมีความทันสมัยมากขึ้นด้วย โดยล่าสุดได้ร่วมกับ<orgName>บริษัท ทรู คอร์ปอเรชั่น</orgName> เปิดบริการ ไวไฟ บาย ทรูมูฟ ภายใต้ ฮอต เซิร์ฟ ไวไฟ เคเอฟซี การ์ด ในเคเอฟซี 60 สาขาในกรุงเทพฯ และปริมณฑล นำร่องก่อนขยายสู่ตลาดจังหวัดทั้งหมดให้ครอบคลุม 160 สาขาทั่วประเทศหลังจากนี้</p>
<p>ทั้งนี้ เมื่อลูกค้าซื้อฮอต เซิร์ฟ ไวไฟ เคเอฟซี การ์ด ราคา 150 บาท จะได้ใช้บริการอินเทอร์เน็ตความเร็วสูง 1.5 เมกะบิต จากปกติ 1 เมกะบิต เพิ่มระยะเวลาการใช้ได้อีก 30 นาที รวมเป็น 90 นาที และได้รับส่วนลด 30 บาท เมื่อซื้อเมนูเคเอฟซี คาดว่าจะสามารถสร้างยอดขายในปีแรกไม่น้อยกว่า 6 หมื่นใบ</p>
<p>นอกจากนี้ ยังจัดสรรงบประมาณ 10 ล้านบาท พัฒนาช่องทางการจำหน่ายอาหารผ่านระบบออนไลน์ ผ่าน www.kfc.co.thภายใต้บริการ "ออนไลน์ ออเดอร์ริ่ง" เปิดให้บริการอย่างเป็นทางการในวันที่ 29 พฤษภาคมนี้</p>
<p>"คนไทยซื้อสินค้าผ่านระบบออนไลน์มากขึ้น ปัจจุบันลูกค้ากว่า 30% ของเคเอฟซี ใช้อินเทอร์เน็ตเป็นประจำ และมีแนวโน้มเพิ่มขึ้นอย่างต่อเนื่อง โดยเฉพาะในกลุ่มเป้าหมายหลักที่เป็นวัยทำงาน และนักศึกษา หลังการเปิดบริการ 1 เดือนคาดว่าจะมีลูกค้าไม่น้อยกว่า 3 หมื่นออเดอร์" นางแววคนีย์ กล่าวและว่า ปัจจุบันมีส่วนแบ่งการตลาดในธุรกิจฟาสต์ฟู้ดด้านจำนวนลูกค้าที่เข้ามาใช้บริการอยู่ที่ 55% เติบโต 12% จากช่วงเดียวกันของปีก่อน</p></body>
</news>
