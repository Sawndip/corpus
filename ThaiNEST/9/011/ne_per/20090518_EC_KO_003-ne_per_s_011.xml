<teiHeader>
<fileDesc>
<titleStmt>
  <title>พาณิชย์โชว์วิธีหุงข้าวหอมมะลิหวังกระตุ้นคนญี่ปุ่นบริโภคเพิ่ม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090518/13229/%e0%b8%9e%e0%b8%b2%e0%b8%93%e0%b8%b4%e0%b8%8a%e0%b8%a2%e0%b9%8c%e0%b9%82%e0%b8%8a%e0%b8%a7%e0%b9%8c%e0%b8%a7%e0%b8%b4%e0%b8%98%e0%b8%b5%e0%b8%ab%e0%b8%b8%e0%b8%87%e0%b8%82%e0%b9%89%e0%b8%b2%e0%b8%a7%e0%b8%ab%e0%b8%ad%e0%b8%a1%e0%b8%a1%e0%b8%b0%e0%b8%a5%e0%b8%b4%e0%b8%ab%e0%b8%a7%e0%b8%b1%e0%b8%87%e0%b8%81%e0%b8%a3%e0%b8%b0%e0%b8%95%e0%b8%b8%e0%b9%89%e0%b8%99%e0%b8%84%e0%b8%99%e0%b8%8d%e0%b8%b5%e0%b9%88%e0%b8%9b%e0%b8%b8%e0%b9%88%e0%b8%99%e0%b8%9a%e0%b8%a3%e0%b8%b4%e0%b9%82%e0%b8%a0%e0%b8%84%e0%b9%80%e0%b8%9e%e0%b8%b4%e0%b9%88%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>พาณิชย์โชว์วิธีหุงข้าวหอมมะลิหวังกระตุ้นคนญี่ปุ่นบริโภคเพิ่ม</headline>
<lead>"พาณิชย์" ส่งทีมโปรโมทข้าวหอมมะลิไทยในญี่ปุ่นวันที่ 16-17 พฤษภาคมนี้ โชว์วิธีหุงข้าวหอมมะลิ หวังเผยแพร่ให้เป็นที่รู้จัก กระตุ้นการบริโภคมากขึ้น</lead>
<neck></neck>
<body><p><persName><roleName>นางสาว</roleName><forename>ชุติมา</forename> <surname>บุณยประภัศร</surname></persName> รักษาการอธิบดีกรมการค้าต่างประเทศ เปิดเผยว่า ระหว่างวันที่ 16-17 พฤษภาคมนี้ กรมฯ จัดคณะผู้แทนการค้าเดินทางไปจัดกิจกรรม และประชาสัมพันธ์ข้าวหอมมะลิไทยในงานเทศกาลไทย ณ สวนโยโยงิ ประเทศญี่ปุ่น เพื่อเผยแพร่ข้าวหอมมะลิไทยให้เป็นที่รู้จักในตลาดญี่ปุ่น และกระตุ้นการบริโภคข้าวหอมมะลิเพิ่มมากขึ้น</p>
<p>ภายในงานจะจัดนิทรรศการเพื่อประชาสัมพันธ์ เผยแพร่เกี่ยวกับแหล่งผลิต คุณค่าทางโภชนาการ คุณภาพและมาตรฐานข้าวหอมมะลิไทย รวมทั้งเครื่องหมายรับรองข้าวหอมมะลิไทย วิธีการหุงข้าวหอมมะลิไทยและรายการอาหารที่ทำจากข้าวหอมมะลิไทย</p>
<p>“ไฮไลท์ของงานจะมีการสาธิตการหุงข้าวหอมมะลิไทย เพื่อให้ผู้เข้าร่วมงานได้ชิมร่วมกับอาหารไทย ซึ่งจะเป็นการโปรโมทข้าวหอมมะลิไทยให้เป็นที่รู้จักไปพร้อมๆ กับอาหารไทย และจะจัดแสดงวีดิทัศน์วิธีการหุงข้าวหอมมะลิไทยเป็นภาษาญี่ปุ่น เพื่อให้คนญี่ปุ่นที่ซื้อข้าวหอมมะลิไทยไปรับประทานที่บ้าน จะได้หุงข้าวเป็น” <persName><roleName>นางสาว</roleName><forename>ชุติมา</forename></persName>กล่าว และว่า นอกจากนี้ ยังมีการจัดแสดงตัวอย่างข้าวหอมมะลิไทย ข้าวที่มีคุณลักษณะพิเศษ ได้แก่ ข้าวที่ได้รับการขึ้นทะเบียนสิ่งบ่งชี้ทางภูมิศาสตร์ และข้าวที่มีคุณค่าทางโภชนาการสูง เช่น ข้าวไรซ์เบอรี่และข้าวสินเหล็ก เป็นต้น</p>
<p><persName><roleName>นางสาว</roleName><forename>ชุติมา</forename></persName>กล่าวว่า ญี่ปุ่นเป็นตลาดนำเข้าข้าวหอมมะลิไทยรายสำคัญ และมีแนวโน้มการนำเข้าเพิ่มขึ้น โดยข้าวหอมมะลิไทยส่วนใหญ่ถูกนำไปใช้ในร้านอาหารไทยที่มีอยู่ในญี่ปุ่นเป็นจำนวนมาก และมีแนวโน้มเพิ่มขึ้น ขณะเดียวกัน เริ่มเป็นที่นิยมในหมู่ผู้บริโภคชาวญี่ปุ่น โดยเฉพาะนักท่องเที่ยวที่เคยเดินทางมาประเทศไทย และได้มีโอกาสรับประทานข้าวหอมมะลิไทย</p>
<p>ส่วนข้าวหอมมะลิราคาตลาด ณ วันที่ 13 พฤษภาคมที่ผ่านมาปรับตัวเพิ่มขึ้นทุกรายการ โดยข้าวหอมมะลิไทยชั้น 1 ปี 50/51 ตันละ 920 ดอลลาร์สหรัฐ เพิ่มขึ้นจากสัปดาห์ก่อน (6 พ.ค.) ตันละ 904 ดอลลาร์สหรัฐ ข้าวหอมมะลิชั้น1 ปี 51/52 ตันละ 906 ดอลลาร์สหรัฐ เพิ่มขึ้นจาก ตันละ 889 ดอลลาร์สหรัฐ ข้าวขาว 5% ตันละ 523 ดอลลาร์สหรัฐ เพิ่มขึ้นจาก ตันละ 514 ดอลลาร์สหรัฐ</p></body>
</news>
