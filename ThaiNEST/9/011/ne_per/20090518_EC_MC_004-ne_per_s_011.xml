<teiHeader>
<fileDesc>
<titleStmt>
  <title>โสภณ โยนกรรมการ ทอท.รับผิดชอบกรณียกเลิกสัญญารถเข็นกับแท็กส์  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-18 18:01:24  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk0MDM4Jm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline><persName><forename>โสภณ</forename></persName> โยนกรรมการ ทอท.รับผิดชอบกรณียกเลิกสัญญารถเข็นกับแท็กส์</headline>
<lead></lead>
<neck></neck>
<body><p><persName><roleName>นาย</roleName><forename>โสภณ</forename> <surname>ซารัมย์</surname></persName> รัฐมนตรีว่าการกระทรวงคมนาคม เปิดเผยถึงกรณีที่คณะกรรมการบริษัท การท่าอากาศยานไทย จำกัด (มหาชน) หรือ ทอท. ยกเลิกสัญญารถเข็นสัมภาระกับบริษัท ไทยแอร์พอร์ตส์ กราวนด์ เซอร์วิสเซส จำกัด (แท็กส์) ว่า เรื่องดังกล่าวถือเป็นอำนาจของกรรมการฯ ที่คงพิจารณาแล้วว่าเป็นไปเพื่อการรักษาผลประโยชน์ให้กับบริษัทฯ และหากเกิดอะไรขึ้น คณะกรรมการที่มีมติออกไปก็ต้องเป็นผู้รับผิดชอบสิ่งที่เกิดขึ้น ส่วนรัฐมนตรีมีหน้าที่ในการให้ความเป็นธรรมกับทุกฝ่าย และแท็กส์เองก็มีสิทธิที่จะฟ้องร้องเพื่อความเป็นธรรม</p>
<p>ส่วนกรณีที่แท็กส์อ้างว่า การที่ ทอท.ยกเลิกสัญญา ทำให้ภาพลักษณ์การลงทุนระหว่างต่างชาติกับ ทอท.เสียหาย เนื่องจากแท็กส์มีต่างชาติเป็นหุ้นส่วนด้วยนั้น นายโสภณ กล่าวว่า หาก ทอท.ทำไปเพื่อรักษาผลประโยชน์ขององค์กร และเป็นไปด้วยความโปร่งใส ตรงไปตรงมา ก็คิดว่าไม่กระทบต่อภาพลักษณ์ แต่จะทำให้ต่างชาติเกิดความเชื่อมั่นในการเข้ามาทำสัญญากับหน่วยงานของไทย</p>
<p>“ต้องรอดูว่า รถเข็นใหม่ที่ ทอท.จะนำเข้ามาใช้แทนรถเข็นที่หายไป จะมีขั้นตอนการประมูลอย่างไร ถูกหรือแพงกว่าเดิม หรือมีขั้นตอนที่โปร่งใสหรือไม่ หากไม่ดีไปกว่าเดิมก็ค่อยว่ากันอีกที หากไม่ดีก็อาจจะทำให้เกิดปัญหาใหม่ขึ้นมาอีก” <persName><roleName>นาย</roleName><forename>โสภณ</forename></persName> กล่าว</p></body>
</news>
