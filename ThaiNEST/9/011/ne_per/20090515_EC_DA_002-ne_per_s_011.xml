<teiHeader>
<fileDesc>
<titleStmt>
  <title>ส่งออกเม.ย.คืนชีพออร์เดอร์พุ่งขึ้น33%  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-15 08:53:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=199149&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ส่งออกเม.ย.คืนชีพออร์เดอร์พุ่งขึ้น33%</headline>
<lead>ลูกค้าสหรัฐ-อียูขยับสั่งซื้อสินค้าเพิ่ม</lead>
<neck></neck>
<body><p><persName><roleName>นาย</roleName><forename>พงษ์ศักดิ์</forename> <surname>อัสกุล</surname></persName> รองประธานกรรมการหอการค้าไทย เปิดเผยว่า ยอดการออกใบรับรองแหล่งกำเนิดสินค้า (ซี/โอ) ของสมาชิกหอการค้าไทยในเดือน เม.ย. 52 มีมูลค่ารวม 1.01 แสนล้านบาท ขยายตัว 33% เมื่อเทียบกับเดือน มี.ค. ที่ผ่านมา ซึ่งนับเป็นเดือนแรกที่ขยายตัวเป็นบวกนับตั้งแต่เดือน พ.ย. 51 ซึ่งส่งสัญญาณว่าภาคการส่งออกเดือน เม.ย. จะเริ่มปรับตัวดีขึ้น</p>
<p>“การออกใบรับรองแหล่งกำเนิดสินค้าของหอการค้าไทยคิดเป็นสัดส่วน 20% ของมูลค่าการส่งออกทั้งหมด ดังนั้นการส่งออกของไทยในเดือน เม.ย. น่าจะปรับตัวดีขึ้นกว่าหลายเดือนที่ผ่านมา ซึ่งสะท้อนว่าหลังจากนี้แนวโน้มการส่งออกเริ่มปรับตัวดีขึ้น เพราะคู่ค้าในต่างประเทศได้ทยอยสั่งซื้อสินค้าอย่างต่อเนื่อง โดยเฉพาะสหรัฐอเมริกา และสหภาพยุโรป แม้เป็น  ออร์เดอร์ระยะสั้น ๆ และจำนวนไม่มากก็ตาม”</p>
<p>ทั้งนี้ยอดออกใบ ซี/โอ ของหอการค้าในรอบ 5 เดือนที่ผ่านมา ติดลบตลอด ซึ่งสอดคล้องกับภาพรวมการส่งออกที่ติดลบมา 5 เดือนเช่นกัน โดยยอดส่งออกเริ่มติดลบตั้งแต่เดือน พ.ย. 51 ที่ลบ 17% มีมูลค่าการ ส่งออก 1.86 แสนล้านบาท เดือน ธ.ค. 51 ติดลบ 18% เดือน ม.ค. 52 ติดลบ 8% เดือน ก.พ. ติดลบ 42% และเดือน มี.ค. ติดลบ 7% ซึ่งคิดเป็นมูลค่าการส่งออก 76,100 ล้านบาท</p>
<p>ขณะนี้ยังตอบไม่ได้ว่าเศรษฐกิจสหรัฐตกต่ำถึงจุดต่ำสุดหรือไม่ แต่หากสถานการณ์การเมืองภายในประเทศมีเสถียรภาพก็จะส่งผลดีต่อการส่งออกของไทยแน่นอน โดยคาดว่าครึ่งปีแรกของปีนี้การส่งออกจะติด -20% ถึง -25% แต่ครึ่งปีหลังน่าจะกระเตื้องขึ้นส่งผลให้การส่งออกติดลบน้อยลงเหลือ -10% ถึง -15% และหลังจากนี้ต้องการให้ผู้ส่งออกไทยให้ความสำคัญกับตลาดที่ไทยเปิดการค้าเสรี (เอฟทีเอ) มากขึ้น เพราะได้รับสิทธิประโยชน์ทางภาษีเหนือคู่แข่ง ซึ่งช่วยทดแทนการส่งออกตลาดหลักและตลาดภายในประเทศได้  </p>
<p><persName><roleName>นาย</roleName><forename>คมสัน</forename> <surname>โอภาสสถาวร</surname></persName> รองประธานกรรมการสภาหอการค้าแห่งประเทศไทย กล่าวว่า การประชุมตัวแทนผู้ส่งออก 9 กลุ่มอุตสาหกรรมและสมาคมผู้ส่งออกกว่า 100 ราย สรุปปัญหาการส่งออกและเตรียมเสนอให้รัฐบาลช่วยเหลือ 5 ข้อ ได้แก่ ปัญหาค่าเงินบาทของไทยที่แข็งค่าขึ้น 3-5% ขณะที่เวียดนามและอินเดียอ่อนค่าลง 10% ส่งผลให้ไทยเสียเปรียบคู่แข่งและมีปัญหาต่อการส่งออกในระยะยาวทำให้การส่งออกฟื้นตัวได้ช้า นอกจากนี้ ต้องเร่งแก้ปัญหาผู้ประกอบการขาดเงินทุนหมุนเวียน โดยเฉพาะเอสเอ็มอีที่เข้าถึงสินเชื่อได้ยาก.
</p></body>
</news>
