<teiHeader>
<fileDesc>
<titleStmt>
  <title>ต่างชาติมั่นใจคุณภาพอาหารไทยแห่ซื้อสินค้างานไทยเฟ็กซ์4พันล้าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090518/13237/%e0%b8%95%e0%b9%88%e0%b8%b2%e0%b8%87%e0%b8%8a%e0%b8%b2%e0%b8%95%e0%b8%b4%e0%b8%a1%e0%b8%b1%e0%b9%88%e0%b8%99%e0%b9%83%e0%b8%88%e0%b8%84%e0%b8%b8%e0%b8%93%e0%b8%a0%e0%b8%b2%e0%b8%9e%e0%b8%ad%e0%b8%b2%e0%b8%ab%e0%b8%b2%e0%b8%a3%e0%b9%84%e0%b8%97%e0%b8%a2%e0%b9%81%e0%b8%ab%e0%b9%88%e0%b8%8b%e0%b8%b7%e0%b9%89%e0%b8%ad%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%87%e0%b8%b2%e0%b8%99%e0%b9%84%e0%b8%97%e0%b8%a2%e0%b9%80%e0%b8%9f%e0%b9%87%e0%b8%81%e0%b8%8b%e0%b9%8c4%e0%b8%9e%e0%b8%b1%e0%b8%99%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ต่างชาติมั่นใจคุณภาพอาหารไทยแห่ซื้อสินค้างานไทยเฟ็กซ์4พันล้าน</headline>
<lead>งานไทยเฟ็กซ์คึก ต่างชาติสั่งซื้ออาหารไทย 4 พันล้าน มั่นใจคุณภาพและมาตรฐาน เผยลูกค้ามีจากทั้งสหรัฐ ยุโรป และเอเชีย ผู้ส่งออกแจงพฤติกรรมผู้บริโภคเปลี่ยน มองเรื่องราคามากขึ้น</lead>
<neck></neck>
<body><p><persName><roleName>นาย</roleName><forename>ราเชนทร์</forename> <surname>พจนสุนทร</surname></persName> อธิบดีกรมส่งเสริมการส่งออก เปิดเผยถึงผลการจัดงานแสดงสินค้าอาหาร 2552 หรือ ไทยเฟ็กซ์ ว่า มีผู้ซื้อต่างประเทศเข้ามาสั่งซื้อสินค้าในงานจำนวนมาก คาดมียอดขายไม่ต่ำกว่า 3,500-4,000 ล้านบาท แสดงให้เห็นว่า นโยบายส่งเสริมและผลักดันการส่งออกสินค้าอาหารประสบผลสำเร็จ จนผู้ซื้อต่างชาติมั่นใจคุณภาพและมาตรฐานสินค้า ทำให้มีความต้องการเพิ่มขึ้น ส่งผลให้การส่งออกสินค้าอาหารไทยภาพรวมดีขึ้น
</p>
<p>ทั้งนี้ ผู้ซื้อต่างชาติจากสหรัฐ มีบริษัทสำคัญๆ ที่เข้ามาเลือกซื้อสินค้าอาหารไทย เช่น บริษัท ซูเปอร์ แวลู ซูเปอร์มาร์เก็ตอันดับ 4 ของสหรัฐ บริษัท คอมพาส ยูเอสเอ บริษัท OTIS McALLISTER, INC. ผู้ส่งสินค้าให้ฐานทัพสหรัฐ 276 แห่ง เป็นต้น มียอดสั่งซื้อรวม 30 ล้านดอลลาร์สหรัฐ โดยสินค้าที่ต้องการ เช่น อาหารทะเลแช่แข็ง สับปะรดกระป๋อง ข้าวหอมมะลิ อาหารสำเร็จรูป ซอสปรุงรส 
</p>
<p>ขณะที่สหภาพยุโรป (อียู) มีผู้ซื้อรายสำคัญ เช่น แฮร์รอดส์ จากอังกฤษ, Stutzer&Co AG, Migros จากสวิตเซอร์แลนด์, I.Schroeder KG จากเยอรมนี มียอดสั่งซื้อทันที 50 ล้านดอลลาร์สหรัฐ สินค้าที่ซื้อได้แก่ อาหารแช่แข็ง และอาหารพร้อมรับประทาน ข้าว ซอสปรุงรส กะทิ ผลไม้กระป๋อง น้ำผลไม้ ไก่แช่แข็ง ปลาแช่แข็ง ซูชิแช่แข็ง เส้นก๋วยเตี๋ยว</p>
<p><persName><roleName>นาย</roleName><forename>พจน์</forename> <surname>อร่ามวัฒนานนท์</surname></persName> ที่ปรึกษากิตติมศักดิ์สมาคมอาหารแช่เยือกแข็งไทย กล่าวว่า อุตสาหกรรมส่งออกอาหารปีนี้ เผชิญกับการเปลี่ยนแปลงจากวิกฤติเศรษฐกิจโลก ทำให้พฤติกรรมผู้บริโภคหันไปให้ความสำคัญราคามากขึ้น ทำให้ซูเปอร์มาร์เก็ต และร้านค้าปลีก ต้องทำกลยุทธ์การตลาดผ่านโปรโมชั่นต่างๆ ทำให้ผู้ส่งออกอาหาร ถูกกดดันจากการแข่งขันด้านราคา อย่างไรก็ตาม ไทยมีแต้มต่อเรื่องความปลอดภัยด้านอาหารที่ตลาดเชื่อถือ
</p></body>
</news>
