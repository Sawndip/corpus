<teiHeader>
<fileDesc>
<titleStmt>
  <title>ผนึกไออีเอรับมือวิกฤติพลังงานคาดทั้งเดือนขายปลีกน้ำมันทรงตัว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-19 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090519/13393/%e0%b8%9c%e0%b8%99%e0%b8%b6%e0%b8%81%e0%b9%84%e0%b8%ad%e0%b8%ad%e0%b8%b5%e0%b9%80%e0%b8%ad%e0%b8%a3%e0%b8%b1%e0%b8%9a%e0%b8%a1%e0%b8%b7%e0%b8%ad%e0%b8%a7%e0%b8%b4%e0%b8%81%e0%b8%a4%e0%b8%95%e0%b8%b4%e0%b8%9e%e0%b8%a5%e0%b8%b1%e0%b8%87%e0%b8%87%e0%b8%b2%e0%b8%99%e0%b8%84%e0%b8%b2%e0%b8%94%e0%b8%97%e0%b8%b1%e0%b9%89%e0%b8%87%e0%b9%80%e0%b8%94%e0%b8%b7%e0%b8%ad%e0%b8%99%e0%b8%82%e0%b8%b2%e0%b8%a2%e0%b8%9b%e0%b8%a5%e0%b8%b5%e0%b8%81%e0%b8%99%e0%b9%89%e0%b8%b3%e0%b8%a1%e0%b8%b1%e0%b8%99%e0%b8%97%e0%b8%a3%e0%b8%87%e0%b8%95%e0%b8%b1%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>ผนึกไออีเอรับมือวิกฤติพลังงานคาดทั้งเดือนขายปลีกน้ำมันทรงตัว</headline>
<lead>กระทรวงพลังงานร่วมกับไออีเอทำแผนรับมือวิกฤติพลังงานในอนาคต พร้อมระบุขึ้นภาษีน้ำมันไม่พอต้องส่งสัญญาณให้ประชาชนตื่นตัวมากขึ้น คาดภายใน 1 เดือนนี้ราคาขายปลีกยังทรงตัว</lead>
<neck></neck>
<body><p><persName><roleName>นพ.</roleName><forename>วรรณรัตน์</forename> <surname>ชาญนุกูล</surname></persName> รัฐมนตรีว่าการกระทรวงพลังงาน กล่าวถึงการสัมมนาเชิงปฏิบัติการ ในหัวข้อ “การบริหารจัดการสภาวะวิกฤติด้านพลังงาน” ที่ดำเนินการร่วมกับทบวงพลังงานโลก (ไออีเอ) ว่าเป็นการเตรียมความพร้อมล่วงหน้าแก่ประเทศไทย หากเกิดภาวะขาดแคลนพลังงานในอนาคต โดยไทยถือเป็นชาติแรกของโลก ที่ไออีเอเลือกจัดสัมมนา เพราะให้ความสำคัญและกำหนดเป็นนโยบายอย่างชัดเจน 
</p>
<p>ทั้งนี้ ที่ผ่านมาไทยต้องพึ่งแหล่งพลังงานจากนอกประเทศ โดยเฉพาะต้องนำเข้าน้ำมันกว่า 89-90% มูลค่ากว่า 1 ล้านล้านบาท หรือมีความต้องการใช้ถึง 1 ล้านบาร์เรลต่อวัน ดังนั้นการเตรียมความพร้อมเพื่อรองรับการขาดแคลนพลังงานจะช่วยป้องกันวิกฤติได้ พร้อมทั้งมองว่าภายใน 1 เดือนนี้สถานการณ์ราคาขายปลีกน้ำมันในประเทศอาจจะไม่ปรับลดลงเนื่องจากกระทรวงพลังงานใช้กลไกกองทุนน้ำมันเชื้อเพลิงเข้ามารับภาระการปรับเพิ่มภาษีสรรพสามิตน้ำมัน 2 บาทต่อลิตร โดยภายในสัปดาห์นี้จะเก็บเงินกองทุนเพิ่มหรือไม่ต้องดูทิศทางราคาน้ำมันตลาดโลกและจะดำเนินการช่วงราคาลงเพื่อไม่ให้ประชาชนเดือดร้อน 
</p>
<p><persName><roleName>นาย</roleName><forename>ณอคุณ</forename> <surname>สิทธิพงศ์</surname></persName> รองปลัดกระทรวงพลังงานในฐานะ ประธานคณะกรรมการบริหารความเสี่ยงด้านพลังงาน กล่าวว่า ปัจจุบันแผนรับมือวิกฤติพลังงานของไทยกระจัดกระจายอยู่ตามหน่วยงานต่างๆ ส่วนใหญ่เน้นการประสานระหว่างหน่วยงานเป็นกรณีๆ จึงต้องให้ไออีเอช่วยวางแผนป้องกันวิกฤติพลังงานของไทย ซึ่งแนวทางการสำรองพลังงานก็จะเป็นส่วนหนึ่งของแผนด้วย รวมถึงการสำรองเชื้อเพลิงชีวภาพทั้งเอทานอล และไบโอดีเซล บี 100 เพราะปัจจุบันไทยสำรองเฉพาะน้ำมัน 45 วัน ขณะที่กลุ่มประเทศสมาชิกไออีเอ กำหนดให้สมาชิกต้องสำรองน้ำมันไว้อย่างน้อย 90 วัน
</p>
<p><persName><roleName>นาย</roleName><forename>ดีเดีย</forename> <surname>ฮูสซิน</surname></persName> ผู้อำนวยการฝ่ายความมั่นคงและการตลาด ไออีเอ กล่าวว่า การที่ไทยเก็บเพิ่มภาษีสรรพสามิตน้ำมัน 2 บาทต่อลิตร จะส่งผลดีต่อการใช้น้ำมันให้มีประสิทธิภาพขึ้น แต่ยังไม่เพียงพอ ไทยควรส่งสัญญาณเรื่องการประหยัดพลังงานแก่ประชาชนมากขึ้นด้วย 
</p>
<p><persName><roleName>นาย</roleName><forename>สุรงค์</forename> <surname>บูลกุล</surname></persName> ผู้ช่วยกรรมการผู้จัดการใหญ่ ด้านธุรกิจการค้าระหว่างประเทศ บริษัท ปตท. จำกัด (มหาชน) กล่าวว่า ปตท.ได้ทำข้อตกลงซื้อก๊าซแอลพีจีตรงจากกาตาร์ 1 ปี โดยนำเข้า 1 ลำต่อไตรมาส หรือประมาณ 4.4 หมื่นตัน ตั้งแต่เดือนพฤษภาคมนี้
</p></body>
</news>
