<teiHeader>
<fileDesc>
<titleStmt>
  <title>หุ้นไทยผันผวน มีแรงซื้อกลับปิดบวก 6.30 จุด  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-18 17:52:45  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk0MDM1Jm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>หุ้นไทยผันผวน มีแรงซื้อกลับปิดบวก 6.30 จุด</headline>
<lead></lead>
<neck></neck>
<body><p>รายงานข่าวจากตลาดหลักทรัพย์แห่งประเทศไทย (ตลท.) เปิดเผยว่า บรรยากาศการลงทุนในตลาดหุ้นไทยวันนี้ (18 พ.ค.) ดัชนียังคงแกว่งตัวผันผวน โดยปรับลงแรงในช่วงเช้าหลังเปิดตลาด จากนั้นเริ่มมีแรงซื้อกลับ ส่งผลให้ดัชนีไต่ระดับในแดนบวกได้ โดยระหว่างวันดัชนีทะยานขึ้นสูงสุดที่ 540.22 จุด ลดลงต่ำสุดที่ 523.15 จุด จนมาปิดตลาดที่ 540.22 จุด เพิ่มขึ้น 6.30 จุด หรือร้อยละ 1.18 ด้วยมูลค่าซื้อขาย 18,648.72 ล้านบาท ส่วนตลาดหลักทรัพย์ เอ็ม เอ ไอ ปิดที่ 172.56 จุด เพิ่มขึ้น 3.56 จุด มูลค่าซื้อขาย 425.72 ล้านบาท
ด้านสัดส่วนการลงทุน แบ่งเป็น นักลงทุนรายย่อยขายสุทธิ 162.60 ล้านบาท นักลงทุนสถาบันขายสุทธิ 32.34 ล้านบาท ขณะที่นักลงทุนต่างชาติซื้อสุทธิ 194.94 ล้านบาท</p>
<p><persName><roleName>น.ส.</roleName><forename>มยุรี</forename> <surname>โชวิกรานต์</surname></persName> ผู้อำนวยการอาวุโส ฝ่ายวิเคราะห์หลักทรัพย์ บล.กิมเอ็ง (ประเทศไทย) มองว่า ดัชนีตลาดหุ้นไทยปรับตัวลงแรงในช่วงเช้า ตามทิศทางตลาดหุ้นภูมิภาคที่ลดลง ทั้งนิกเกอิที่ติดลบร้อยละ 2 และฮั่งเส็งที่ติดลบเกือบร้อยละ 2 แต่ช่วงบ่ายเริ่มมีแรงซื้อกลับตามตลาดภูมิภาคและยุโรปที่ฟื้นตัว รวมถึงราคาน้ำมันดิบที่เพิ่มขึ้น จึงทำให้ดัชนียืนแดนบวกได้</p>
<p>ส่วนแนวโน้มตลาดหุ้นไทยวันพรุ่งนี้ (19 พ.ค.) มองว่า ดัชนียังคงแกว่งตัวในกรอบแคบ ๆ ซึ่งต้องติดตามตัวเลขเศรษฐกิจต่าง ๆ ของสหรัฐที่จะประกาศออกมา เช่น ตัวเลขสร้างบ้าน ซึ่งหากเป็นบวกจะส่งผลให้ทิศทางตลาดหุ้นสหรัฐปรับตัวดีขึ้น และส่งผลดีต่อหุ้นไทย ประเมินแนวรับที่ 535 จุด และแนวต้านที่ 545 จุด ด้านกลยุทธ์การลงทุน หากถือหุ้นกลุ่มธนาคารและอสังหาริมทรัพย์ไว้ แนะนำรอจังหวะขาย หรือทยอยเพิ่มพอร์ตลงทุนหุ้นกลุ่มโภคภัณฑ์</p></body>
</news>
