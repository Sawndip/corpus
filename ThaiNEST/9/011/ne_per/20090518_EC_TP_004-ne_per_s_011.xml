<teiHeader>
<fileDesc>
<titleStmt>
  <title>จี้รัฐฉีดเงินสกัดธุรกิจปลดคนบัณฑูรไม่ฟันธงเศรษฐกิจเริ่มฟื้น  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/180509/4826  </bibl>
</sourceDesc>
</fileDesc>
</teiHeader>
<news>
<headline>จี้รัฐฉีดเงินสกัดธุรกิจปลดคนบัณฑูรไม่ฟันธงเศรษฐกิจเริ่มฟื้น</headline>
<lead>สอท.แนะรัฐฉีดสภาพคล่องภาคธุรกิจ  สกัดปลดคน  1.8  แสน  แย่งงานบัณฑิตใหม่   1.5  แสนคน  อุตฯ  เผยไตรมาสแรก  โรงงานใหม่ลงทุนแค่  2.3  หมื่นล้านบาท  "บัณฑูร"   ไม่ฟันธงเศรษฐกิจเริ่มฟื้น  ย้ำดอกเบี้ยกู้ลดสุดๆ  แล้ว  ชี้โจทย์ใหญ่แบงก์คุมหนี้เสีย  เตือนระวังคู่แข่งดูดมือดีด้านการเงิน</lead>
<neck></neck>
<body><p><persName><roleName>นาย</roleName><forename>ธนิต</forename>  <surname>โสรัตน์</surname></persName>  รองประธานสภาอุตสาหกรรมแห่งประเทศไทย  (สอท.)  เปิดเผยว่า   เป็นห่วงแรงงานกลุ่มผู้จบการศึกษาใหม่  1.5  แสนคน  อาจว่างงานไปจนถึงปี  2553  เนื่องจากภาคอุตสาหกรรมส่วนใหญ่ให้ความสำคัญกับแรงงานที่ถูกปลดไปก่อนหน้านี้เป็นอันดับแรกในกรณีเปิดรับสมัครพนักงานเพิ่ม  เพราะต้องการผู้มีประสบการณ์  สามารถทำงานได้ทันที  เพื่อรองรับสถานการณ์เศรษฐกิจโลกเริ่มมีสัญญาณที่ดีขึ้นในไตรมาส  3-4  ปีนี้</p>
<p>     ดังนั้น  รัฐบาลควรช่วยเหลือสภาพคล่องแก่ธุรกิจโดยด่วน  เพื่อรักษาแรงงานกลุ่มเสี่ยงไม่ให้ถูกเลิกจ้างอีก  1.8  แสนคนมาแย่งงานกับผู้จบใหม่</p>
<p>รายงานข่าวจากกระทรวงอุตสาหกรรมแจ้งว่า  ไตรมาสแรกปีนี้  (ม.ค.-มี.ค.)  โรงงานขออนุญาตเปิดกิจการ  778  แห่ง  วงเงินลงทุน  2.3  หมื่นล้านบาท  ต่ำกว่าช่วงเดียวกันปีก่อน  1,579  ล้านบาท  มีการจ้างงาน  2  หมื่นคน  ลดลง  4  พันราย  เนื่องจากปัญหาเศรษฐกิจโลกชะลอตัว  ส่วนปริมาณโรงงานปิดกิจการมี  379  แห่ง  ลดลง  110  แห่ง  ส่งผลให้ลูกจ้างว่างงานทันที  13,105  ราย  เพิ่มขึ้น  1,436  ราย
</p>
<p>ด้านสำนักงานส่งเสริมวิสาหกิจขนาดกลางและขนาดย่อม  (สสว.)  เผยถึงผลสำรวจผู้ประกอบการธุรกิจเอสเอ็มอีทั่วประเทศว่า  ปี  2552  มีการจ้างงาน  8.91  ล้านคน  ลดลงจากปีก่อน  2.5  แสนคน  หรือ  2.7%  เนื่องจากปัญหาเศรษฐกิจโลกชะลอตัว  ความวุ่นวายทางการเมือง  และนโยบายการลดแลกแจกแถมของห้างสรรพสินค้าเพื่อแย่งลูกค้า  ส่งผลให้ธุรกิจหลายรายต้องปิดกิจการ
</p>
<p><persName><roleName>นาย</roleName><forename>บัณฑูร</forename>  <surname>ล่ำซำ</surname></persName>  ประธานเจ้าหน้าที่บริหาร  ธนาคารกสิกรไทย  กล่าวว่า  เศรษฐกิจไทยปีนี้จะฟื้นตัวหรือไม่  ยังไม่เห็นสัญญาณที่แน่ชัด  แม้คำสั่งสินค้าบางประเภทเริ่มขยับขึ้น  แต่ไม่สามารถไว้วางใจได้  ดังนั้นภาคธุรกิจจะต้องคิดข้ามช็อต  หาช่องทางอื่นแทนที่จะผลิตสินค้าประเภทเดิมต่อไป  นอกจากนั้นยังต้องบริหารต้นทุนให้ต่ำกว่าคู่แข่ง</p>
<p>ทั้งนี้   การบริหารธุรกิจธนาคาร  โจทย์ใหญ่คือการควบคุมระดับหนี้ที่ไม่ก่อให้เกิดรายได้  (NPL)  ซึ่งมีบทเรียนจากวิกฤติเมื่อ  12  ปีก่อน  จากความไม่ระมัดระวังในการปล่อยสินเชื่อ  ดังนั้น  ต้องมีความเข้มงวดมากขึ้นเพื่อไม่ให้เกิดวิกฤติการเงินอีกรอบ  จึงสร้างความไม่พอใจให้กับภาคธุรกิจอย่างมาก
</p>
<p> "ไม่แปลกใจที่ตื่นเช้ามาดูข่าว  รัฐบาลก็จะมากระตุกให้แบงก์ปล่อยกู้  ขณะเดียวกัน  แบงก์ชาติก็มากระซิบข้างหูว่า  ปล่อยกู้ให้ระวัง  ซึ่งเราก็ตระหนักอยู่  ปล่อยไปไม่ดู  เมื่อธุรกิจไปไม่ได้เราก็หัวคมำไปด้วย  ส่วนดอกเบี้ยเงินกู้  ปัจจุบันถือว่าปรับลดลงมากแล้ว  ซึ่งจะลดลงมากเท่าไรก็ไม่เพียงพอต่อความต้องการของแต่ละบุคคล  เพราะผู้ฝากเงินก็อยากให้อัตราดอกเบี้ยเงินฝากสูง  ขณะที่ภาคธุรกิจต้องการดอกเบี้ยเงินกู้ที่ต่ำมาก"  <persName><roleName>นาย</roleName><forename>บัณฑูร</forename></persName>กล่าว
</p>
<p> <persName><roleName>นาย</roleName><forename>บัณฑูร</forename></persName>กล่าวว่า  ระบบธนาคารพาณิชย์รวมทั้งกสิกรไทยยังเผชิญกับอีกโจทย์ใหญ่  คือการถูกแย่งบุคลากรด้านการเงินจากคู่แข่ง  ซึ่งมีความน่ากลัวกว่าการถูกแย่งลูกค้า  ดังนั้นธนาคารแต่ละแห่งจะต้องสร้างผลตอบแทนที่คุ้มค่า  และทำให้บุคลากรดังกล่าวมีใจที่จะร่วมพัฒนาบริษัทสู่ก้าวต่อไป.</p></body>
</news>
