<teiHeader>
<fileDesc>
<titleStmt>
  <title>ธปท.แจงเงินไหลกลับ "เกินดุลการค้า-ลงทุนหุ้น" ทำตลาดเงินผัน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-15 09:38:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000054188  </bibl>
</sourceDesc>
</fileDesc>
</teiHeader>
<news>
<headline>ธปท.แจงเงินไหลกลับ "เกินดุลการค้า-ลงทุนหุ้น" ทำตลาดเงินผัน</headline>
<lead>ตลาดการเงินผันผวน ธปท.แจงต้นเหตุ เกิดจากเงินไหลกลับเข้าประเทศต่อเนื่อง ทั้งเกินดุลการค้า-ลงทุนตลาดหุ้น ยันค่าเงินบาทยังอยู่ในระดับกลางๆ หากเทียบค่าเงินภูมิภาค คาดสัปดาห์ที่ผ่านมา ธปท.ได้เข้าแทรกแซงค่าเงินบาทไม่ให้แข็งเร็วเกินไป</lead>
<neck></neck>
<body><p><persName><roleName>นาง</roleName><forename>อัจนา</forename> <surname>ไวความดี</surname></persName> รองผู้ว่าการธนาคารแห่งประเทศไทย (ธปท.) กล่าวว่า ความผันผวนของค่าเงินบาทที่แข็งค่าขึ้นในช่วงนี้ เกิดขึ้นจากจากหลายสาเหตุ เช่น การเกินดุลบัญชีการค้า และบัญชีเดินสะพัดของไทยที่เกินดุลสูงขึ้นอย่างต่อเนื่องมาตั้งแต่ช่วงต้นปีที่ผ่านมา และในขณะนี้มีเงินทุนต่างชาติไหลเข้ามาลงทุนในตลาดหุ้นเพิ่มเติม นอกจากนั้นทิศทางของค่าเงินดอลลาร์สหรัฐในขณะนี้ยังคงมีความผันผวน การคาดหมายต่อทิศทางค่าเงินดอลลาร์เป็นอีกปัจจัยหนึ่งที่มีผลต่อค่าเงินบาทของไทย</p>
<p>�ค่าเงินบาทที่ผันผวนในขณะนี้เกิดจากหลายสาเหตุ แต่หากพิจารณาค่าเงินบาทเทียบกับค่าเงินในภูมิภาค ค่าเงินบาทยังคงเป็นไปในทิศทางเดียวกันกับภูมิภาค และยังอยู่ในช่วงกลางๆ ไม่แข็งมากหรืออ่อนมาก�</p>
<p>มีรายงานเพิ่มเติมว่า ในช่วงสัปดาห์นี้ ธปท.ได้เข้าไปแทรกแซงตลาดทั้งในและนอกประเทศอย่างต่อเนื่อง เพื่อชะลอการแข็งค่าของเงินบาทไม่ให้เร็วจนเกินไป โดยมองว่า ตั้งแต่ช่วงปลายเดือนเมษายน 2552 ที่ผ่านมา ค่าเงินบาทจะยังมีความผันผวน และในระยะต่อไปมีแนวโน้มจะแข็งขึ้นได้อีก และหากมีความจำเป็น ธปท.ก็พร้อมที่จะเข้าไปดูแลค่าเงินบาทต่อเนื่อง แต่จะไม่ฝืนแนวโน้มหรือทิศทางของตลาด</p>
<p> ขณะนี้ เริ่มมีความไม่แน่ใจต่อตัวเลขการฟื้นตัวของสหรัฐฯ เนื่องจากตัวเลขเดือนเมษายน 2552 บางตัวที่ออกมา โดยเฉพาะด้านอสังหาริมทรัพย์ไม่ดีเท่าที่ควร ซึ่งอาจจะทำให้นักลงทุนหันมาถือเงินสกุลอื่นแทนดอลลาร์สหรัฐฯ เพื่อลดความเสี่ยงทางการเงิน ซึ่งแตกต่างจากช่วงไตรมาสแรกที่ผ่านมา ที่ค่าเงินบาทอ่อนค่าลงเมื่อเทียบกับไตรมาสก่อนหน้า เพราะเงินไหลเข้ามาถือสกุลดอลลาร์จำนวนมาก</p></body>
</news>
