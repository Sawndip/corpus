<teiHeader>
<fileDesc>
<titleStmt>
  <title>คลินิกบัตรทองเมินจ่ายโอเซลทามิเวียร์ชี้เงื่อนสธ.เคร่งครัด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213922.php?news_id=29213922  </bibl>
</sourceDesc>
</fileDesc>
</teiHeader>
<news>
<headline>คลินิกบัตรทองเมินจ่ายโอเซลทามิเวียร์ชี้เงื่อน<orgName>สธ.</orgName>เคร่งครัด</headline>
<lead>คลินิกบัตรทองเมินเข้าร่วมจ่ายยาโอเซลทามิเวียร์ต้านไข้หวัด 2009 เหตุ 8 เงื่อนไขของ<orgName>กระทรวงสาธารณสุข</orgName>เคร่งครัด "นายก<orgName>แพทยสภา</orgName>” เตือนผลิตวัคซีนหวัด 2009 อย่ารีบร้อน ต้องรอบคอบ ขณะที่ ผอ.<orgName>คกก.วัคซีนแห่งชาติ</orgName>” แจงผู้เสียชีวิต 3 รายในกลุ่มทดลองวัคซีนหวัดใหญ่ฤดูกาล ไม่ได้สรุปว่าตายจากวัคซีน</lead>
<neck></neck>
<body><p>นายมานิต นพอมรบดี รมช.<orgName>สาธารณสุข</orgName> เปิดเผยว่า การจากการนำร่องให้คลินิก 150 แห่ง จ่ายยาต้านไวรัสโอเซลทามิเวียร์แก่ผู้ป่วยโรคไข้หวัดใหญ่สายพันธุ์ใหม่ 2009 ที่ จ.ราชบุรี พบว่า วันแรกมีการจ่ายยาให้แก่ผู้ป่วย 7 ราย วันที่ 2 จำนวน 10 ราย และวันที่ 3 คือวันที่ 31 ก.ค. 1 ราย ถือว่าตัวเลขการใช้ยาไม่ได้สูงเหมือนอย่างที่ทุกคนเป็นห่วงกัน ดังนั้น จะให้นายแพทย์<orgName>สาธารณสุขจังหวัด</orgName> (<orgName>สสจ.</orgName>) สรุปรายงานมาให้ตน และหากไม่ติดขัดอะไรจะนำเสนอต่อคณะอนุกรรมการที่ปรึกษาทางวิชาการและยุทธศาสตร์ด้านการแพทย์และการสาธารณสุขระดับชาติที่มี ศ.เกียรติคุณ นพ.ประเสริฐ ทองเจริญ เป็นประธานด้วยตัวเองในวันจันทร์ที่ 3 ส.ค.นี้</p>
<p>นพ.สุรเดช วลีอิทธิกุล ผู้อำนวยการ<orgName>สำนักงานหลักประกันสุขภาพแห่งชาติ</orgName> สาขาเขต กทม. เปิดเผยว่า จากการประชุมสถานพยาบาล “คลินิกชุมชนอบอุ่นใกล้บ้านใกล้ใจ” เฉพาะในส่วนพื้นที่ กทม. 150 แห่ง เพื่อชี้แจงหลักเกณฑ์การรักษาผู้ป่วยหวัดใหญ่ 2009 และการจ่ายยาโอเซลทามีชิเวียร์ เท่าที่มีการพูดคุยกัน ผู้ประกอบการคลินิกส่วนใหญ่เห็นประโยชน์ในการจ่ายยาโอเซลทามิเวียร์ให้แก่ผู้ป่วย แต่ส่วนใหญ่ยังกังวลปัญหาจำนวนผู้ป่วยแห่ใช้บริการ ซึ่งได้อธิบายว่าเรื่องนี้เป็นสิทธิประชาชน หากเข้ามารักษาก็ปฏิเสธไม่ได้</p>
<p>อย่างไรก็ตาม เชื่อว่าคลินิกในระบบหลักประกันสุขภาพถ้วนหน้าน่าจะเข้าร่วมทั้งหมด เพราะวานนี้ (31 ก.ค.) <orgName>สปสช.</orgName>ได้เปิดรับสมัครคลินิกเข้าร่วมโครงการผ่านเว็บไซต์แล้ว
คลินิกเมินร่วมจ่ายยาต้านไวรัส</p>
<p>ด้าน นพ.รัฐพล เตรียมวิชานนท์ รองผู้อำนวยการ<orgName>สำนักงานหลักประกันสุขภาพแห่งชาติ</orgName> สาขาเขต กทม. กล่าวว่า จนถึงขณะนี้ยังไม่มีคลินิกแห่งใดแสดงความประสงค์เข้าร่วมจ่ายยาโอเซลทามิเวียร์ ซึ่งเหตุผลอาจเป็นเพราะว่าเป็นนโยบายเร่งด่วน อีกทั้งเงื่อนไขการจ่ายยาปฏิบัติตามค่อนข้างละเอียด มีหลายขั้นตอน หากเข้าร่วมจะทำให้คลินิกมีภาระทำงานเพิ่มอีก ประกอบกับบางแห่งเห็นว่ายังไม่มีความพร้อมจึงยังไม่กล้าเข้าร่วม อีกทั้งแพทย์ที่ประจำคลินิกบางคนก็ไม่กล้าจ่ายยาโอเซลทามิเวียร์</p>
<p>“ปัญหาใหญ่ที่สุดขณะนี้ คือ ความสมัครใจของคลินิกเอง เพราะว่าหากคลินิกแห่งใดไม่เข้าร่วม การที่ <orgName>สปสช.</orgName>จะไปบังคับก็คงไม่ได้ และหมอบางคนก็ไม่กล้าจ่ายยา อีกทั้ง 8 ข้อก็เป็นหลักเกณฑ์ที่เคร่งครัดมาก จึงกลัวว่าจะทำไม่ได้ แต่ความเป็นจริงเงื่อนไขจ่ายยาที่เคร่งครัดเป็นสิ่งที่ดี เพราะจะช่วยป้องกันการดื้อยาได้" นพ.รัฐพลกล่าว
นพ.รัฐพล กล่าวว่า <orgName>สปสช.</orgName>คงต้องใช้เวลาในการโน้มน้าวให้ผู้ประกอบการคลินิกเข้าร่วม ส่วนที่<orgName>กระทรวงสาธารณสุข</orgName>ดีเดย์ให้คลินิกเริ่มจ่ายยาในวันจันทร์ที่ 3 ส.ค.นี้นั้น คงไม่ทัน เพราะยังต้องใช้เวลาในการปรับระบบอีกระยะหนึ่งก่อน คาดว่าคงต้องใช้ระยะเวลาต่อจากนั้นอีก 1 สัปดาห์</p>
<p>เตือนทดลองวัคซีนให้รอบคอบ</p>
<p>ด้าน ศ.นพ.สมศักดิ์ โล่ห์เลขา นายก<orgName>แพทยสภา</orgName> ประธาน<orgName>ราชวิทยาลัยกุมารแพทย์แห่งประเทศไทย</orgName> และนายก<orgName>สมาคมโรคติดเชื้อในเด็กแห่งประเทศไทย</orgName> กล่าวว่า ในการประชุม<orgName>คณะกรรมการวัคซีนแห่งชาติ</orgName> ที่มี รมว.<orgName>สาธารณสุข</orgName> เป็นประธาน คงจะนำเรื่องการผลิตวัคซีนโรคไข้หวัดใหญ่สายพันธุ์ใหม่ 2009 เข้าหารือในที่ประชุม ซึ่งจากการพูดคุยกับแพทย์หลายคนไม่มีใครกล้าใช้วัคซีนตัวนี้ โดยทุกคนเป็นห่วงเรื่องความปลอดภัย เนื่องจากผลิตจากเชื้อเป็น ดังนั้นไม่ควรเร่งผลิตจนเกินไป โดยเฉพาะการทดลองเพียงแค่ระยะที่ 2 เพราะอัตราป่วยตายด้วยโรคไข้หวัดใหญ่สายพันธุ์ใหม่ 2009 ถือว่าต่ำมาก มิใช่เรื่องเร่งด่วน แต่เป็นเรื่องที่รอได้</p>
<p>ส่วนกรณีที่มีผู้เสียชีวิตจากการฉีดวัคซีนไข้หวัดใหญ่ตามฤดูกาลถึง 3 คนนั้น ศ.นพ.สมศักดิ์ กล่าวว่า ทราบเรื่องนี้แล้ว ไม่แน่ใจว่าเกิดจากการแพ้ไข่ หรือมีโรคประจำตัวอยู่แล้ว เพราะอย่างกรณีที่ <orgName>จ.ศรีสะเกษ</orgName> นั้น พบว่าคนไข้ฉีดวัคซีนแล้วกลับบ้านเลย ทั้งที่ต้องรอ 30 นาที คิดว่าเรื่องนี้<orgName>กระทรวงสาธารณสุข</orgName>คงต้องตรวจสอบวัคซีนล็อตดังกล่าว และตรวจสอบสาเหตุว่าเกิดจากอะไร ขนาดวัคซีนที่ผลิตใช้นานแล้วยังมีปัญหาเกิดขึ้นได้ ดังนั้นวัคซีนที่<orgName>ไทย</orgName>ผลิตเองจะต้องพิจารณาด้วยความรอบคอบ</p>
<p>ไม่สรุปเหตุผู้เสียชีวิตจากวัคซีน</p>
<p>นพ.จรุง เมืองชนะ ผู้อำนวยการ<orgName>สำนักงานคณะกรรมการวัคซีนแห่งชาติ</orgName> กล่าวถึงกรณีที่<orgName>สำนักระบาดวิทยา</orgName>รายงานการเสียชีวิตในกลุ่มผู้รับการฉีดวัคซีนไข้หวัดใหญ่ตามฤดูกาล 3 ราย ในโครงการรับวัคซีน 2 ล้านโด๊สในระบบหลักประกันสุขภาพแห่งชาติ ว่า การจะสรุปว่ามีคนเสียชีวิตจากวัคซีนนั้นเป็นการสรุปสาเหตุการเสียชีวิตที่ไม่ถูกต้อง จำเป็นต้องพิสูจน์สาเหตุที่ชัดเจนก่อน แต่การฉีดวัคซีนกลับช่วยให้อัตราการเสียชีวิตลดลง เท่าที่ทราบกรณีดังกล่าวไม่ได้เป็นการสรุปว่าเสียชีวิตจากการฉีดวัคซีน อีกทั้งการผลิตวัคซีนดังกล่าวยังผ่านการตรวจสอบจาก<orgName>องค์การอนามัยโลก</orgName> ที่ยืนยันว่าการผลิตเป็นไปตามมาตรฐาน ซึ่งเรื่องนี้ต้องชี้แจงเพื่อไม่ให้เกิดความเข้าใจผิด</p>
<p>ยืนยันทดลองวัคซีนปลอดภัย</p>
<p>ส่วนการผลิตวัคซีนหวัด 2009 ที่ขณะนี้มีการวิพากษ์วิจารณ์ในเรื่องความปลอดภัย เนื่องจากไม่มีการทดลองในระยะที่ 3 นั้น ยืนยันว่า หลักเกณฑ์ดังกล่าวในการผลิตวัคซีนหวัด 2009 เป็นไปตามหลักสากล เพราะไม่ใช่วัคซีนใหม่ แต่เป็นวัคซีนที่เคยใช้ในสหรัฐและรัสเซียมาแล้ว ซึ่งเฉพาะในสหรัฐมีการผลิตและใช้จำนวนหลายแสนโด๊ส เรียกว่าเป็นวัคซีนที่รู้จักกันดี ดังนั้นการทดสอบในระยะที่ 1 และ 2 ก็เพียงพอ เพื่อดูการกระตุ้นภูมิคุ้มกันในร่างกาย หากภูมิคุ้มกันร่างกายเกิดขึ้น นั่นแสดงว่าสามารถป้องกันโรคหวัดได้ แต่หากเป็นวัคซีนที่ผลิตเพื่อป้องกันโรคอื่นๆ ที่ไม่เคยมีวัคซีนมาก่อน เช่น โรคเอดส์ จำเป็นต้องทดลองในระยะ 3 เพื่อดูการป้องกัน ส่วนกรณีที่มีความกังวลในการผลิตวัคซีนเชื้อเป็นที่<orgName>ไทย</orgName>กำลังผลิตอยู่นี้ ยืนยันว่าไม่เป็นอันตราย</p>
<p>นพ.จรุง กล่าวต่อว่า วัคซีนที่ผลิตและนำไปฉีดให้กับประชาชนนั้น ต้องมีการตรวจสอบมาตรฐานและความปลอดภัย ซึ่งใน<orgName>กระทรวงสาธารณสุข</orgName>มีคณะกรรมการพิจารณาวัคซีนถึง 4 คณะ ไม่ได้ปล่อยให้<orgName>องค์การเภสัชกรรม</orgName>ทำเพียงองค์กรเดียว</p>
<p>นพ.จรุง กล่าวต่อว่า วันที่ 13 ส.ค.2552 จะมีการประชุม<orgName>คณะกรรมการวัคซีนแห่งชาติ</orgName> ซึ่งจะมีการพิจารณาความคืบหน้าในเรื่องวัคซีน นอกจากนี้ยังจะเสนอให้มีการผลิตวัคซีนเพิ่มอีก 4 ชนิดในประเทศ คือ วัคซีนไข้เลือดออก วัคซีนไข้สมองอักเสบ วัคซีนป้องกันวัณโรคชนิดใหม่ และวัคซีนรวมป้องกันโรคคอตีบ ไอกรน บาดทะยัก และไวรัสตับอักเสบบี</p></body>
</news>
