<teiHeader>
<fileDesc>
<titleStmt>
  <title>ปปช.ตั้งอนุฯสอบ'อนงค์วรรณ' โยงใช้งบ"ฝายแม้ว"ไม่โปร่งใส  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213921.php?news_id=29213921  </bibl>
</sourceDesc>
</fileDesc>
</teiHeader>
<news>
<headline><orgName>ปปช.</orgName>ตั้งอนุฯสอบ'อนงค์วรรณ' โยงใช้งบ"ฝายแม้ว"ไม่โปร่งใส</headline>
<lead><orgName>ป.ป.ช.</orgName>ตั้งอนุกรรมการสอบ “อนงค์วรรณ” และพวก กรณีใช้งบจัดทำฝายต้นน้ำไม่โปร่งใส และตั้งอนุกรรมการสอบอธิบดี<orgName>กรมการปกครอง</orgName>กับพวก ทุจริตจัดสอบคัดเลือกบุคคลเข้า ร.ร.นายอำเภอ ขณะที่ <orgName>อสส.</orgName>ส่อยื้อคดีรถดับเพลิง <orgName>กทม.</orgName> ตีกลับสำนวนให้ <orgName>ป.ป.ช.</orgName>ระบุตัวบุคคลที่สมควรฟ้องให้ชัด ด้านรอง <orgName>อสส.</orgName>ยันยังไม่มีข้อสรุปฟ้องระงับค่างวดสินค้าให้ <orgName>กทม.</orgName></lead>
<neck></neck>
<body><p>วานนี้ (31 ก.ค.) ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) นายกล้านรงค์ จันทิก กรรมการ <orgName>ป.ป.ช.</orgName> ในฐานะโฆษก <orgName>ป.ป.ช.</orgName> แถลงข่าวว่า <orgName>ป.ป.ช.</orgName>มีมติแต่งตั้งคณะอนุกรรมการไต่สวนเพื่อดำเนินการไต่สวนข้อเท็จจริงในกรณีกล่าวหานางอนงค์วรรณ เทพสุทิน อดีต รมว.<orgName>ทรัพยากรธรรมชาติและสิ่งแวดล้อม</orgName> กับพวก ทุจริตเงินงบประมาณของ<orgName>กรมอุทยานแห่งชาติ</orgName> สัตว์ป่า และพันธุ์พืช ในการจัดทำโครงการอนุรักษ์ทรัพยากรดินและป่าไม้ ในพื้นที่ป่าอนุรักษ์ เพื่อลดผลกระทบภาวะวิกฤติโลกร้อน (ฝายต้นน้ำ) โดยให้นายกล้านรงค์ จันทิก กรรมการ <orgName>ป.ป.ช.</orgName> เป็นประธานคณะอนุกรรมการไต่สวน</p>
<p>นายกล้านรงค์ กล่าวว่า นอกจากนี้ ยังมีการตั้งคณะอนุกรรมการไต่สวนกรณีกล่าวหา นายวงศ์ศักดิ์ สวัสดิ์พาณิชย์ อธิบดี<orgName>กรมการปกครอง</orgName> กับพวก กระทำความผิดฐานทุจริตต่อหน้าที่ หรือกระทำความผิดต่อตำแหน่งหน้าที่ราชการ กรณีดำเนินการสอบเพื่อคัดเลือกบุคคลเข้าโรงเรียนนายอำเภอ ประจำปี 2552 โดยมิชอบ และให้นายประสาท พงษ์ศิวาภัย กรรมการ <orgName>ป.ป.ช.</orgName> เป็นประธานคณะอนุกรรมการไต่สวน</p>
<p>สรุปคดีได้ 1.29 หมื่นคดี-ค้าง 6,400 คดี</p>
<p>นอกจากนี้ นายกล้านรงค์ได้สรุปผลงาน <orgName>ป.ป.ช.</orgName>ชุดนี้ จากการเข้ารับหน้าที่ตั้งแต่วันที่ 6 ต.ค.2549 ถึงวันที่ 30 มิ.ย.2552 ที่ได้ดำเนินการกรณีกล่าวหาเจ้าหน้าที่ของรัฐทุจริตต่อหน้าที่ กระทำความผิดต่อตำแหน่งหน้าที่ราชการ กระทำความผิดต่อหน้าที่ในการยุติธรรม และกระทำความผิดตาม พ.ร.บ.ว่าด้วยความผิดเกี่ยวกับการเสนอราคาต่อหน่วยงานของรัฐ พ.ศ.2552 และกรณีร่ำรวยผิดปกติ โดยในปีงบประมาณ 2550 จากทั้งหมด 11,578 คดี ดำเนินการไปได้ 8,756 คดี ปี 2551 จากทั้งหมด 5,651 คดี ดำเนินการไปได้ 3,089 คดี และปี 2552 จากทั้งหมด 5,591 คดี ดำเนินการไปได้ 1,207 คดี ดังนั้นคงเหลือคดีค้างการพิจารณาอีก 6,400 คดี</p>
<p>สำหรับเรื่องที่ดำเนินการแล้วเสร็จ <orgName>ป.ป.ช.</orgName>มีมติชี้มูลความผิดทางวินัย ทางอาญา และร่ำรวยผิดปกติ จำนวน 182 เรื่อง โดยแบ่งเป็นผิดวินัย 18 เรื่อง ผิดอาญา 68 เรื่อง ผิดวินัยและอาญา 95 เรื่อง ร่ำรวยผิดปกติอีก 1 เรื่อง</p>
<p><orgName>อสส.</orgName>ตีกลับสำนวนดับเพลิง<orgName>ป.ป.ช.</orgName></p>
<p>วันเดียวกันนี้ นายวัยวุฒิ หล่อตระกูล รองอัยการสูงสุด ในฐานะประธานคณะทำงานรับผิดชอบคดีที่ก่อให้เกิดความเสียหายแก่รัฐ กล่าวถึงความคืบหน้าคดีโครงการทุจริตจัดซื้อรถ-เรือดับเพลิงและอุปกรณ์บรรเทาสาธารณภัย <orgName>กทม.</orgName>มูลค่า 6,687 ล้านบาท ว่า หลังจากคณะทำงานร่วมกับ <orgName>ป.ป.ช.</orgName> และตัวแทน<orgName>สำนักงานอัยการสูงสุด</orgName> ได้สอบเพิ่มเกี่ยวกับประเด็นข้อไม่สมบูรณ์แล้วส่งให้นายชัยเกษม นิติสิริ อัยการสูงสุด พิจารณานั้น ล่าสุด<orgName>อัยการสูงสุด</orgName>ได้ส่งสำนวนกลับให้ <orgName>ป.ป.ช.</orgName> พร้อมแจ้งให้ <orgName>ป.ป.ช.</orgName>ระบุความเห็นของคณะทำงานร่วมที่ชัดเจนอีกครั้งว่า</p>
<p>หลังจากรวบรวมผลสอบเพิ่มเติมประเด็นข้อไม่สมบูรณ์ ที่ปรากฏในสำนวนแล้ว คณะทำงานร่วมมีความเห็นว่าจะให้ฟ้องหรือไม่ฟ้องใครบ้าง และความผิดใด เนื่องจากรายงานผลสอบเพิ่มเติมข้อไม่สมบูรณ์ ที่ส่งมาในครั้งแรกไม่ได้ระบุไว้ หลังจากนี้ต้องรอให้ <orgName>ป.ป.ช.</orgName>ดำเนินการดังกล่าวให้เสร็จสิ้นและส่งผลกลับมาให้<orgName>อัยการสูงสุด</orgName>พิจารณา หาก<orgName>อัยการสูงสุด</orgName>มีความเห็นตรงกับผลที่คณะทำงานร่วมสองฝ่ายรวบรวมไว้ก็จะยื่นฟ้องคดีต่อไป</p>
<p>ยังไม่สรุปฟ้องระงับค่างวดให้<orgName>กทม.</orgName></p>
<p>ขณะที่นายสีมา วรรณโกวิท รอง<orgName>อัยการสูงสุด</orgName> ซึ่งรับผิดชอบการพิจารณาดำเนินคดีทางแพ่งของโครงการจัดซื้อรถ-เรือดับเพลิงดังกล่าว กล่าวถึงการประชุมร่วมคณะทำงานอัยการ และผู้แทน <orgName>กทม.</orgName> เมื่อวันที่ 30 ก.ค.ที่ผ่านมา เพื่อรวบรวมข้อมูลที่ <orgName>กทม.</orgName>ขอให้อัยการสูงสุดพิจารณายื่นฟ้องยกเลิกสัญญาซื้อขายระหว่าง <orgName>กทม.</orgName>กับ<orgName>บริษัท สไตเออร์</orgName> พร้อมขอให้มีคำสั่งคุ้มครองชั่วคราวแก่ธนาคารกรุงไทยระงับการจ่ายเงินค่างวดว่า การประชุมยังไม่มีข้อยุติใด โดยโครงการดังกล่าวมีเอกสารจำนวนมาก ต้องรวบรวมและศึกษา ซึ่งขณะนี้อยู่ระหว่างการพิจารณา จึงยังไม่สามารถเปิดเผยรายละเอียดได้</p>
<p>ส่วนจะต้องรอผลการพิจารณาสำนวนคดีอาญาเกี่ยวกับการทุจริตก่อนหรือไม่ นายสีมา กล่าวว่า การพิจารณาแยกเป็นคนละกรณี ส่วนอัยการมีความเห็นแนะนำเรื่องการพักชำระค่างวดก่อนหรือไม่นั้น นายสีมาปฏิเสธว่า ยังไม่เคยมีคำแนะนำ โดยเรื่องดังกล่าวอยู่ระหว่างการพิจารณา</p></body>
</news>
