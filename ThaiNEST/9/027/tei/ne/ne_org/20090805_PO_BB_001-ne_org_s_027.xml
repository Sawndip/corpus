<teiHeader>
<fileDesc>
<titleStmt>
  <title>ผอ.ชุมชนพอเพียงแจ้งจับ3เจ้าหน้าที่อาวุโสพันทุจริต  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/05/news_29232535.php?news_id=29232535  </bibl>
</sourceDesc>
</fileDesc>
</teiHeader>
<news>
<headline>ผอ.ชุมชนพอเพียงแจ้งจับ3เจ้าหน้าที่อาวุโสพันทุจริต</headline>
<lead>ผอ.<orgName>สำนักงานชุมชนพอเพียง</orgName>บุกกองปราบฯแจ้งความดำเนินคดี 3 เจ้าหน้าที่ระดับอาวุโสพัวพันทุจริต พบพฤติการณ์ฮั้วกับบริษัทห้างร้านในพื้นที่ บังคับให้ชุมชนจัดซื้อจัดจ้าง เผยมีเรื่องร้องเรียนกว่า 100 ชุมชน แถมมีไอ้โม่งแอบอ้างชื่อสำนักงานไปแสวงหาผลประโยชน์ด้วย ด้าน<orgName>ปชป.</orgName>นัดประชุมกรรมการสอบทุจริตโครงการชุมชนพอเพียงนัดแรกวันนี้</lead>
<neck></neck>
<body><p>โครงการชุมชนพอเพียงที่ถูกหลายฝ่ายตรวจสอบทุจริตอย่างต่อเนื่อง ล่าสุดผู้บริหารโครงการได้ตรวจสอบพบคนผิดในเบื้องต้นและแจ้งความดำเนินคดี ก่อนที่ฝ่ายค้านจะแถลงเปิดโปงในวันนี้ โดยเมื่อเวลา 17.30 น. วานนี้ (4 ส.ค.) นายสุมิท แช่มประสิทธิ์ ผู้อำนวยการ<orgName>สำนักงานชุมชนพอเพียง</orgName> <orgName>สำนักงานปลัดสำนักนายกรัฐมนตรี</orgName> เดินทางไปที่กองบังคับการปราบปราม (บก.ป.) และเข้าพบ พ.ต.ต.มาโนชญ์ สวนดอกไม้ พนักงานสอบสวน (สบ 2) กองกำกับการ 1 บก.ป. เพื่อแจ้งความดำเนินคดีกับเจ้าหน้าที่<orgName>สำนักงานชุมชนพอเพียง</orgName>ที่พัวพันการทุจริต รวมทั้งขอให้ช่วยตรวจสอบบุคคลที่แอบอ้างชื่อ<orgName>สำนักงานชุมชนพอเพียง</orgName>แสวงหาผลประโยชน์กับชุมชนต่างๆ ทั่วประเทศด้วย</p>
<p>นายสุมิท กล่าวว่า โครงการชุมชนพอเพียงเริ่มดำเนินการมาแล้วประมาณ 31,000 ชุมชน พบว่ามีการร้องเรียนจากชุมชนต่างๆ กว่า 100 ชุมชน ซึ่งได้พิจารณาเรื่องร้องเรียนต่างๆ และตั้งคณะกรรมการขึ้นมาเพื่อตรวจสอบภายใน พบว่ามีเจ้าหน้าที่อย่างน้อย 3 ราย มีการกระทำส่อไปในทางทุจริต โดย 2 ใน 3 รายมีหน้าที่หลักในการอนุมัติโครงการ อยู่ในกลุ่มงานเสริมสร้างศักยภาพ ส่วนอีกรายอยู่ในกลุ่มงานตรวจสอบและติดตามผล</p>
<p>พฤติการณ์การกระทำความผิดที่ตรวจสอบพบ คือ 1.สั่งระงับหรือเปลี่ยนแปลงโครงการที่อนุมัติแล้วให้เป็นอีกโครงการหนึ่ง 2.มีเจ้าหน้าที่ตรวจการส่วนงานอนุมัติร่วมมือกับพ่อค้าหรือบริษัทห้างร้านต่างๆ โดยบังคับให้ชุมชนจัดซื้อจัดจ้างกับบริษัทห้างร้านเหล่านี้ หากไม่ยอมทำตามก็จะไม่อนุมัติโครงการ และ 3.มีผู้ใกล้ชิดกับเจ้าหน้าที่ไปแอบอ้างกับชุมชนว่าสามารถเร่งรัดการขออนุมัติโครงการชุมชนพอเพียงได้
“อยากจะฝากถึงชุมชนต่างๆ ว่า เจ้าหน้าที่ทุกคนของ<orgName>สำนักงานชุมชนพอเพียง</orgName>ไม่มีหน้าที่ไปเสนอขายสินค้าให้ชุมชน การคัดเลือกและเสนอโครงการ ตลอดจนการจัดซื้อจัดจ้างเพื่อดำเนินโครงการหลังได้รับงบประมาณนั้น เป็นเรื่องของชุมชนที่จะตัดสินใจกันเอง สำนักงานชุมชนพอเพียงมีหน้าที่พิจารณาโครงการที่เสนอมาว่าอยู่ในกรอบที่จะอนุมัติได้หรือไม่เท่านั้น” นายสุมิท ระบุ</p>
<p>ผู้สื่อข่าวถามว่า พนักงานที่กระทำการทุจริตเป็นระดับใด ผู้อำนวยการ<orgName>สำนักงานชุมชนพอเพียง</orgName> กล่าวว่า ทั้งหมดเป็นเจ้าหน้าที่ระดับอาวุโส โดยหนึ่งในนั้นถูกพักงานไปแล้วตั้งแต่เดือน ก.ค.ที่ผ่านมา ส่วนอีก 2 รายเพิ่งตรวจสอบพบ แต่ยังไม่สามารถเปิดเผยรายละเอียดได้
ผู้สื่อข่าวรายงานเพิ่มเติมว่า ในช่วงค่ำวันเดียวกัน นายกอร์ปศักดิ์ สภาวสุ รองนายกรัฐมนตรี ในฐานะประธาน<orgName>คณะกรรมการบริหารโครงการชุมชนพอเพียง</orgName> ได้ไปออกรายการทาง<orgName>สถานีโทรทัศน์ช่อง 11</orgName> เพื่อชี้แจงถึงการดำเนินงานและปัญหาของโครงการชุมชนพอเพียงด้วย</p>
<p>วันเดียวกันนี้ นายนิพิฏฐ์ อินทรสมบัติ ส.ส.<orgName>พัทลุง</orgName> <orgName>พรรคประชาธิปัตย์</orgName> ในฐานะกรรมการตรวจสอบการทุจริตโครงการชุมชนพอเพียง เปิดเผยว่า วันที่ 5 ส.ค. เวลา 10.00 น. จะมีการประชุมคณะกรรมการ เพื่อพิจารณาข่าวการทุจริตในโครงการชุมชนพอเพียง โดยจะเชิญ ส.ก. ในเขตที่มีปัญหามาให้ข้อมูล และจะเชิญผู้บริหาร<orgName>สำนักงาน เศรษฐกิจพอเพียงเพื่อยกระดับชุมชน</orgName> (<orgName>สพช.</orgName>) มาให้ข้อมูลต่อไป โดยคณะกรรมการได้วางกรอบว่าจะทำงานเพียง 3 สัปดาห์เท่านั้น จากนั้นจะสรุปผลให้กรรมการบริหารพรรคทราบ
นายนิพิฏฐ์ กล่าวว่า จากการลงพื้นที่ไปตรวจสอบของที่ซื้อ โดยใช้งบพอเพียง ด้วยตัวเอง สองชุมชน พบว่า ตู้กดน้ำพลังงานแสงอาทิตย์ และเสาไฟโซลาร์เซลล์ ต่างใช้การไม่ได้ และคนในชุมชนทั้งสองขอคืน และจากนี้ไปจะลงพื้นที่ทั้งใน กทม. และต่างจังหวัด เพื่อตรวจสอบผลิตภัณฑ์ที่ซื้อโดยใช้งบชุมชนพอเพียง โดยจะเปรียบเทียบดูว่าราคาแพงไปหรือไม่ คุณภาพเหมาะสมหรือไม่ และมีความจำเป็นต่อคนในชุมชนนั้นหรือไม่ หากพบว่าคนของพรรคไปมีส่วนร่วมในการกระทำผิด พรรคจะดำเนินการตามระเบียบของพรรคต่อไป</p>
<p>“นายชวน หลีกภัย ประธานสภาที่ปรึกษา<orgName>พรรคประชาธิปัตย์</orgName> บอกว่า เรื่องนี้ ถ้ามีใครผิด ต้องดำเนินการให้เด็ดขาดทันที อย่าเอาไว้ เพื่อตัดตอนไม่ให้ความผิดลามมาถึงพรรค”
</p>
<p><orgName>เพื่อไทย</orgName>ตั้ง“เฉลิม”ช่วยส.ส.สู้คดีแจ้งทรัพย์สิน</p>
<p>ในการประชุม<orgName>พรรคเพื่อไทย</orgName>ในวานนี้ (4 สค.)นายยงยุทธ วิชัยดิษฐ์ หัวหน้าพรรคได้เสนอให้ที่ประชุมหารือถึงกรณีที่พรรคภูมิใจไทย ยื่นหนังสือถึง<orgName>คณะกรรมการ ป.ป.ช.</orgName>ให้ตรวจสอบการยื่นแสดงรายการทรัพย์สินและหนี้สินอันเป็นเท็จ ของ ส.ส.<orgName>พรรคเพื่อไทย</orgName> 156 คน จากการเลือกตั้งวันที่ 23 ธ.ค.2550 ที่<orgName>พรรคพลังประชาชน</orgName> แจ้งให้ผู้สมัครทุกคนติดป้ายหาเสียงนโยบายพรรค โดยให้ผู้สมัครสำรองจ่ายเงินไปก่อน และพรรคจะจ่ายคืนให้ภายหลัง ซึ่งเท่ากับพรรคเป็นลูกหนี้ของผู้สมัครคนละประมาณ 1 แสนบาท
ทั้งนี้ เนื่องจากส.ส.หลายคน แสดงความกังวลถึงกรณีดังกล่าว โดยที่ประชุมพรรคได้ตั้งคณะทำงานพิเศษเข้ามาดูแลเรื่องดังกล่าว โดยเฉพาะการเตรียมการด้านกฎหมาย โดยมีร.ต.อ. เฉลิม อยู่บำรุง ส.ส.สัดส่วน เป็นประธานรวมทั้งส.ส. อีกจำนวนกว่า 10-13 คน</p>
<p>กก.ไต่สวนเผยสรุปคดี258ล.ส่ง<orgName>กกต.</orgName>18 ส.ค.</p>
<p>วานนี้ (4 ส.ค.) ที่สำนักงาน กกต. นายประดิษฐ์ ภัทรประสิทธิ์ รมช.<orgName>คลัง</orgName> ในฐานะอดีตเลขาธิการ<orgName>พรรคประชาธิปัตย์</orgName> (<orgName>ปชป.</orgName>) ได้เข้าให้ถ้อยคำต่อคณะกรรมการไต่สวน กรณีเงินบริจาคและเงินสนับสนุนจากกองทุนพัฒนาพรรคการเมือง 258 ล้านบาท</p>
<p>ด้านนายสุทธิพล ทวีชัยการ เลขาธิการ <orgName>กกต.</orgName> เปิดเผยว่า ได้รับรายงานจากเลขานุการ<orgName>คณะกรรมการไต่สวนฯ</orgName>ว่า ขณะนี้เหลือการสอบสวนพยานอีก 5 ปาก และคาดว่าจะแล้วเสร็จภายในระยะเวลาที่ขอขยายมา ทั้งนี้ คณะกรรมการไต่สวนจะสรุป และเสนอรายงานผลการสอบสวน ต่อประธาน <orgName>กกต.</orgName>ได้ในวันที่ 18 ส.ค.นี้
</p></body>
</news>
