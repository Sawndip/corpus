<teiHeader>
<fileDesc>
<titleStmt>
  <title>ทปอ.ยื่นราชเลขาฯยับยั้งฎีกาทักษิณ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/01/news_29213919.php?news_id=29213919  </bibl>
</sourceDesc>
</fileDesc>
</teiHeader>
<news>
<headline><orgName>ทปอ.</orgName>ยื่นราชเลขาฯยับยั้งฎีกาทักษิณ</headline>
<lead>ที่ประชุมอธิการบดีแห่งประเทศไทยร่วมค้านฎีกา<orgName>กลุ่มเสื้อแดง</orgName> เตรียมส่งหนังสือให้ราชเลขาธิการยับยั้ง ขณะที่ "ชวน" เตือนอย่ามองข้ามแผน <orgName>นปช.</orgName> เชื่อเป้าหมายจ้องล้มรัฐบาล ทักษิณโฟนอินสนามหลวงลั่นอีกไม่นานจะกลับ "วีระ"อ้างรายชื่อทะลุ 4 ล้าน</lead>
<neck></neck>
<body><p>ศ.นพ.ภิรมย์ กมลรัตนกุล อธิการบดี<orgName>จุฬาลงกรณ์มหาวิทยาลัย</orgName> ในฐานะประธานที่ประชุมอธิการบดีแห่งประเทศไทย (<orgName>ทปอ.</orgName>) กล่าวว่า กรณีกลุ่มคนเสื้อแดงล่ารายชื่อประชาชนยื่นฎีกาขอพระราชทานอภัยโทษให้แก่ พ.ต.ท.ทักษิณ ชินวัตร เชื่อว่าจะเป็นปัจจัยความขัดแย้งทางการเมืองที่รุนแรง ดังนั้นอธิการบดีมหาวิทยาลัยรัฐทั้ง 26 แห่ง เช่น <orgName>จุฬาฯ</orgName> <orgName>ธรรมศาสตร์</orgName> <orgName>แม่ฟ้าหลวง</orgName> ฯลฯ จึงได้ร่วมลงชื่อคัดค้านการยื่นถวายฎีกาขอพระราชทานอภัยโทษดังกล่าว</p>
"เรามองว่ามหาวิทยาลัยน่าจะมีส่วนช่วยชี้นำสังคม และหาทางออกโดยใช้หลักวิชาการ ไม่ใช่ใช้ความรู้สึก หากสังคมมองว่าการดำเนินการของ <orgName>ทปอ.</orgName>เป็นเรื่องที่ไม่ถูกต้อง <orgName>ทปอ.</orgName>ก็พร้อมชี้แจ้ง และสังคมก็น่าจะเข้าใจ เพราะไม่ได้เข้าข้างฝ่ายใดฝ่ายหนึ่ง หรือต้องการให้ใครแพ้-ชนะ และไม่ได้โจมตีตัวบุคคล โดยสิ่งที่ <orgName>ทปอ.</orgName>ทำล้วนมีเหตุผลทางวิชาการรองรับ"
<p>นอกจากนี้ <orgName>ทปอ.</orgName>จะประสานไปยัง<orgName>มหาวิทยาลัยราชภัฏ มหาวิทยาลัยเทคโนโลยีราชมงคล</orgName> และมหาวิทยาลัยเอกชนทั่วประเทศกว่า 100 แห่ง ให้ร่วมลงชื่อคัดค้านในครั้งนี้ด้วย หลังจากนั้น จะจัดส่งหนังสือไปยังราชเลขาธิการสำนักพระราชวัง เพื่อขอให้ใช้ดุลพินิจยับยั้งฎีกาดังกล่าว มิให้ทูลเกล้าฯ ถวายแด่พระบาทสมเด็จพระเจ้าอยู่หัว</p>
<p>ชวนเตือนอย่ามองข้าม <orgName>นปช.</orgName></p>
<p>นายชวน หลีกภัย ประธานสภาที่ปรึกษา<orgName>พรรคประชาธิปัตย์</orgName> กล่าวถึงกรณี<orgName>กลุ่มแนวร่วมประชาธิปไตยต่อต้านเผด็จการแห่งชาติ</orgName> (<orgName>นปช.</orgName>) หรือ<orgName>กลุ่มคนเสื้อแดง</orgName> นัดรวมตัวกันในวันที่ 31 ก.ค. เพื่อรวบรวมรายชื่อยื่นถวายฎีกาขอพระราชทานอภัยโทษให้แก่ พ.ต.ท.ทักษิณ ว่า หากเป็นการถวายฎีกาตามประมวลวิธีพิจารณาความอาญา ก็มีหลักเกณฑ์ชัดเจนว่าใครอยู่ในข่ายที่ดำเนินการได้ แต่ทราบมาว่ากลุ่มดังกล่าวจะเลี่ยงไปเป็นเรื่องร้องทุกข์แทน หากเป็นเช่นนั้นก็ไม่สามารถวิจารณ์ได้ เพราะยังไม่เห็นถ้อยคำร้อง</p>
<p>อย่างไรก็ตาม อยากเตือนรัฐบาลว่า อย่ามองข้ามความเคลื่อนไหวที่เกิดขึ้น เพราะเป็นที่ทราบว่า บางกลุ่มทำทุกอย่างเพื่อให้รัฐบาลชุดนี้ทำงานไม่ได้ ตนเป็นคนเตือนก่อนที่จะเกิดเหตุเมื่อเดือนเม.ย.ที่ผ่านมา โดยคนกลุ่มนี้พูดว่ารัฐบาลอยู่ได้ไม่เกิน 3 เดือน กระทั่งเดือนเม.ย. ก็เกิดเหตุเผาบ้านเผาเมือง
"ถ้าเขาพูดเรื่องนี้ อย่าไปมองข้าม เพราะเป็นที่รู้ว่า บางกลุ่มทำทุกอย่างเพื่อไม่ให้รัฐบาลชุดนี้ทำงานได้ ดังนั้นต้องไม่ประเมินต่ำ เพราะเงินมีผลทั้งนั้น เงินไม่เข้าใครออกใคร"</p>
<p>นายชวน กล่าวต่อว่า ความจริงรัฐบาลชุดปัจจุบันพยายามบริหารประเทศตามกฎหมาย และตราบใดที่รัฐบาลไม่ออกนอกแนวทางของหลักนิติธรรม เชื่อว่ารัฐบาลยังทำงานไปได้ จะมีปัญหาบ้างถือเป็นเรื่องปกติธรรมดา แต่คิดว่าช่วง 6 เดือนที่ผ่านมา รัฐบาลชุดนี้ไม่ได้ออกนอกลู่นอกทาง
"หากมีการชุมนุมโดยสงบปราศจากอาวุธ ก็ถือเป็นสิทธิขั้นพื้นฐาน แต่ถ้าทำออกนอกกติกา รัฐบาลต้องจัดการ ซึ่งต้องให้เจ้าหน้าที่ดูแลเรื่องนี้ แต่เข้าใจว่าเจ้าหน้าที่ก็เกรงจะถูกดำเนินคดี ซึ่งความจริงเจ้าหน้าที่ก็มีสิทธิป้องกันตัวอยู่แล้ว ใครก็ตามที่อาสาสมัครมาเป็นเจ้าหน้าที่ก็ไม่ควรวางเฉย หากมีการกระทำที่ไม่ถูกต้อง"</p>
<p>ระดมตำรวจคุมม็อบ 3 หมื่น</p>
<p>พล.ต.ท.วรพงษ์ ชิวปรีชา ผู้บัญชาการ<orgName>ตำรวจนครบาล</orgName> (ผบช.น.) กล่าวถึงมาตรการดูแลรักษาความปลอดภัยการชุมนุมของ<orgName>กลุ่มนปช.</orgName> บริเวณท้องสนามหลวง ว่า เจ้าหน้าที่ยังคงใช้แผนกรกฎ 48 ซึ่งเป็นแผนที่เคยใช้ควบคุมการชุมนุมมาตลอด โดยเบื้องต้นฝ่ายสืบสวนได้ประเมินว่า การชุมนุมจะมีประชาชนเข้าร่วมประมาณ 3 หมื่นคน</p>
<p>ส่วนการจัดเตรียมกำลังรับมือ มีกองร้อยควบคุมฝูงชน 4 กองร้อย หรือ 600 นาย ตำรวจจราจรกลาง 1 กองร้อย หรือ 150 นาย ตำรวจนอกเครื่องแบบอีก 90 นาย ควบคุมความปลอดภัยบริเวณโดยรอบท้องสนามหลวง และมีอีก 1 กองร้อย เตรียมไว้ที่กองบัญชาการตำรวจนครบาล รวมทั้งยังเตรียมกำลังไว้อีก 6 กองร้อย พร้อมออกปฏิบัติหน้าที่ภายใน 30 นาที หากเกิดเหตุการณ์วุ่นวาย</p>
<p>นอกจากนี้ยังมีตำรวจจาก<orgName>กองบัญชาการตำรวจภูธรภาค 1</orgName> และ 7 รวม 7 กองร้อย เตรียมพร้อมหากกลุ่มผู้ชุมนุมมีจำนวนมากกว่าที่คาด หรือมีการเคลื่อนผู้ชุมนุมไปยังสถานที่ต่างๆ</p>
<p>อ้างฎีกาทะลุ 4 ล้านรายชื่อ</p>
<p>ผู้สื่อข่าวรายงานบรรยากาศการชุมนุมของ<orgName>นปช.</orgName> ที่ท้องสนามหลวง ว่า <orgName>กลุ่มคนเสื้อแดง</orgName>ทยอยเข้าร่วมชุมนุมตั้งแต่ช่วงบ่าย และมากขึ้นในช่วงเย็นของวันที่ 31 ก.ค. และในบริเวณที่ชุมนุมมีการตั้งเต็นท์ล่ารายชื่อถวายฎีกา รวมทั้งมีเต็นท์ของกลุ่มจังหวัดต่างๆ ซึ่งมีการจัดจำหน่ายสินค้า และแจกอาหารและเครื่องดื่มฟรี
โดยเฉพาะเต็นท์ของ จ.ลำพูน ได้นำลำไยมาแจกให้ผู้ที่เข้าร่วมชุมนุม และมีการประกาศว่า ที่ผ่านมารัฐบาลทำให้ราคาลำไยตกต่ำ ทั้งไม่ยอมแก้ไขปัญหา จึงนำลำไยมาแจกให้กินฟรี นอกจากนี้ยังตั้งเต็นท์จำหน่ายเสื้อยืดสีดำ เพื่อให้ร่วมกันสวมใส่ในวันที่ 3 ส.ค. ซึ่งเป็นวันเกิดของนายอภิสิทธิ์ เวชชาชีวะ นายกรัฐมนตรี โดยได้รับความสนใจจากผู้ที่เข้าร่วมชุมนุมกันอย่างมาก</p>
<p>ทั้งนี้มี<orgName>กลุ่มคนเสื้อแดง</orgName>จากต่างจังหวัด ทยอยนำใบฎีกามารวมกัน ณ จุดที่กำหนดไว้บริเวณข้างเวทีปราศรัย ทั้งจาก อุบลราชธานี ขอนแก่น นครราชสีมา อุดรธานี ชัยภูมิ เชียงใหม่ เชียงราย มหาสารคาม ราชบุรี เพชรบุรี เป็นต้น โดยบางกลุ่มแห่ใบฎีกามาบนเสลี่ยงสีแดง พร้อมกับร้องรำทำเพลงกันอย่างสนุกสนาน</p>
<p>นายจตุพร พรหมพันธุ์ แกนนำชุมนุม กล่าวว่า รายชื่อทั้งหมดจะมีการถ่ายเอกสารและบันทึกไว้ในซีดีรอม เพื่อเก็บไว้พิสูจน์ยันกับรายชื่อที่<orgName>กระทรวงมหาดไทย</orgName>ตั้งโต๊ะให้ถอนรายชื่อ หากชื่อของคน<orgName>เสื้อแดง</orgName>ไม่ตรงกับของ<orgName>กระทรวงมหาดไทย</orgName>ก็จะฟ้องร้องดำเนินคดีกับ <orgName>มท.1</orgName></p>
<p>นายวีระ มุสิกพงศ์ ได้ขึ้นประกาศบนเวทีปราศรัย ว่า ตัวเลขรายชื่อประชาชนที่ร่วมลงชื่อถวายฎีกา ล่าสุดมีจำนวน 4,109,973 คน หลังจากที่นายวีระประกาศเสร็จสิ้น ผู้ที่เข่าร่วมชุมนุมต่างตะโกนโห่ร้องด้วยความดีใจและความสะใจ พร้อมมีการแจกจ่ายเอกสารนัดรวมตัวคนเสื้อแดง เพื่อประท้วง รมว.<orgName>มหาดไทย</orgName> ที่คัดค้านการยื่นถวายฎีกาของพระราชทานอภัยโทษให้พ.ต.ท.ทักษิณ ในวันจันทร์ที่ 3 ส.ค. เวลา 09.00 น. ที่หน้ากระทรวงมหาดไทย</p>
<p>"ทักษิณ"โฟนอินอีกไม่นานจะกลับ</p>
<p>เวลา 20.37 น. พ.ต.ท.ทักษิณ ได้โฟนอินมายังท้องสนามหลวง โดยระบุว่าต้องการแสดงความขอบคุณกับคน<orgName>เสื้อแดง</orgName> ที่มีน้ำใจให้เขามาตลอด ถือเป็นความภาคภูมิใจของคนธรรมดา และอยากจะตอบแทนด้วยการทำงานให้ ซึ่งที่ผ่านมาคิดไม่ออกว่าจะทำอย่างไร แต่ขณะนี้ตกลงที่จะทำสื่อโทรทัศน์เพื่อเป็นประโยชน์กับประเทศ และเผยแพร่พระราชกรณียกิจพระบาทสมเด็จพระเจ้าอยู่หัว
</p>
<p>พ.ต.ท.ทักษิณ กล่าวว่า ตอนนี้ ถ้าเขาไม่ได้แทนคุณ จนตายก็นอนตาไม่หลับแน่ๆ ถึงแม้วันนี้จะแก่ไปเยอะ แต่ก็ยังกลับไปทำงานอยากกลับไปถวายงานในหลวง เชื่อว่าพลังที่ประชาชนได้ทำให้ในวันนี้ จะส่งผลให้ได้กลับไปทำงานให้บ้านเมือง และมั่นใจว่าจะสามารถทำงานได้เป็นอย่างดี สามารถดึงเงินจากต่างชาติให้เข้ามาลงทุนได้ ตัวเองไม่ชอบไปกู้ แต่ชอบการลงทุนมากกว่า</p>
"อีกไม่นานเกินรอ ผมคงจะมาอยู่ข้างกายของพวกท่าน อีกไม่นานเกินรอคงได้ไปตอบแทน และอีกไม่นานเกินรอคงได้กลับไปถวายงานในหลวง เวลา 3 ปีที่ผ่านมา มันเหงาจริงๆ อยากกลับบ้านมากๆ"
<p><orgName>ยธ.</orgName>วอนถอนชื่อถวายฎีกา</p>
<p>ด้าน<orgName>กระทรวงยุติธรรม</orgName> ออกแถลงการณ์ทำความเข้าใจที่ถูกต้องกรณีการทูลเกล้าฯ ถวายฎีกาขอพระราชทานอภัยโทษ โดยมีเนื้อหาระบุว่า จากกรณีที่ประชาชนจำนวนมากถูกชักชวนให้ร่วมลงชื่อทูลเกล้าฯถวายฎีกาขอพระราชทานอภัยโทษให้แก่ พ.ต.ท.ทักษิณ ชินวัตร โดยอ้างว่าจะทำให้ พ.ต.ท.ทักษิณ พ้นจากการลงโทษจำคุกตามคำพิพากษาศาลนั้น การกระทำดังกล่าวก่อให้เกิดความสับสน และเข้าใจผิดเกี่ยวกับพระราชอำนาจ</p>
<p>1.พระราชอำนาจในการอภัยโทษได้ แต่ทั้งนี้จะต้องเป็นไปตามประมวลกฎหมายวิธีพิจารณาความอาญา มาตรา 259 2. กระบวนการทางกฎหมายข้างต้นนี้เป็นวิธีปฏิบัติที่ผ่านมาของกรมราชทัณฑ์ และกระทรวงยุติธรรมมาโดยตลอด ไม่เคยปฏิบัตินอกเหนือจากนี้ 3. กระทรวงยุติธรรมเชื่อว่า พสกนิกรชาว<orgName>ไทย</orgName>ทั้งปวงมีความจงรักภักดีต่อสถาบันพระมหากษัตริย์ ผู้ที่ร่วมลงชื่อเพื่อขอพระราชทานอภัยโทษกับกลุ่มคนดังกล่าว อาจมีความเข้าใจคลาดเคลื่อน เมื่อได้รับทราบและเข้าใจข้อเท็จจริงนี้แล้ว ขอให้ท่านดำเนินการถอนชื่อของท่านออกจากกระบวนการดังกล่าว</p></body>
</news>
