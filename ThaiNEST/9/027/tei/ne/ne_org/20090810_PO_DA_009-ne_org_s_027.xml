<teiHeader>
<fileDesc>
<titleStmt>
  <title>'สุดารัตน์'ครวญ'มาร์ค'ไม่สนแก้ปัญหาไข้หวัด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-10 18:01:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=13456  </bibl>
</sourceDesc>
</fileDesc>
</teiHeader>
<news>
<headline>'สุดารัตน์'ครวญ'มาร์ค'ไม่สนแก้ปัญหาไข้หวัด</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (10 ส.ค.) ที่โรงพยาบาลบำรุงราษฎร์ คุณหญิงสุดารัตน์ เกยุราพันธุ์ อดีต รมว.<orgName>สาธารณสุข</orgName> ซึ่งเข้าพักรักษาตัวเนื่องจากติดเชื้อไข้หวัดใหญ่สายพันธุ์ใหม่ 2009 ให้สัมภาษณ์ว่า คิดว่า วันนี้รัฐบาลน่าจะมีการจัดโซนนิ่ง เพื่อแบ่งแยกพื้นที่ที่มีผู้ติดเชื้อออกเป็นระดับต่าง ๆ อาทิ พื้นที่ที่มีผู้ติดเชื้ออย่างรุนแรงและจำนวนมาก ควรจัดเป็นพื้นที่สีแดง พื้นที่ที่มีผู้ติดเชื้อบางส่วน ควรจัดเป็นพื้นที่สีเหลือง และพื้นที่ที่ไม่มีผู้ติดเชื้อ ให้จัดเป็นพื้นที่สีเขียว ซึ่งแต่ละพื้นที่ควรมีมาตรการดูแลที่แตกต่างกันไปตามระดับความรุนแรงของโรค จากนั้นรัฐบาลควรจะกำหนดเป้าหมายที่ชัดเจนในการลดระดับความรุนแรง ไม่ควรปล่อยให้โรคดังกล่าวแพร่ระบาดออกไปอีก เนื่องจากช่วงนี้เริ่มเข้าฤดูฝน หากมีการแพร่ระบาดของโรคมากขึ้น จะทำให้ยากแก่การควบคุม และอาจจะเกิดภาวะดื้อยาได้</p>
<p>“รัฐบาลควรผลักดันเรื่องไข้หวัดใหญ่สายพันธุ์ใหม่เป็นวาระแห่งชาติ ไม่ใช่เอาแต่สนใจเรื่องแต่งตั้งโยกย้ายตำรวจ ซึ่งที่ผ่านมาไม่เคยเห็นนายกฯ ประชุมหารือถึงเรื่องดังกล่าว มัวแต่สนใจประชุมเรื่องโผตำรวจเท่านั้น มันน่าน้อยใจแทนประชาชน ทั้งที่เรื่องดังกล่าวมีผลกระทบถึงเศรษฐกิจด้วย ซึ่งถ้าโรคไข้หวัดใหญ่สายพันธุ์ใหม่ไม่ดีขึ้น เศรษฐกิจของประเทศก็น่าจะจมลงไปมากกว่านี้ แต่ถ้าเรื่องนี้ดีขึ้นเศรษฐกิจก็น่าจะฟื้นตัว“ คุณหญิงสุดารัตน์ กล่าว.</p></body>
</news>
