<teiHeader>
<fileDesc>
<titleStmt>
  <title>นายกฯ เตรียมสนับสนุนงบ กว่า 700 ล้านบาท สนับสนุนกองทุนสวัสดิการชุมชน  </title>
  <author>ปราโมทย์ ฐิติวงศ์ฤทธิ์(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208020110&tb=N255208  </bibl>
</sourceDesc>
</fileDesc>
</teiHeader>
<news>
<headline>นายกฯ เตรียมสนับสนุนงบ กว่า 700 ล้านบาท สนับสนุนกองทุนสวัสดิการชุมชน</headline>
<lead></lead>
<neck></neck>
<body><p>นายกรัฐมนตรี เตรียมสนับสนุนงบประมาณ กว่า 700 ล้านบาท สนับสนุนกองทุนสวัสดิการชุมชน เพราะเชื่อจะทำให้เกิดประโยชน์ต่อประชาชน ทั้งด้านคุณภาพชีวิตการออมในระยะยาว และความสัมพันธ์ในชุมชน พร้อมเตรียมผลักดันสวัสดิการชุมชนเป็นวาระแห่งชาติ นายอภิสิทธิ์ เวชชาชีวะ นายกรัฐมนตรี เป็นประธานเปิดงานสมัชชาสวัสดิการชุมชนแห่งชาติ ณ ศูนย์ประชุมนานาชาติเฉลิมพระเกียรติ มหาวิทยาลัยสงขลานครินทร์ จังหวัดสงขลา พร้อมมอบนโยบายรัฐบาลในการสนับสนุนสวัสดิการชุมชนว่า รัฐบาลจะสนับสนุนอย่างเต็มที่ เพราะเล็งเห็นว่าเป็นประโยชน์ต่อประชาชน ที่จะทำให้ประชาชนมีหลักประกันในคุณภาพชีวิตของตนเอง เป็นระบบที่ส่งเสริมการออมระยะยาว ฝึกฝนให้ประชาชนรู้จักประหยัดอดออม และมีการวางแผนการใช้จ่ายในอนาคต อีกทั้งจะทำให้เกิดความสัมพันธ์ที่ดีต่อกันในชุมชน ซึ่งจะทำให้คนในชุมชนมีดุลทางสังคมที่จะส่งผลดีต่อไทยในอนาคตด้วย โดยรัฐบาลจะผลักดันให้เรื่องของสวัสดิการชุมชนเป็นวาระแห่งชาติ ในการสร้างหลักประกันความมั่นคงของชุมชนฐานราก ฟื้นฟูทุนทางสังคมและความเข้มแข็งในการจัดการดูแล และในปีงบประมาณ 2553 รัฐบาลจะสมทบกองทุนสวัสดิการที่จัดตั้งแล้วกว่า 3,156 ตำบล และส่งเสริมให้มีการจัดตั้งสวัสดิการในชุมชนอีก 2,000 ตำบล รวมงบประมาณที่จะสนับสนุนทั้งสิ้น 727 ล้านบาท และจะสนับสนุนให้เกิดกองทุนสวัสดิการชุมชน ที่ครอบคลุมทั่วประเทศในปี 2555 โดยเบื้องต้น รัฐบาลได้จัดตั้ง<orgName>คณะกรรมการเสริมสร้างความเข้มแข็งของชุมชนแห่งชาติ</orgName> ที่จะร่วมพัฒนานโยบายเรื่องนี้จนเป็นโครงการที่ชัดเจน พร้อมนำเสนอต่อคณะรัฐมนตรีในเร็ววันนี้ด้วย ทั้งนี้ภายหลังนายกรัฐมนตรีมอบนโยบายแล้ว ทางตัวแทนของเครือข่าย<orgName>องค์กรสวัสดิการชุมชน</orgName> ได้ขึ้นกล่าวอวยพรแด่นายกรัฐมนตรี เนื่องจากวันพรุ่งนี้ (3 ส.ค.52) จะเป็นวันคล้ายวันเกิดของนายกรัฐมนตรี สำหรับการรักษาความปลอดภัย มีการตรึงกำลังเจ้าหน้าที่ตำรวจและทหารประมาณ 500 นาย ดูแลความปลอดภัยบริเวณโดยรอบการจัดงานอย่างเข้มงวด พร้อมกับมีการปรับสัญญาณโทรศัพท์ทุกเครือข่ายด้วย</p></body>
</news>
