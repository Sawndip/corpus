<teiHeader>
<fileDesc>
<titleStmt>
  <title>ยิ่งลักษณ์ขึ้นศาล  "หลั่งน้ำตา"อ้อน  ค้านยึดทรัพย์"พี่"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/07/news_29249162.php?news_id=29249162  </bibl>
</sourceDesc>
</fileDesc>
</teiHeader>
<news>
<headline>ยิ่งลักษณ์ขึ้นศาล  "หลั่งน้ำตา"อ้อน  ค้านยึดทรัพย์"พี่"</headline>
<lead>“ยิ่งลักษณ์ ชินวัตร” ขึ้นเบิกความต่อ<orgName>ศาลฎีกาฯ</orgName> คดียึดทรัพย์ 7.6 หมื่นล้าน ยันซื้อจากพี่ชายถูกต้อง แต่ในชั้นไต่สวนของ คตส.กลับไม่เคยสอบถามเกี่ยวกับการซื้อขายของหุ้นชินคอร์ป และไม่ได้รับโอกาสพิสูจน์ทรัพย์ หลั่งน้ำตาอ้อนขอความเป็นธรรม เมื่อพูดถึงความสัมพันธ์ในครอบครัว “ชินวัตร”</lead>
<neck></neck>
<body><p>องค์คณะผู้พิพากษา<orgName>ศาลฎีกาแผนกคดีอาญา</orgName>ของผู้ดำรงตำแหน่งทางการเมือง ออกนั่งบัลลังก์ไต่สวนพยานผู้ถูกกล่าวหาและผู้คัดค้าน ในคดีที่อัยการสูงสุดเป็นผู้ร้องขอให้ทรัพย์สินของ พ.ต.ท.ทักษิณ ชินวัตร อดีตนายกรัฐมนตรี และบุคคลในครอบครัว มูลค่า 7.6 หมื่นล้านบาท ที่ได้จากการขายหุ้นในเครือ<orgName>บริษัทชินคอร์ป</orgName> ให้ตกเป็นของแผ่นดิน เนื่องจาก พ.ต.ท.ทักษิณ มีพฤติกรรมร่ำรวยผิดปกติ วานนี้ (6 ส.ค.)</p>
<p>ทั้งนี้ ในช่วงเช้า นายธีระชัย ภูวนาถนรานุบาล เลขาธิการ<orgName>สำนักงานคณะกรรมการกำกับหลักทรัพย์และตลาดหลักทรัพย์</orgName> (<orgName>ก.ล.ต.</orgName>) พยานผู้คัดค้าน ได้เบิกความในประเด็นที่ศาลสอบถามถึงความแตกต่างในการซื้อขายหุ้นในและนอกตลาดหลักทรัพย์ โดยนายธีระชัย ชี้แจงว่า หากเป็นการซื้อในตลาดหลักทรัพย์จะได้สิทธิพิเศษยกเว้นภาษี และต้องปฏิบัติตามกฎระเบียบของกฎหมายหลักทรัพย์ ส่วนการซื้อขายนอกตลาดจะไม่ได้รับสิทธิประโยชน์พิเศษ และไม่จำเป็นต้องปฏิบัติตามกฎหมายหลักทรัพย์</p>
<p>นอกจากนี้ ศาลได้สอบถามความเกี่ยวข้องของคดีปกปิดโครงสร้างผู้ถือหุ้น <orgName>บริษัท เอสซี แอสเสท คอร์ปอเรชั่น จำกัด (มหาชน)</orgName> โดยนายธีระชัย ชี้แจงว่า <orgName>สำนักงาน ก.ล.ต.</orgName>ได้พบข้อมูล ซึ่งสันนิษฐานว่าเป็นการกระทำตามความผิดกฎหมายหลักทรัพย์ จึงส่งเรื่องไปยัง<orgName>กรมสอบสวนคดีพิเศษ</orgName> (<orgName>ดีเอสไอ</orgName>) เพื่อสอบสวนตามกฎหมาย ส่วนที่มีการสั่งไม่ฟ้องคดีนั้น ทราบจากข่าวเช่นกัน แต่ไม่ทราบว่าเป็นเพราะเหตุใด</p>
<p>ต่อมาในช่วงบ่าย น.ส.ยิ่งลักษณ์ ชินวัตร น้องสาว พ.ต.ท.ทักษิณ ได้เบิกความในฐานะพยาน โดยชี้แจงถึงการซื้อหุ้นจาก พ.ต.ท.ทักษิณ เมื่อวันที่ 1 ก.ย.2543 จำนวน 2 ล้านหุ้น มูลค่า 20 ล้านบาท โดยระบุว่า ได้แบ่งชำระเงินเป็น 2 งวด โดยเป็นเงินที่ได้จากการปันผลของหุ้นที่ซื้อมา ซึ่งการที่ไม่ต้องจ่ายดอกเบี้ยเป็นเพราะ พ.ต.ท.ทักษิณ เห็นเป็นน้องและไม่ได้ตั้งใจจะขายให้ตั้งแต่แรก</p>
<p>น.ส.ยิ่งลักษณ์ กล่าวต่อว่า ได้ขอแบ่ง โดยขอซื้อเพียง 2 ล้านหุ้น ตามกำลังของตน และมีหลักฐานการซื้อหุ้นถูกต้องจากตลาดหลักทรัพย์ และได้รับปันผลจากหุ้นดังกล่าวถึง 6 ครั้ง เป็นจำนวนประมาณ 97.2 ล้านบาท โดยนำเงินมาชำระคืนให้ พ.ต.ท.ทักษิณ ส่วนที่เหลือนำไปตกแต่งบ้าน ไม่เคยนำเงินไปให้คุณหญิงพจมาน ดามาพงศ์ อดีตภริยา พ.ต.ท.ทักษิณ ตามที่<orgName>คณะกรรมการตรวจสอบการกระทำที่ก่อให้เกิดความเสียหายแก่รัฐ</orgName> (<orgName>คตส.</orgName>) กล่าวหา</p>
<p>น.ส.ยิ่งลักษณ์ กล่าวว่า ต่อมานายบรรณพจน์ ดามาพงศ์ บอกกับตนว่า จะขายหุ้นให้กลุ่มบริษัทเทมาเส็กหรือไม่ เพราะคนอื่นๆ ได้ตัดสินขายไปแล้ว ตนจึงตัดสินใจขาย โดยมอบหมายให้นางกาญจนาภา หงษ์เหิน เป็นผู้ดูแลการซื้อขาย ซึ่งได้เงินมาทั้งหมด 982,365,125 บาท จึงนำเงินไปบริจาคให้<orgName>มูลนิธิไทยคม</orgName> นำไปลงทุนในกองทุนต่างๆ รวมทั้งให้กู้ยืมและนำใช้หนี้บางส่วน
แต่เงินจำนวน 337 ล้านบาท ก็ถูกอายัด โดยไม่มีการนำเงินดังกล่าวให้ พ.ต.ท.ทักษิณ หรือคุณหญิงพจมาน ตามที่ถูกกล่าวหา และในการเบิกเงินก็ให้ น.ส.เนตรนภา เดชะหิรัญ เลขานุการของตน เป็นผู้ดำเนินการ ซึ่ง <orgName>คตส.</orgName>เข้าใจผิดว่า เป็น น.ส.เนตรนภา ทรัพย์ประเสริฐ ซึ่งเป็นเลขานุการของคนอื่น</p>
<p>น.ส.ยิ่งลักษณ์ กล่าวด้วยว่า ที่ผ่านมาในชั้นไต่สวนของ <orgName>คตส.</orgName> ได้เรียกไปไต่สวนในฐานะพยานนานถึง 9 ชั่วโมง แต่ไม่เคยสอบถามเกี่ยวกับการซื้อขายของหุ้นชินคอร์ป และต่อมาก็มีคำสั่งอายัดทรัพย์ ซึ่งตนก็ขอพิสูจน์ทรัพย์ แต่กลับไม่ได้รับโอกาสให้พิสูจน์ ทั้งนี้ จึงขอความเป็นธรรมจากศาลว่า ทรัพย์ที่ซื้อมาเป็นไปด้วยสุจริต</p>
<p>ผู้สื่อข่าวรายงานด้วยว่า ในบางช่วงของการเบิกความ เมื่อ น.ส.ยิ่งลักษณ์ พูดถึงความสัมพันธ์ในครอบครัวจะเป็นไปด้วยน้ำเสียงสั่นเครือ โดยเฉพาะเมื่อพูดถึง พ.ต.ท.ทักษิณ ว่า ก่อนมารดาเสียชีวิตได้ให้พยาบาลอัดเทปไว้ว่า เป็นห่วงตน เพราะเป็นลูกคนสุดท้องและยังเรียนหนังสือไม่จบ จึงบอกฝาก พ.ต.ท.ทักษิณ ให้ช่วยดูแล ส่งเสียให้เรียนจนจบ ดังนั้น พ.ต.ท.ทักษิณ จึงไม่ใช่แค่พี่ชาย แต่เป็นเหมือนพ่อที่ส่งเสียจนเรียนจบและมีฐานะมั่นคง</p></body>
</news>
