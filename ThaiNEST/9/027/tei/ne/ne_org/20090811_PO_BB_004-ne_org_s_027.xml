<teiHeader>
<fileDesc>
<titleStmt>
  <title>นายกฯบี้ผบ.ตร.ลาลงใต้ต่อ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/11/news_29268153.php?news_id=29268153  </bibl>
</sourceDesc>
</fileDesc>
</teiHeader>
<news>
<headline>นายกฯบี้ผบ.<orgName>ตร.</orgName>ลาลงใต้ต่อ</headline>
<lead>นายกฯ อ้าง “พัชรวาท” เตรียมลาลงใต้ต่อหลัง 12 สิงหาฯ ตั้ง “วิเชียร” รักษาการแทนอีกรอบ ยันไม่เกี่ยวปมแต่งตั้งโยกย้าย ด้าน ผบ.<orgName>ตร.</orgName>ตั้งป้อมสู้ ทำหนังสือเวียนแจ้งฝ่ายการเมือง-ลูกน้อง กลับมาทำหน้าที่ปกติแล้ว แถมเปิดเซฟเฮ้าส์เก็บตัว “มือทำโผ” ป้องกันล้วงลูก “นิพนธ์” เรียกคนสนิท “พัชรวาท” ถกโผนายพัน หลังฝ่ายทะเบียนพลโบ้ยกอดโผไว้คนเดียว</lead>
<neck></neck>
<body><p>นายกรัฐมนตรีแก้ปัญหาความสับสนภายในสำนักงานตำรวจแห่งชาติ หลังจาก พล.ต.อ.พัชรวาท วงษ์สุวรรณ ผู้บัญชาการ<orgName>ตำรวจแห่งชาติ</orgName> (ผบ.<orgName>ตร.</orgName>) เดินทางกลับจากปฏิบัติภารกิจในต่างประเทศเร็วกว่ากำหนด ทำให้ พล.ต.อ.วิเชียร พจน์โพธิ์ศรี ที่ปรึกษา (สบ 10) ที่นายกฯ แต่งตั้งให้ทำหน้าที่รักษาราชการแทน ผบ.<orgName>ตร.</orgName>สิ้นสภาพ โดยบอกว่า พล.ต.อ.พัชรวาท จะลาราชการอีกครั้งหลังวันที่ 12 ส.ค.เพื่อปฏิบัติภารกิจในภาคใต้</p>
<p>นายอภิสิทธิ์ เวชชาชีวะ นายกรัฐมนตรี ให้สัมภาษณ์เมื่อเย็นวานนี้ (10 ส.ค.) ถึงการกลับมาปฏิบัติราชการของ พล.ต.อ.พัชรวาท ว่า ผบ.<orgName>ตร.</orgName>ได้ทำหนังสือถึงเขาโดยผ่านนายสุเทพ เทือกสุบรรณ รองนายกรัฐมนตรีฝ่ายความมั่นคง ซึ่งกำกับดูแล<orgName>สำนักงานตำรวจแห่งชาติ</orgName>แล้วว่า ตามที่ได้เคยปรารภไว้ตอนที่ลาราชการไปต่างประเทศ และจะกลับมาร่วมงานพระราชพิธีในวันที่ 11-12 ส.ค.นั้น ปรากฏว่ามีพายุไต้ฝุ่นที่ประเทศจีน จึงมีความจำเป็นต้องกลับมาก่อน เพราะเกรงว่าหากกลับตามกำหนดเดิม อาจไม่สามารถมาร่วมพระราชพิธีต่างๆ ได้ทัน</p>
<p>อย่างไรก็ดี หลังจากวันที่ 12 ส.ค. ผบ.<orgName>ตร.</orgName>ระบุว่า จะไปปฏิบัติภารกิจในภาคใต้ และขอให้มีการแต่งตั้งรักษาราชการแทน ผบ.<orgName>ตร.</orgName> ซึ่งน่าจะเป็น พล.ต.อ.วิเชียร แต่ทั้งนี้ ไม่มีประเด็นอะไรที่จะเกี่ยวข้องหรือทำให้คนวิตกกังวลกับสิ่งที่พูดกันมากว่าจะเข้าประชุม<orgName>คณะกรรมการข้าราชการตำรวจ</orgName> (<orgName>ก.ตร.</orgName>) เพื่อพิจารณาบัญชีแต่งตั้งโยกย้าย
“ผมขอยืนยันว่าไม่มี จะเห็นได้ว่าวันนี้มีการออกหมายจับเพิ่มในคดีลอบยิงนายสนธิ ลิ้มทองกุล แกนนำ<orgName>พันธมิตรประชาชนเพื่อประชาธิปไตย</orgName>แล้ว” นายกรัฐมนตรีระบุ
ผู้สื่อข่าวถามว่า เมื่อ ผบ.<orgName>ตร.</orgName>กลับมา จะถือว่าลาราชการอยู่หรือกลับมาทำหน้าที่ปกติแล้ว นายกฯ กล่าวว่า เมื่อกลับมาแล้วและเพื่อไม่ให้เกิดความสับสน ให้ถือว่าไม่มีการรักษาราชการแทน ผบ.<orgName>ตร.</orgName> แต่ก็ไม่มีประเด็นอะไร เพราะ ผบ.<orgName>ตร.</orgName>ไม่ได้เกี่ยวข้องกับเรื่องที่วิพากษ์วิจารณ์กันอยู่ และหลังวันที่ 12 ส.ค. ผบ.<orgName>ตร.</orgName>จะไปปฏิบัติราชการในภาคใต้ ยืนยันว่าไม่เกี่ยวกับการโยกย้ายและอะไรทั้งสิ้นในตอนนี้
“ขอความกรุณาว่าอย่าทำให้เกิดข่าวหรือตื่นตระหนักตกใจหวาดระแวง ขอให้ทุกคนทำงานตามปกติ” นายกฯ กล่าวย้ำ</p>
<p>เมื่อซักว่า ผบ.<orgName>ตร.</orgName>ลงไปปฏิบัติภารกิจในภาคใต้ ถือเป็นการปฏิบัติภารกิจในประเทศ เหตุใดจึงต้องมีการแต่งตั้งรักษาราชการแทน ผบ.<orgName>ตร.</orgName>อีก นายกฯ กล่าวว่า เพราะไม่สามารถดูแลและบริหารงานต่างๆ ได้ อย่างไรก็ดี ไม่ทราบว่า ผบ.<orgName>ตร.</orgName>จะเดินทางไปกี่วัน เพราะรายงานมาเท่านี้ เมื่อถามอีกว่า จะมีการรักษาราชการถึง 30 วันใช่หรือไม่ แต่นายกฯ ปฏิเสธที่จะตอบคำถาม</p>
<p>ผบ.<orgName>ตร.</orgName>ทำหนังสือแจ้งกลับทำหน้าที่แล้ว</p>
<p>ด้านความเคลื่อนไหวของ พล.ต.อ.พัชรวาท ได้ทำบันทึกข้อความเรื่อง “ผบ.<orgName>ตร.</orgName>กลับจากเดินทางไปราชการ” ลงวันที่ 9 ส.ค.ถึงจเร<orgName>ตำรวจแห่งชาติ</orgName> รอง ผบ.<orgName>ตร.</orgName> ที่ปรึกษา (สบ 10) ผู้ช่วย ผบ.<orgName>ตร.</orgName> รองจเร<orgName>ตำรวจแห่งชาติ</orgName> (สบ 9) ผู้บัญชาการ และผู้ดำรงตำแหน่งเทียบเท่าผู้บังคับการในสังกัดสำนักงาน ผบ.<orgName>ตร.</orgName> โดยระบุว่า บัดนี้ ผบ.<orgName>ตร.</orgName>เสร็จสิ้นภารกิจเดินทางไปราชการ ณ ประเทศสาธารณรัฐประชาชนจีน และเดินทางกลับมาปฏิบัติราชการตามระเบียบกฎหมายตามปกติแล้ว</p>
<p>นอกจากนี้ พล.ต.อ.พัชรวาท ยังทำบันทึกข้อความเรื่อง “รายงานการกลับจากเดินทางไปราชการต่างประเทศ” ลงวันที่ 9 ส.ค. ถึงนายกรัฐมนตรี ผ่านนายสุเทพ โดยให้เหตุผลว่าสาเหตุที่เดินทางกลับก่อนกำหนด เนื่องจากได้รับการแจ้งเตือนพายุมรสุมฤดูร้อนเข้าสู่พื้นที่การปฏิบัติภารกิจที่สาธารณรัฐประชาชนจีน ตั้งแต่วันที่ 9 ส.ค. เป็นต้นไป ซึ่งเห็นว่าเป็นช่วงใกล้ถึงวโรกาสถวายความจงรักภักดีเทิดพระเกียรติในวันเฉลิมพระชนมพรรษา สมเด็จพระนางเจ้าฯ พระบรมราชินีนาถ ซึ่งเป็นภารกิจที่สำคัญที่สุดของตนและ<orgName>สำนักงานตำรวจแห่งชาติ</orgName> จึงสมควรเดินทางกลับประเทศไทยในวันที่ 8 ส.ค. และมอบหมายภารกิจที่เหลือ ณ ประเทศสาธารณรัฐประชาชนจีน ให้ข้าราชการตำรวจชั้นผู้ใหญ่ร่วมคณะเป็นผู้ประสานและปฏิบัติภารกิจต่อไป</p>
<p>ผู้สื่อข่าวรายงานว่า เมื่อช่วงเช้าวานนี้ พล.ต.อ.พัชรวาท เดินทางไปยังสำนักงาน ผบ.ตร.ชั้น 7 สำนักงานตำรวจแห่งชาติ และใช้เวลาอยู่ในสำนักงานเพียง 10 นาที ก็เดินทางออกไปข้างนอก โดยไม่ทราบว่ามีภารกิจที่ใด</p>
<p>ผบ.เหล่าทัพตบเท้าแสดงพลังอุ้ม ผบ.<orgName>ตร.</orgName></p>
<p>มีรายงานว่า ในวันที่ 11 ส.ค. เป็นวันคล้ายวันเกิดครบ 64 ปีของ พล.อ.ประวิตร วงษ์สุวรรณ รัฐมนตรีว่าการ<orgName>กระทรวงกลาโหม</orgName> พี่ชายของ พล.ต.อ.พัชรวาท ซึ่งในโอกาสนี้ พล.อ. ประวิตร จะเป็นประธานในพิธีเปิดมูลนิธิป่ารอยต่อ 5 จังหวัด ซึ่งตั้งอยู่ในกรมทหารราบที่ 1 มหาดเล็กรักษาพระองค์ (ร.1 รอ.) เพื่อให้ พล.อ.อภิชาต เพ็ญกิตติ ปลัด<orgName>กระทรวงกลาโหม</orgName> นำผู้บัญชาการเหล่าทัพทุกเหล่าทัพตบเท้าเข้าอวยพรวันเกิดด้วย</p>
<p>มีรายงานว่า กิจกรรมดังกล่าวเกิดขึ้นท่ามกลางกระแสข่าวความไม่เข้าใจกันระหว่างนายกฯ กับ พล.อ.ประวิตร จากความขัดแย้งเรื่องปลด พล.ต.อ.พัชรวาท ออกจากตำแหน่ง ผบ.<orgName>ตร.</orgName> จึงทำให้มีการวิเคราะห์กันว่า เป็นการสร้างภาพแสดงพลังเพื่อให้นายกฯ เห็นว่าผู้บัญชาการเหล่าทัพยังคงจับมือกันอย่างเหนียวแน่นในสถานการณ์การเมืองปัจจุบัน
แหล่งข่าวซึ่งเป็นนายทหารระดับสูงในกองทัพ เผยว่า ปัญหาความขัดแย้งระหว่างนายกฯกับรัฐมนตรีกลาโหม กำลังบานปลายขึ้นตามลำดับ โดยเฉพาะที่นายกฯ ให้สัมภาษณ์ว่า พล.ต.อ.พัชรวาท จะลาราชการลงไปปฏิบัติภารกิจในภาคใต้ ซึ่งทำให้ พล.อ.ประวิตร ไม่พอใจอย่างมาก เพราะเห็นว่าไม่ยุติธรรมกับน้องชาย และสร้างความสับสนในตำแหน่ง ผบ.<orgName>ตร.</orgName>ของ พล.ต.อ.พัชรวาท</p>
<p>แหล่งข่าวบอกด้วยว่า ตอนนี้มีกระแสข่าวลือเกิดขึ้นมากมาย โดยเฉพาะการย้าย พล.อ.อนุพงษ์ เผ่าจินดา ผู้บัญชาการ<orgName>ทหารบก</orgName> (ผบ.<orgName>ทบ.</orgName>) ออกจากตำแหน่ง เพราะเห็นว่า พล.อ.อนุพงษ์ มีความสนิทสนมกับ พล.อ.ประวิตร มากเกินไป และเกรงว่าหากทั้งคู่จับมือกัน จะทำให้รัฐบาลบริหารประเทศลำบาก ทำให้ฝ่ายการเมืองมีแนวคิดเข้ามาจัดแถวใหม่ แต่ติดพระราชบัญญัติการจัดระเบียบ<orgName>กระทรวงกลาโหม</orgName> พ.ศ. 2551 ทำให้ไม่สามารถแทรกแซงได้</p>
<p>“นิพนธ์”เรียกคนสนิทผบ.<orgName>ตร.</orgName>ถามโผโยกย้าย</p>
<p>วันเดียวกัน พล.ต.ท.สุวัฒน์ จันทร์อิทธิกุล ผู้ช่วย ผบ.<orgName>ตร.</orgName> นายตำรวจคนสนิทของ พล.ต.อ.พัชรวาท ซึ่งเป็นผู้จัดทำบัญชีแต่งตั้งโยกย้ายข้าราชการตำรวจระดับรองผู้บังคับการ (รอง ผบก.) จนถึงชั้นประทวน ตามโครงสร้างใหม่ของ<orgName>สำนักงานตำรวจแห่งชาติ</orgName> จำนวน 150,000 ตำแหน่ง ได้เดินทางเข้าพบ นายนิพนธ์ พร้อมพันธุ์ เลขาธิการนายกรัฐมนตรี ที่ตึกไทยคู่ฟ้า ทำเนียบรัฐบาล และหารือกันประมาณ 1 ชั่วโมง</p>
<p>ทั้งนี้ ประเด็นการหารือคาดว่าน่าจะเป็นการสอบถามว่า บัญชีแต่งตั้งโยกย้ายระดับรอง ผบก.ถึงชั้นประทวน จะดำเนินการเสร็จสิ้นภายในวันที่ 16 ส.ค. ซึ่งเป็นวันที่พระราชกฤษฎีกาแบ่งส่วนราชการ<orgName>สำนักงานตำรวจแห่งชาติ</orgName>ฉบับใหม่ จะลงประกาศในราชกิจจานุเบกษาหรือไม่
อย่างไรก็ดี เป็นที่น่าสังเกตว่า ก่อนหน้านี้ นายกฯ ได้เรียก พล.ต.อ.วิเชียร และ พล.ต.ต.ชนาภัทร เชยสมบัติ ผู้บังคับการทะเบียนพล (ผบก.ทพ.) ไปหารือเรื่องการแต่งตั้งโยกย้าย แต่ได้รับแจ้งว่าบัญชีแต่งตั้งโยกย้ายทั้งหมดอยู่ที่ พล.ต.ท.สุวัฒน์ เพียงคนเดียว ผบก.ทพ.มีแค่บัญชีแต่งตั้งที่แต่ละกองบัญชาการทำเสนอมาเท่านั้น ทั้งที่ความจริงแล้ว ผบก.ทพ.ต้องเป็นผู้ดูแลบัญชีดังกล่าวทั้งหมด จุดนี้น่าจะเป็นสาเหตุที่นายนิพนธ์ เรียก พล.ต.ท.สุวัฒน์ เข้าพบดังกล่าว</p>
<p>พัชรวาทเปิดเซฟเฮ้าส์เก็บตัวมือทำโผ</p>
<p>สำหรับกระบวนการจัดทำบัญชีแต่งตั้งโยกย้ายระดับรอง ผบก.ถึงชั้นประทวนนั้น มีรายงานว่า พล.ต.อ.พัชรวาท ได้สั่งการให้เจ้าหน้าที่กองทะเบียนพล ที่มีหน้าที่จัดทำบัญชี เตรียมเสื้อผ้าสำหรับค้างแรมได้นานประมาณ 4 วัน จากนั้นได้สั่งให้เจ้าหน้าที่ทั้งหมดไปเก็บตัวที่เซฟเฮ้าส์แห่งหนึ่ง เพื่อไม่ให้มีการกดดันจากฝ่ายใดๆ ในการจัดทำบัญชีแต่งตั้งโยกย้าย</p>
<p>นอกจากนั้น ยังมีเสียงวิจารณ์จากข้าราชการตำรวจในสำนักงานตำรวจแห่งชาติ ว่า หลังจากที่นายกรัฐมนตรีออกมาให้สัมภาษณ์ ว่า ผบ.<orgName>ตร.</orgName>ขอลาราชการต่อเพื่อไปปฏิบัติภารกิจในภาคใต้ ทำให้เกิดความสับสน ว่า บัญชีการแต่งตั้งโยกย้ายระดับ รอง ผบก.ลงไป ใครจะเป็นผู้พิจารณาระหว่าง พล.ต.อ.วิเชียร กับ พล.ต.อ.พัชรวาท
<orgName>ปชป.</orgName>อ้างเจรจา ผบ.<orgName>ตร.</orgName>แล้ว-วิเชียรทำใจ</p>
<p>แหล่งข่าวจาก<orgName>พรรคประชาธิปัตย์</orgName> เผยว่า การกลับมาทำหน้าที่ของ พล.ต.อ.พัชรวาท นั้น จริงๆ ได้มีการหารือกับนายกรัฐมนตรีแล้ว โดยจะกลับมาทำหน้าที่เพื่อร่วมพระราชพิธีในวันเฉลิมพระชนมพรรษา สมเด็จพระนางเจ้าฯ พระบรมราชินีนาถเท่านั้น หลังจากนั้น ผบ.<orgName>ตร.</orgName>จะขอลาต่อเป็นระยะๆ จนกระทั่งครบวาระเกษียณอายุราชการในเดือน ต.ค.นี้
ขณะที่ นายสุริยะใส กตะศิลา เลขาธิการ<orgName>พรรคการเมืองใหม่</orgName> กล่าวถึง การกลับมาปฏิบัติหน้าที่ก่อนกำหนดของ พล.ต.อ.พัชรวาท ว่า น่าจะเกี่ยวกับโผโยกย้ายตำรวจ ฉะนั้นนายกฯ ต้องมีความชัดเจนในเรื่องนี้</P>
<p>พล.ต.อ.วิเชียร พจน์โพธิ์ศรี ที่ปรึกษา สบ 10 กล่าวขณะเดินทางเข้าร่วมประชุมศูนย์ปฏิบัติการ<orgName>กองบัญชาการตำรวจนครบาล</orgName> ว่า ขณะนี้ พล.ต.อ.พัชรวาท กลับมาปฏิบัติหน้าที่ดังเดิมแล้ว ส่วนเขาก็จะกลับไปปฏิบัติหน้าที่ในตำแหน่งที่ปรึกษา สบ 10 ต่อไป</P>
<p>ออกหมายจับเพิ่ม“สิบเอกรบพิเศษ”</p>
<p>วันเดียวกัน พนักงานสอบสวนคดีลอบยิงนายสนธิ ได้ขออนุมัติจากศาลอาญาเพื่อออกหมายจับ ส.อ.สมชาย บุญนาค สังกัดกองร้อย<orgName>กองบังคับการกรมรบพิเศษที่ 3</orgName> ค่ายเอราวัณ จ.ลพบุรี โดยศาลได้อนุมัติหมายจับให้ตามที่ร้องขอ ในข้อหา 1.ร่วมกันพยายามฆ่าผู้อื่นโดยไตร่ตรองไว้ก่อน 2.มีอาวุธปืน เครื่องกระสุนปืนและวัตถุระเบิดพกพาไปในเมือง หมู่บ้าน หรือแหล่งที่อยู่อาศัยโดยไม่ได้รับอนุญาต 3.ฆ่าผู้อื่นโดยไตร่ตรองไว้ก่อน 4.ยิงปืนโดยใช้ดินระเบิดโดยไม่มีเหตุอันควรในเมืองหรือที่ชุมนุมชน และ 5.ร่วมกันตั้งแต่ 5 คนขึ้นไปกระทำการเป็นซ่องโจร</p>
<p>แหล่งข่าวจากชุดสอบสวน เผยว่า แนวทางการสืบสวนพบว่า ส.อ.สมชาย เป็นทหารสังกัดเดียวกับ จ.ส.อ.ปัญญา สิงเหรา ที่ถูกออกหมายจับก่อนหน้านี้ โดยชุดสืบสวนตรวจสอบการใช้โทรศัพท์พบว่า ส.อ.สมชาย ร่วมอยู่ในทีมลอบยิงนายสนธิด้วย และได้หลบหนีไปแล้ว</p></body>
</news>
