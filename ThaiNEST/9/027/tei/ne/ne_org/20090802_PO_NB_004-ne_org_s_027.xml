<teiHeader>
<fileDesc>
<titleStmt>
  <title>กกต.นครนายก ส่งเสริมเยาวชนเรียนรู้ประชาธิปไตยในรูปแบบค่ายเยาวชน  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208020033&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline><orgName>กกต.นครนายก</orgName> ส่งเสริมเยาวชนเรียนรู้ประชาธิปไตยในรูปแบบค่ายเยาวชน</headline>
<lead></lead>
<neck></neck>
<body><p><orgName>สำนักงานคณะกรรมการการเลือกตั้งประจำจังหวัดนครนายก</orgName> ส่งเสริมเยาวชนเรียนรู้ประชาธิปไตยในรูปแบบค่ายเยาวชน ให้เยาวชนผู้มีสิทธิ์เลือกตั้งครั้งแรกมีความรู้ในกระบวนการเลือกตั้งทุกระดับ ที่ค่ายลูกเสือศรีกะอางแคมป์ ตำบลศรีกะอาง อำเภอบ้านนา จังหวัดนครนายก ศาสตราจารย์พลตรีชัยยง ศรจิตติ ประธาน<orgName>กรรมการเลือกตั้งประจำจังหวัดนครนายก</orgName> เป็นประธานในพิธีเปิดค่ายเยาวชนเพื่อการเรียนรู้ประชาธิปไตยและการเลือกตั้ง โดย<orgName>สำนักงานคณะกรรมการการเลือกตั้งประจำจังหวัดนครนายก</orgName>จัดขึ้น เพื่อส่งเสริมให้เยาวชนทั้งในและนอกสถานศึกษาเกิดการเรียนรู้การปกครองในระบอบประชาธิปไตยในรูปแบบค่ายประชาธิปไตย และมีความรู้สึกที่ดีต่อการปกครองระบอบประชาธิปไตย อันมีพระมหากษัตริย์ทรงเป็นประมุข อีกทั้งเป็นการเตรียมการให้เยาวชนผู้มีสิทธิ์เลือกตั้งครั้งแรกได้มีความรู้ในกระบวนการเลือกตั้งทุกระดับทั้งระดับท้องถิ่นและระดับชาติ มีวิจารณญาณในการตัดสินใจเลือกผู้สมัครรับเลือกตั้งที่มีคุณสมบัติเหมาะสมไปทำหน้าที่แทนประชาชนในอนาคต สำหรับเยาวชนที่เข้ารับการอบรมครั้งนี้ เป็นเยาวชนทั้งในสถานศึกษาและนอกสถานศึกษา ที่มีอายุระหว่าง 16-18 ปี จำนวน 80 คน คาดหวังว่าเยาวชนซึ่งเป็นผู้มีสิทธิ์เลือกตั้งในอนาคตจะมีศักยภาพในการตัดสินใจเลือกผู้สมัครรับเลือกตั้งได้อย่างถูกต้อง เหมาะสม </p></body>
</news>
