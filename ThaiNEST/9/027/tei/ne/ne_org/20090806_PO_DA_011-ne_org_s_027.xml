<teiHeader>
<fileDesc>
<titleStmt>
  <title>'บุญจง'เผยยอดค้านถวายฎีกากว่าล้านคน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-08-06 14:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=12691  </bibl>
</sourceDesc>
</fileDesc>
</teiHeader>
<news>
<headline>'บุญจง'เผยยอดค้านถวายฎีกากว่าล้านคน</headline>
<lead></lead>
<neck></neck>
<body><p>วันนี้(6 ส.ค.) ที่ตึกสันติไมตรี ทำเนียบรัฐบาล นายบุญจง วงศ์ไตรรัตน์ รมช.<orgName>มหาดไทย</orgName> ให้สัมภาษณ์ถึงข่าวที่ว่า<orgName>กระทรวงมหาดไทย</orgName>ตั้งเป้าล่ารายชื่อประชาชนที่คัดค้านการล่าชื่อถวายฎีกาของ<orgName>กลุ่มคนเสื้อแดง</orgName>เพื่อขอพระราชทานอภัยโทษให้กับ พ.ต.ท.ทักษิณ ชินวัตร อดีตนายกรัฐมนตรี ให้ได้มากกว่า 5 ล้านรายชื่อ ว่า ไม่มีเป้าหมาย โดยให้แต่ละจังหวัดดำเนินการกันไปเอง ซึ่งตอนนี้มีตัวเลขที่ถูกส่งเข้ามาประมาณ 1 ล้านกว่ารายชื่อ ทั้งนี้หลักใหญ่ที่เราทำอยู่ในพื้นที่คือ สื่อสารทำความเข้าใจกับประชาชนให้รู้ว่าการขอพระราชทานอภัยโทษนั้นสามารถทำได้ถ้าอยู่ภายใต้กฎหมายและหลักเกณฑ์ แต่สิ่งที่เกิดขึ้นในตอนนี้ขัดต่อกฎหมายอย่างไร</p>
<p>เมื่อถามว่า <orgName>กระทรวงมหาดไทย</orgName>จะนำรายชื่อประชาชนที่คัดค้านการถวายฎีกา ยื่นประกบกับรายชื่อของกลุ่มคนที่ขอพระราชทานอภัยโทษ ในวันที่ 17 ส.ค.นี้ ด้วยหรือไม่  รมช.<orgName>มหาดไทย</orgName> กล่าวว่า ไม่มี จะไม่มีการทำอะไรที่เกินกว่ากฎหมายกำหนด แต่เป็นการรวบรวมให้เห็นว่าประชาชนที่เข้าใจถึงวิธีการที่ถูกต้องแล้วเขาประสงค์ที่จะขอลงชื่อคัดค้าน โดยไม่มีการตั้งเป้าว่าจังหวัดนี้ต้องได้รายชื่อ 200,000 หรือ 500,000 คน.
</p></body>
</news>
