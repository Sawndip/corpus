<teiHeader>
<fileDesc>
<titleStmt>
  <title>มติสมาชิกรัฐสภาอาเซียน ประณามทดลองนิวเคลียร์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/06/news_29240678.php?news_id=29240678  </bibl>
</sourceDesc>
</fileDesc>
</teiHeader>
<news>
<headline>มติสมาชิก<orgName>รัฐสภาอาเซียน</orgName> ประณามทดลองนิวเคลียร์</headline>
<lead>สมาชิก<orgName>รัฐสภาอาเซียน</orgName> ร่วมกันประณามการทดลองอาวุธนิวเคลียร์ในภูมิภาค ห่วงการสร้างเขื่อนพลังน้ำกั้นแม่โขง กระทบ<orgName>อาเซียน</orgName> จี้ประสานร่วมมือออกกฎหมายแก้ปัญหาเศรษฐกิจ-ยาเสพติด ขณะที่ไทยได้รับเกียรติเป็นเจ้าภาพจัดประชุมสมัชชา<orgName>สหภาพรัฐสภา</orgName> (<orgName>IPU</orgName>) ต้นปีหน้า ที่มีสมาชิก 153 ชาติ เลขาธิการ<orgName>สหภาพรัฐสภา</orgName> ระบุเป็นการประชุมที่ใหญ่ที่สุดในโลกซึ่งไม่เคยมีมาก่อน</lead>
<neck></neck>
<body><p>การประชุมใหญ่สมัชชา<orgName>รัฐสภาอาเซียน</orgName> ณ โรงแรมรอยัลคลิฟ บีช รีสอร์ท พัทยา จ.ชลบุรี ซึ่งวานนี้ (5 ส.ค.) เป็นวันที่สอง ได้มีการแบ่งกลุ่มประชุมย่อยระดับคณะกรรมาธิการเพื่อลงรายละเอียดการทำงานร่วมกันของอาเซียน ด้านต่างๆ เริ่มจาก คณะกรรมาธิการด้านการเมือง มีนายเจริญ คันธวงศ์ เป็นประธาน โดยนายประสาร มฤคพิทักษ์ ส.ว.สรรหา หยิบยกการสร้างเขื่อนไฟฟ้าพลังน้ำของประเทศต้นน้ำคือ<orgName>ประเทศจีน</orgName> จำนวน 20 เขื่อน ที่ส่งผลอย่างรุนแรงกับประเทศแถบลุ่มแม่น้ำโขง เช่น <orgName>ไทย</orgName> <orgName>กัมพูชา</orgName> <orgName>เวียดนาม</orgName> และ<orgName>ลาว</orgName> ทำให้การขึ้นลงของระดับน้ำในแม่น้ำโขงผิดปกติ ตลิ่งพัง น้ำท่วม ปลาสูญพันธุ์ โดยเฉพาะ<orgName>เวียดนาม</orgName> ซึ่งมีความเป็นห่วงในเรื่องของการแห้งขอดของแม่น้ำโขง จึงขอให้ชาติสมาชิกศึกษาผลกระทบนี้อย่างจริงจัง</p>
<p>นอกจากนี้ นายต่อพงศ์ ไชยสาส์น ประธานคณะกรรมาธิการต่างประเทศ <orgName>สภาผู้แทนราษฎร</orgName> ในฐานะตัวแทนจาก<orgName>ประเทศไทย</orgName> ได้หยิบยกประเด็นประชาธิปไตยในพม่ามาหารือ แต่นายเจริญ ตัดบทด้วยการเสนอวาระอื่นขึ้นมาพิจารณาแทน ขณะที่ ตัวแทนจาก<orgName>ประเทศพม่า</orgName> ซึ่งเป็นผู้ร่วมสังเกตการณ์ ไม่มีการแสดงความเห็น</p>
<p>จากนั้น ที่ประชุมได้พิจารณาถึงประเด็นสถานการณ์ความมั่นคงในภูมิภาค อาทิเช่น การทดลองอาวุธนิวเคลียร์ ส่งผลกระทบต่อภูมิภาค ประเทศสมาชิกเห็นว่าควรประณามประเทศที่มีพฤติกรรมเช่นนี้ เพราะถือว่าเป็นการก่อความไม่สงบ ดังนั้น จะต้องหามาตรการพิเศษเพื่อร่วมกันแก้ไขปัญหา</p>
<p>จากนั้น ที่ประชุมได้ยอมรับข้อเสนอ<orgName>ไอป้า</orgName>คอร์คัส อันเป็นผลจากการประชุมที่ประเทศมาเลเซีย ว่าควรจะมีการแลกเปลี่ยนทางด้านกฎหมายให้สอดคล้องกัน เพื่อร่วมมือกันแก้ไขปัญหายาเสพติด</p>
<p>ตกลงร่วมสร้างอัตลักษณ์<orgName>อาเซียน</orgName></p>
<p>ด้าน คณะกรรมาธิการด้านสังคม ที่มีนางพิกุลแก้ว ไกรฤกษ์ ส.ว.พิษณุโลก เป็นประธาน เปิดเผยภายหลังการประชุมว่า ที่ประชุมได้หารือใน 7 หัวข้อคือการสร้างอัตลักษณ์ของ<orgName>อาเซียน</orgName> การแก้ปัญหาสังคม และสุขภาพที่เกิดจากการอพยพย้ายถิ่น การร่างข้อมติว่าด้วยการสอดคล้องทางด้านกฎหมาย การอายัดทรัพย์ การควบคุมสารตั้งต้น การจัดการภัยพิบัติ ความร่วมมือด้านกฎหมายเพื่อต่อต้านการค้ามนุษย์ การบรรลุเป้าหมายการพัฒนาแห่งสหัสวรรษเพื่อสร้างความมั่นคงของมนุษย์อย่างยั่งยืน และการสร้างประชาคม<orgName>อาเซียน</orgName>ที่มีความพร้อมด้านสุขอนามัยและสวัสดิการสังคม
ทั้งนี้ จากการหารือที่ประชุมเห็นตรงกันที่ประเทศสมาชิกจะต้องสร้างสุขอนามัยขั้นพื้นฐานภายในประเทศให้ดีก่อน
ส่วนเรื่องการรักษาโรคระบาดจะต้องเน้นการเข้าถึงอย่างแท้จริง และแต่ละประเทศควรกำหนดนโยบายการป้องกันโรคให้ชัดเจน</P>
<p>พร้อมใจร่วมฝ่าวิกฤติเศรษฐกิจ</p>
<p>ส่วนคณะกรรมาธิการด้านเศรษฐกิจ มีนายอนุศาสตร์ สุวรรณมงคล ส.ว.สรรหา เป็นประธาน กล่าวว่า ประเทศสมาชิกให้ความร่วมมือกันด้วยดี มีการพูดถึงหัวข้อใหญ่ 5 ประเด็นคือการความร่วมมือทางด้านเศรษฐกิจระหว่างประเทศสมาชิก ความมั่นคงทางด้านอาหาร และพลังงาน การลดช่องว่างระหว่างประเทศที่พัฒนาไปไกลแล้ว กับประเทศกำลังพัฒนา วิกฤติเศรษฐกิจทางการเงิน และการเจรจากรอบการค้า ซึ่งมีการถกเถียงกันพอสมควร แต่ทุกอย่างเป็นไปด้วยดี</p>
<p>นายอนุศาสตร์ กล่าวว่า ที่ประชุมส่วนใหญ่ให้เป็นไปตามข้อเสนอที่<orgName>ไทย</orgName>เสนอ เพราะทุกคน ได้ตระหนักถึงความสำคัญของรัฐสภา ซึ่งเป็นตัวแทนของประชาชน และได้ตระหนักถึงปัญหาเศรษฐกิจและวิกฤติการเงินทำอย่างไรถึงจะให้ฟื้นตัวเร็วที่สุด และยั่งยืนที่สุด รวมทั้งคำนึงถึงผลกระทบระหว่างชายและหญิงด้วย
อย่างไรก็ตาม <orgName>ประเทศเวียดนาม</orgName>ได้เสนอให้เข้าร่วมประชุมปลายปีนี้เกี่ยวกับวิกฤติเศรษฐกิจและวิกฤติทางการเงินเพื่อร่วมกันแก้ไข ซึ่งทุกคนก็เห็นด้วย
สำหรับการแก้ไขวิกฤติเศรษฐกิจถือเป็นหน้าที่ของรัฐสภาในประเทศต่างๆ จะต้องให้ความร่วมมือในการแก้ไขกฎระเบียบต่างๆ โดยเฉพาะวิกฤติการเงินที่เป็นปัญหาอาจจะมีการแก้ไขเพิ่มเติมเกี่ยวกับกฎหมายต่างๆ เพื่อที่จะทำให้เราทุเลาเรื่องนี้ไปได้ อย่างไรก็ตามยังได้หารือถึงพลังงานและอาหารคำนึงผลกระทบและทุเลาปัญหาต่างๆ เพื่อแก้ไขกับประเทศสมาชิก</p>
<p><orgName>ไทย</orgName>รับเป็นเจ้าภาพประชุม<orgName>IPU</orgName></p>
<p>วันเดียวกันนี้ นายชัย ชิดชอบ ประธาน<orgName>รัฐสภา</orgName> และนายแอนเดอร์ บี จอห์นสัน เลขาธิการ <orgName>สหภาพรัฐสภา</orgName> ร่วมลงนามในข้อตกลงและพิธีสารการเป็นเจ้าภาพจัดการประชุมสมัชชา<orgName>สหภาพรัฐสภา</orgName> (<orgName>IPU</orgName>) ครั้งที่ 122 และการประชุมสมาคมเลขาธิการรัฐสภาประจำฤดูใบไม้ผลิปี 2553 ระหว่างวันที่ 27 มี.ค.-1 เม.ย 2553 ที่โรงแรมเซ็นทารา แกรนด์ และ บางกอกคอนเวนชั่น เซ็นเตอร์ กรุงเทพฯ ตามมติที่ประชุมคณะมนตรีสหภาพรัฐสภาครั้งที่ 183</p>
<p>ภายหลังการลงนาม นายชัย กล่าวว่า การประชุม <orgName>IPU</orgName> จะเป็นการประชุมครั้งใหญ่ที่จะมีสมาชิก IPU ทั่วโลก 153 ประเทศเข้าร่วม ซึ่งถือว่ามากกว่า 20 เท่าของการประชุม<orgName>ไอป้า</orgName> โดยมีวัตถุประสงค์เพื่อส่งเสริมความสัมพันธ์ระหว่างสมาชิกรัฐสภาทั่วโลกเพื่อความเป็นอันหนึ่งอันเดียวกัน ในการใช้มติการดำเนินงานของรัฐสภา เพื่อให้เกิดความร่วมมือ ตลอดจนส่งเสริมการปกครองในระบอบประชาธิปไตยการรักษา สันติภาพและความมั่นคงของประเทศ การเคารพสิทธิมนุษยชนและการพัฒนาที่ยั่งยืน ซึ่งจะเป็นการสร้างความปรองดองสมานฉันท์ให้เกิดขึ้นระหว่างกัน ถือว่า<orgName>ประเทศไทย</orgName>ได้รับเกียรติอย่างสูงจาก <orgName>IPU</orgName></p>
<p>ด้านนาย แอนเดอร์ บี จอห์นสัน กล่าวว่า มติในที่ประชุมคณะมนตรี <orgName>IPU</orgName> ที่ให้จัดการประชุมดังกล่าวขึ้นที่ <orgName>กทม.</orgName> เพราะมีความมั่นใจ และเชื่อมั่นในการแสดงบทบาทของ<orgName>รัฐสภาไทย</orgName>สูง กล่าวได้ว่า <orgName>รัฐสภาไทย</orgName>ได้รับเกียรติเป็นอย่างมากจากทุกภาคส่วนของสมาชิกสหภาพรัฐสภาโลก ที่มีอำนาจในการตัดสินใจสูงสุด การที่ประเทศสมาชิกจำนวนร้อยกว่าประเทศจะเข้าร่วมประชุมครั้งนี้แสดงให้เห็นว่า เรามีความมั่นใจและดีใจเป็นอย่างยิ่งที่ได้ทำงานร่วมกับคนที่ดีและมีคุณภาพ ซึ่งเป็นที่ทราบอยู่เต็มอกว่านี่คือการประชุมที่ใหญ่ที่สุดในโลกที่ไม่เคยมีมาก่อน</p></body>
</news>
