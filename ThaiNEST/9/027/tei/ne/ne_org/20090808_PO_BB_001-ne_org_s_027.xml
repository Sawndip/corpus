<teiHeader>
<fileDesc>
<titleStmt>
  <title>“โสภณ”นำมวลชนบุรีรัมย์2หมื่นป้องสถาบันชาติ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/08/news_29256107.php?news_id=29256107  </bibl>
</sourceDesc>
</fileDesc>
</teiHeader>
<news>
<headline>“โสภณ”นำมวลชนบุรีรัมย์2หมื่นป้องสถาบันชาติ</headline>
<lead>"โสภณ" นำมวลชนบุรีรัมย์ 20,000 คน แสดงพลังปกป้องสถาบันชาติ ศาสนา และพระมหากษัตริย์ พร้อมมอบรายชื่อคัดค้านยื่นถวายฎีกากว่า 5 แสนรายชื่อ ให้ รมว.<orgName>มหาดไทย</orgName> นำขึ้นทูลเกล้าฯ ถวาน ส่วน ส.ส.<orgName>ประชาธิปัตย์</orgName>เปิดตัวรถไฮเทคให้ความรู้ประชาชน เพื่อคัดค้านการล่าชื่อถวายฎีกา ขณะที่ "ม.ล.ปนัดดา" สั่งกำนัน-ผญบ.เร่งทำความเข้าใจลูกบ้านเรื่องถวายฎีกา</lead>
<neck></neck>
<body><p>นายโสภณ ซารัมย์ รัฐมนตรีว่าการ<orgName>กระทรวงคมนาคม</orgName> พร้อมด้วยนายมงคล สุระสัจจะ ผู้ว่าราชการ<orgName>จังหวัดบุรีรัมย์</orgName> นำข้าราชการทุกหมู่เหล่าและประชาชนชาว <orgName>จ.บุรีรัมย์</orgName> 23 อำเภอ กว่า 20,000 คน มาชุมนุมกัน เพื่อรวมพลังประกาศเจตนารมณ์ปกป้องสถาบันชาติ ศาสนา และพระมหากษัตริย์ ต่อหน้าพระบรมฉายาลักษณ์พระบาทสมเด็จพระเจ้าหัว และสมเด็จพระนางเจ้าฯ พระบรมราชินีนาถ ที่บริเวณพระบรมราชานุสาวรีย์รัชกาลที่ 1 ถนนเสด็จนิวัตน์ หน้าศาลากลางจังหวัดบุรีรัมย์
นอกจากนี้ยังมีการประกาศเจตนารมณ์ ว่า หากมีใครคิดจะทำลายสถาบัน พสกนิกรที่ จ.บุรีรัมย์ทุกคน ก็จะร่วมกันลุกขึ้นมาปกป้องด้วยชีวิต พร้อมกับร่วมกันคัดค้านการล่ารายชื่อยื่นถวายฎีกาขอพระราชทานอภัยโทษให้แก่ พ.ต.ท.ทักษิณ ชินวัตร อดีตนายกรัฐมนตรี ซึ่งประชาชนชาว<orgName>บุรีรัมย์</orgName>ได้ร่วมกันลงชื่อกว่า 5 แสนคน
ทั้งนี้ นายโสภณได้นำกล่าวคำปฏิญาณตนประกาศเจตนารมณ์ปกป้องสถาบัน และแสดงความจงรักภักดีต่อหน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ จากนั้นนายอำเภอทั้ง 23 อำเภอ ได้มอบบัญชีรายชื่อผู้คัดค้านการทูลเกล้าฯ ถวายฎีกาแก่นายโสภณ ซารัมย์ รัฐมนตรีว่าการ<orgName>กระทรวงคมนาคม</orgName> ซึ่งเป็นผู้มารับแทน รมว.มหาดไทย</p>
<p>นายโสภณ กล่าวว่า จะนำบัญชีรายชื่อผู้คัดค้านการทูลเกล้าฯ ถวายฎีกา มอบให้ รมว.<orgName>มหาดไทย</orgName> เพราะถือว่าเป็นหน้าที่ของชาว<orgName>ไทย</orgName>ทุกคนที่จะร่วมกันออกมาปกป้องสถาบัน คนบุรีรัมย์ไม่มีแบ่งสี มีสีเดียว คือ ความจงรักภักดีต่อสถาบัน เพื่อแสดงให้เห็นว่าเราไม่ได้ก้าวล่วง พวกเราไม่เห็นด้วยกับการกระทำของคนบางกลุ่ม บ้านเมืองต้องการความสงบเรียบร้อย หากทำอะไรไม่ถูกไม่ต้องตามหลักกฎหมายพวกเราจะออกมาคัดค้านอย่างถึงที่สุด</p>
<p>ขณะที่นายคำพูน วงษ์ณรงค์ ประชาชนชาว <orgName>อ.ประโคนชัย</orgName> กล่าวว่า มีกลุ่มบุคคลหลอกให้ไปลงรายชื่อโดยไม่บอกจุดประสงค์ โดยหลอกว่าจะมีสินน้ำใจตอบแทน มาทราบภายหลังว่าจะนำไปยื่นถวายฎีกาขออภัยโทษให้อดีตนายกฯ ทักษิณ เห็นว่าไม่ถูกต้อง ตนพร้อมกับเพื่อนบ้านที่ถูกหลอกให้ลงรายชื่อจึงมาถอดถอนชื่อออก</p>
<p>วันเดียวกันนี้ นายวัชระ เพชรทอง ส.ส.กทม. พรรคประชาธิปัตย์ ได้นำรถไฮเทคต้านฎีกาแดง มาจอดไว้บริเวณหน้าบ่อปลาคาร์พ อาคารรัฐสภา 1 วานนี้ (7 ส.ค.) โดยรถคันดังกล่าวดัดแปลงช่วงท้ายให้แสดงภาพเคลื่อนไหว และข้อความได้ 3 ด้าน ด้านละ 16 ภาพ ภาพละ 3 วินาที โดยมีข้อความต่อต้านกลุ่มคนเสื้อแดง ที่กำลังล่าชื่อถวายฎีกาเพื่ออภัยโทษให้แก่ พ.ต.ท.ทักษิณ และชี้ให้เห็นถึงระบอบทักษิณว่ามีความเลวร้ายอย่างไร
นายวัชระ กล่าวว่า ทำขึ้นเพื่อต้องการรณรงค์ให้ประชาชนรับทราบถึงความเลวร้ายของระบอบทักษิณ และให้ความรู้แก่ประชาชน ถือเป็นคันแรกของ<orgName>ประเทศไทย</orgName> ซึ่งนายประจักษ์ แก้วกล้าหาญ รมช.<orgName>คมนาคม</orgName> สนใจและสั่งผลิต 1 คัน เพื่อนำไปวิ่งในพื้นที่ทางภาคตะวันออกเฉียงเหนือแล้ว</p>
<p>วันเดียวกันนี้ ม.ล.ปนัดดา ดิศกุล ที่ปรึกษาด้านความมั่นคง และโฆษก<orgName>กระทรวงมหาดไทย</orgName> ฝ่ายข้าราชการประจำ กล่าวว่า กำนัน ผู้ใหญ่บ้าน ถือเป็นเจ้าหน้าที่ของรัฐ เป็นพนักงานฝ่ายปกครอง มิใช่นักการเมืองท้องถิ่น โดยมีบทบาทภาระหน้าที่แตกต่างกันกับนักการเมืองท้องถิ่น กำนัน ผู้ใหญ่บ้าน จึงมีหน้าที่รับผิดชอบเหมือนกับข้าราชการของแผ่นดิน คือ เป็นข้าต่างพระเนตรพระกรรณขององค์พระมหากษัตริย์
"ยามที่บ้านเมืองกำลังเผชิญต่อปัญหา การแบ่งแยกของผู้คน ตลอดจนความรู้ความเข้าใจเกี่ยวกับเรื่องการถวายฎีกาในขณะนี้ นับเป็นเรื่องที่กำนัน ผู้ใหญ่บ้าน ผู้มีฐานะเป็นพนักงานฝ่ายปกครอง ต้องช่วยกันบอกกล่าวแก่ลูกบ้านว่าสิ่งใดคือความถูกต้อง และสิ่งใดไม่ควรกระทำ" ม.ล.ปนัดดา ระบุ</p>
<p>ด้านความเคลื่อนไหวของการคัดค้านการล่าชื่อถวายฎีกานั้น ที่ จ.แม่ฮ่องสอน มีการเปิดให้ประชาชนทั่วไปลงนามถอนชื่อ และคัดค้านการถวายฎีกาของ<orgName>กลุ่มคนเสื้อแดง</orgName> ณ บริเวณห้องโถงศาลากลางจังหวัดแม่ฮ่องสอน โดยล่าสุดมีประชาชนและข้าราชการมาลงนามคัดค้านรวม 6 คน และมีผู้ถอนชื่ออีก 1 คน</p>
<p>ที่ จ.ระยอง นายสุทธิ อัชฌาศัย แกนนำเครือข่ายประชาชนภาคตะวันออก พร้อมด้วยประชาชนชาว<orgName>ระยอง</orgName> กว่า 100 คน รวมตัวพร้อมป้ายข้อความแสดงเจตนาไม่เห็นด้วยกับการลงชื่อถวายฎีกาขอพระราชทานอภัยโทษให้อดีตนายกรัฐมนตรี พ.ต.ท.ทักษิณ ชินวัตร ของกลุ่มคนเสื้อแดง พร้อมกับยื่นหนังสือแสดงเจตนา และรายชื่อไม่เห็นด้วยต่อนายสยุมพร ลิ่มไทย ผู้ว่าราชการ<orgName>จังหวัดระยอง</orgName></p></body>
</news>
