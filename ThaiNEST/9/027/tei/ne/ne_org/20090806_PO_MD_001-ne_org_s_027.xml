<teiHeader>
<fileDesc>
<titleStmt>
  <title>"มาร์คปราบมาร"ไม่สนอาถรรพ์666  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-08-06 22:14:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000088958  </bibl>
</sourceDesc>
</fileDesc>
</teiHeader>
<news>
<headline></headline>
<lead></lead>
<neck></neck>
<body><p> วันนี้ ( 6 ส.ค.) เวลา 10.30น. ที่ตึกสันติไมตรีหลังใน ทำเนียบรัฐบาล จะมีการจัดงานแถลงผลงานรัฐบาลรอบ 6 เดือน โดยจะมีการถ่ายทอดสดผ่านทาง<orgName>สถานีโทรทัศน์ ช่อง 11</orgName> และ<orgName>สถานีวิทยุกระจายเสียงแห่งประเทศไทย</orgName> โดยในครั้งนี้ได้มีการจัดเตรียมที่นั่งสำหรับคณะรัฐมนตรีไว้ด้วย</p>
<p> ผู้สื่อข่าวรายงานว่าช่วงเย็นวานนี้ (5 ส.ค.) เจ้าหน้าที่ประจำสำนักนายกรัฐมนตรี ได้นำเอกสาร และหนังสือ "6 เดือน กว่า100 มาตรการ หลายล้านความสุข" ซึ่งเป็นผลการดำเนินงานตามนโยบายเร่งด่วนของรัฐบาลนาย อภิสิทธิ์ เวชชาชีวะ ตั้งแต่เดือนม.ค.-มิ.ย.52 โดยมีความหนา 41 หน้า ปกหลังของหนังสือเป็นสีฟ้า ซึ่งเป็นสีประจำ<orgName>พรรคประชาธิปัตย์</orgName> มีตัวหนังสือสีขาวกลางหน้าเขียนไว้ว่า "ความสุขของคน<orgName>ไทย</orgName> คือเป้าหมายของรัฐบาล"</p>
<p>  ทั้งนี้ หนังสือดังกล่าวประกอบด้วยภาพ4สี แบ่งออกเป็น 5 ส่วน ได้แก่</p>
<p> ส่วนที่ 1 การแก้ไขและบรรเทาผลกระทบเศรษฐกิจที่มีต่อประชาชน ประกอบด้วย การสร้างรายได้ และศักยภาพเศรษฐกิจในระดับฐานราก โดยการจัดตั้งกองทุนเศรษฐกิจพอเพียง การช่วยเหลือเบี้ยยังชีพผู้สูงอายุ เพื่อสร้างหลักประกันรายได้ให้แก่ผู้สูงอายุ โครงการส่งเสริม<orgName>อาสาสมัครสาธารณสุขหมู่บ้าน</orgName> (<orgName>อสม.</orgName>เชิงรุก) และการรักษาเสถียรภาพราคาสินค้าเกษตร สำหรับการลดค่าใช้จ่ายและการลงทุนทางสังคมเชิงรุก ประกอบด้วย โครงการเรียนฟรี 15 ปี มาตรการการลดและช่วยเหลือค่าครองชีพประชาชน และโครงการ 5 มาตรการ 6 เดือน เป็นต้น</p>
<p> ส่วนที่ 2 การสร้างความเชื่อมั่น และการฟื้นฟูภาพลักษณ์ของประเทศ และการสร้งความสมานฉันท์ในสังคมไทย ประกอบด้วย การเร่งสร้างความเชื่อมั่นและฟื้นฟูภาพลักษณ์ของ<orgName>ประเทศไทย</orgName> และการสร้างความสมานฉันท์ในสังคมไทย สำหรับการดำเนินงานของรัฐบาลใน</p>
<p> ส่วนที่ 3 การวางรากฐานการพัฒนาในอนาคต ซึ่งรัฐบาลได้กำหนดให้มีการเร่งรัดการเบิกจ่ายงบประมาณ การเร่งรัดการลงทุนขนาดใหญ่ การสร้างความมั่นคงด้านพลังงาน การจัดตั้งสภาเกษตรกรแห่งชาติ และการส่งเสริมเศรษฐกิจสร้างสรรค์</p>
<p>ส่วนที่ 4 การแก้ไขปัญหาเร่งด่วนเฉพาะหน้านั้น รัฐบาลได้มีมาตรการสำคัญในการแก้ไขปัญหาไข้หวัดใหญ่สายพันธุ์ใหม่ 2009 ชนิดเอ เอช 1 เอ็น 1</p>
<p> ส่วนที่ 5 การดำเนินการตามข้อเรียกร้องของประชาชนและองค์กรภาคประชาชน ได้แก่ การดำเนินการเรียกร้องของ เครือข่ายสมัชชาคนจน เครือข่ายปฏิรูปที่ดินแห่ง<orgName>ประเทศไทย</orgName> และเครือข่ายชุมชนเพื่อการปฏิรูปสังคมและการเมือง</p>
<p> สำหรับเนื้อหาช่วงท้ายของหนังสือ ยังได้สรุปผลการดำเนินงานของรัฐบาลที่สำคัญในช่วง6 เดือนที่ผ่านมาว่า รัฐบาลได้สะท้อนถึงความมุ่งมั่นที่จะแก้ไขปัญหา และบรรเทาผลกระทบทางเศรษฐกิจและสังคมของประเทศในภาวะเร่งด่วน ซึ่งมีที่มาจากทั้งปัจจัยภายในและภายนอกประเทศ นับได้ว่าผลการดำเนินงานของรัฐบาลในระยะที่ผ่านมาประสบผลสำเร็จในการแก้ไขปัญหาทั้งในระยะสั้นและเร่งด่วน ทั้งในการแก้ไขบรรเทาผลกระทบทางเศรษฐกิจที่มาจากภาวะวิกฤติที่ได้มุ่งเน้นการสร้างรายได้ การลดค่าใช้จ่ายและการลงทุนทางสังคมในเชิงรุก การบรรเทาการว่างงาน การช่วยเหลือผู้ประกอบการขนาดกลาง ขนาดย่อม (SMEs)</p>
<p> นอกจากนี้ ยังมีการเตรียมเอกสารเพื่อแจกจ่ายประชาชน ชื่อ “เรื่องเล่าริมรั้ว” เป็นหนังสือชี้แจงผลการดำเนินงานตามนโยบายเร่งด่วนของรัฐบาล ตั้งแต่เดือน ม.ค.–มิ.ย. 52 โดยจัดพิมพ์ทั้งสิ้น 200,000 เล่ม และจะเริ่มแจกจ่ายให้แก่ประชาชน สำหรับเนื้อหาภายในหนังสือเล่มนี้มีการเปิดใจนายกฯ ถึงวันแรกที่เข้ามาบริหารประเทศ ความแตกต่างหลังจากบริหารงานครบ 6 เดือน ความคาดหวัง และผลงานในอนาคต รวมทั้งยังมีเนื้อหาส่วนที่เน้นย้ำถึงนโยบายที่ได้ดำเนินไปอย่างบรรลุผล อาทิ นโยบายเบี้ยยังชีพผู้สูงอายุ โดยมีบทสัมภาษณ์วิธีการใช้เบี้ยยังชีพอย่างมีความสุขภายใต้คอนเซ็ป"500 บาท 500 อย่าง" ของผู้สูงวัย</p>
<p>นอกจากนี้ ยังมีข้อมูลที่น่าสนใจ อาทิ ในคอลัมน์ “เกาะติดไข้หวัด2009” และ ภาพถ่ายของคณะรัฐมนตรี ในการทำภารกิจต่างๆ ในคอลัมน์ “ช็อตเด็ดปาปารัสซี่”</p>
<p> ผู้สื่อข่าวรายงานว่า เมื่อเวลา 14.00 น. นาย อภิสิทธิ์ เวชชาชีวะ นายกรัฐมนตรี ได้ให้สัมภาษณ์หลังประชุม ครม.ระหว่างเดินขึ้นตึกไทยคู่ฟ้า ถึงการแถลงผลงานรัฐบาล6 พรรค ในรอบ 6 เดือน ในวันที่ 6 ส.ค. ซึ่งบางฝ่ายมองว่าการเลือกวันที่ 6 ส.ค. แถลงผลงาน 6 เดือน ของ 6 พรรคร่วมรัฐบาล ตัวเลข 666 นั้น ทางตะวันตกถือว่าเป็นสัญลักษณ์ของซาตาน ว่า ไม่เป็นไรเพราะตนมีพระปราบมารอยู่ ทั้งนี้นายกรัฐมนตรีหันไปพูดกับคณะทำงานว่า "ผู้สื่อข่าวนี่ถามทุกเรื่องจริงๆ"</p></body>
</news>
