<teiHeader>
<fileDesc>
<titleStmt>
  <title>บวรศักดิ์วอนผู้นำท้องถิ่นปกป้องสถาบัน  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-08-08 16:48:11  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.innnews.co.th/politic.php?nid=184431  </bibl>
</sourceDesc>
</fileDesc>
</teiHeader>
<news>
<headline>บวรศักดิ์วอนผู้นำท้องถิ่นปกป้องสถาบัน</headline>
<lead>เลขาธิการ <orgName>สถาบันพระปกเกล้า</orgName> ร้องผู้นำท้องถิ่น ผนึกกำลังร่วมกันปกป้องสถาบัน ด้านทนาย พ.ต.ท.ทักษิณ โต้ บวรศักดิ์ อุวรรณโณ งัดฎีกาค้าน พล.อ.เปรม เป็นนายกรัฐมนตรี ปี 2531 ย้อนถาม เป็นฎีกาการเมืองหรือไม่</lead>
<neck></neck>
<body><p>นายบวรศักดิ์ อุวรรณโณ เลขาธิการ<orgName>สถาบันพระปกเกล้า</orgName> เรียกร้องตัวแทนองค์กรปกครองส่วนท้องถิ่นรวมทั้งตัวแทนผู้นำศาสนา ช่วยกันป้องกันสถาบัน นำวัฒนธรรมไทยที่ดี รักใคร่กลมเกลียวกัน กลับคืนมาให้ได้ และอย่าปล่อยให้เรื่องนี้ผ่านไป เพราะหากทรงมีพระราชวินิจฉัยลงมาในทางใดทางหนึ่ง ก็ย่อมมีประชาชนอีกฝ่ายหนึ่งไม่ยอมรับ ดังนั้น จึงขอให้ตัวแทนกำนัน ผู้ใหญ่บ้าน ที่เปรียบเสมือนผู้นำของประชาชนในท้องถิ่น พิจารณาตัวเองว่าควรที่จะปฏิบัติตัวอย่างไร ถึงจะทำให้ประเทศชาติกลับมาสงบร่มเย็นดังเดิม และไม่ควรเอาผลงานของใครคนใดคนหนึ่งที่กระทำมาเพียง 3-5 ปี มาเปรียบเทียบกับพระราชกรณียกิจของ พระบาทสมเด็จพระเจ้าอยู่หัว ที่ทำให้คนไทยมาตลอด 63 ปี ฉะนั้น ใครที่คิดจะทำอย่างนี้ คงไม่ได้ชื่อว่าเป็นคน<orgName>ไทย</orgName>แน่ พร้อมกับย้ำถึงความไม่เหมาะสม ในการรวบรวมรายชื่อถวายฎีกา ขอพระราชทานอภัยโทษ ให้กับ พ.ต.ท.ทักษิณ ชินวัตร ที่เป็นการสร้างความแตกแยกให้กับประชาชนทั้งประเทศ โดยการอ้างถึงจำนวนรายชื่อมีการนับคนเอามาตีกัน ถือเป็นการทำลายวัฒนธรรมที่ดีของประเทศไทย ทั้งที่เมื่อก่อนไม่เคยเกิดเรื่องแบบนี้มาก่อน</p>
<p>ด้านนายพิชิต ชื่นบาน อดีตทนายความ พ.ต.ท.ทักษิณ ชินวัตร อดีตนายกรัฐมนตรี ในคดีที่ดินรัชดา ออกแถลงการณ์ฉบับที่ 2 แสดงความเห็นที่แตกต่าง เรื่องการใช้สิทธิ์ทูลเกล้าทูลกระหม่อมถวายฎีกาตามกฎหมายและประเพณีของ นายบวรศักดิ์ อุวรรณโณ ราชบัณฑิต ความยาว 20 หน้ากระดาษ เนื้อหาใจความสำคัญ ว่า สืบเนื่องจากมีกลุ่มบุคคลจำนวนหนึ่ง รวมทั้ง นักการเมืองจากซีกรัฐบาล ได้ทำการโต้แย้งคัดค้านต่อการใช้สิทธิ์ทูลเกล้าฯ ในลักษณะที่เป็นพฤติกรรมข่มขู่ เพื่อหวังผลให้ผู้ดำเนินการยุติเรื่องลงชื่อทูลเกล้าฯ ถวายฎีกา โดยวิธีการลดความน่าเชื่อถือของฎีกา ด้วยความพยายามขยายความบางประเด็นของสาระที่เกี่ยวข้องกับกฎหมายและประเพณีของ<orgName>ไทย</orgName> และชี้นำให้เห็นว่า มีจุดผิดพลาดในการเสนอเหตุผลและแสดงความเห็นผ่านข้อมูลจากวรรณกรรมต่างๆ ที่นำมาใช้อ้างอิง แต่แอบแฝงด้วยวาทกรรมในด้านต่างๆ ดังนั้น ได้ตรวจสอบบทความเรื่องการใช้สิทธิ์ทูลเกล้าฯ ถวายฎีกาตามกฎหมายและประเพณีของ ศ.ดร.บวรศักดิ์ แล้วพบว่า การอ้างข้อกฎหมายมีความคลาดเคลื่อนต่อข้อเท็จจริง และข้อกฎหมายในหลายประการ นายพิชิต กล่าวอีกว่า ตัวอย่างประเพณีในการยื่นทูลเกล้าฯ ถวายฎีกาที่สำคัญที่สุดในประวัติศาสตร์ของ<orgName>ประเทศไทย</orgName> ที่ประชาชนผู้มีประโยชน์เกี่ยวข้องระดับนักวิชาการของประเทศจำนวน 99 คน ได้ทำเป็นแบบอย่างประเพณีไว้ คือ เหตุการณ์ยื่นฎีกาในเดือน มิ.ย.2531 ขณะนั้น พล.อ.เปรม ติณสูลานนท์ ดำรงตำแหน่ง นายกรัฐมนตรี เมื่อตรวจสอบรายชื่อในจำนวนนักวิชาการแล้ว พบว่า ศ.ดร.บวรศักดิ์ เป็นหนึ่งในนักวิชาการที่เป็นผู้ร่วมลงลายมือชื่อ นอกจากนี้ ยังปรากฏ รายชื่อของ ศ.ธงทอง จันทรางศุ ดร.เจิมศักดิ์ ปิ่นทอง โดยเนื้อหาฎีกากล่าวถึงความวุ่นวายสับสนทางการเมือง การแตกแยกความสามัคคีในหมู่ทหาร ข้าราชการ และประชาชน ก็เนื่องมาจากผู้นำทางการเมืองที่รักษาการในตำแหน่งหัวหน้าคณะรัฐบาล มิได้วางตนเป็นกลางอย่างแท้จริง แต่กระทำการแอบอิงสถาบันหลักของบ้านเมือง ปล่อยให้มีการนำกำลังทหารของชาติ ซึ่งมีไว้เพื่อป้องกันและช่วยพัฒนาประเทศ มาแสดงพลังสนับสนุนสถานภาพทางการเมืองส่วนบุคคล จนทำให้เกิดการแบ่งพรรคแบ่งพวก </p></body>
</news>
