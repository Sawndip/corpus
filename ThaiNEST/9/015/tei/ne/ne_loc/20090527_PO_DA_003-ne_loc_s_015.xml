<teiHeader>
<fileDesc>
<titleStmt>
  <title>'ธานี'ไม่ฟันธง มือยิง'สนธิ'เป็นคนมีสี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-27 15:14:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200383&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>'ธานี'ไม่ฟันธง มือยิง'สนธิ'เป็นคนมีสี</headline>
<lead></lead>
<neck></neck>
<body><p>วันนี้(27 พ.ค.) พล.ต.อ.ธานี สมบูรณ์ทรัพย์ รองผู้บัญชาการตำรวจแห่งชาติ เปิดเผยภายหลังประชุมติดตามความคืบหน้าการชุมนุมของพันธมิตรประชาชนเพื่อประชาธิปไตย ที่ปิดล้อม<placeName>อาคารรัฐสภา</placeName> เมื่อวันที่ 7 ตุลาคม 2551 ว่า มีคดีย่อยต่างๆ ที่ยังไม่ส่งฟ้องอัยการอีก 17 คดี จากทั้งหมด 19 คดี พร้อมทั้งสั่งให้ผู้รับผิดชอบคดีนั้นๆ ดำเนินการให้เร็วที่สุด อย่างไรก็ตาม ขณะนี้ยังเหลือคดีการเสียชีวิตของ น.ส.อังคณา ระดับปัญญาวุฒิ หรือ น้องโบว์ และ พ.ต.ท.เมธี ชาติมนตรี หรือ สารวัตรจ๊าบ อีก 2 คดี ที่ยังขาดพยานหลักฐานอยู่ โดยสำนวนคดีชุดใหญ่จะต้องรอคำให้การจากพยานเพิ่มเติม และจะมีการพิจารณาสำนวนอย่างชัดเจนอีกครั้ง นอกจากนี้ จะเรียก พล.ต.ท.สุชาติ เหมือนแก้ว อดีตผู้บัญชาการตำรวจนครบาล มาสอบปากคำเพิ่มเติมในฐานะผู้ถูกกล่าวหาในคดีด้วย</p>
<p>พล.ต.อ.ธานี กล่าวต่อถึงความคืบหน้าคดีลอบยิงนายสนธิ ลิ้มทองกุล แกนนำพันธมิตรประชาชนเพื่อประชาธิปไตย ว่า ยังไม่สามารถระบุได้ว่าคนยิงเป็นคนมีสีหรือไม่ เบื้องต้นได้ผลตรวจสอบกระสุนปืนแล้ว ว่าเป็นกระสุนที่แจกจ่ายไปหน่วยงานใดบ้าง แต่ยังไม่ถึงขั้นมีการออกหมายจับใคร เพื่อไม่ให้เกิดการจับแพะ.</p></body>
</news>
