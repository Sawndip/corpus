<teiHeader>
<fileDesc>
<titleStmt>
  <title>เห็นใจตำรวจเถิด (ครับ)  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02pol03300452&day=2009-04-30&sectionid=0202  </bibl>
</sourceDesc>
</fileDesc>
</teiHeader>
<news>
<headline>เห็นใจตำรวจเถิด (ครับ)</headline>
<lead></lead>
<neck></neck>
<body><p>พล.ต.ท.เจตน์ มงคลหัตถี ผู้บัญชาการสำนักกฎหมายและสอบสวน สำนักงานตำรวจแห่งชาติ พูดบนเวทีราชดำเนินเสวนา สมาคมนักข่าวฯ เมื่อวันอาทิตย์ที่ 26 เมษายนที่ผ่านมาว่า ตำรวจอยากได้ พ.ร.บ.ชุมนุมสาธารณะและการเดินขบวน เป็นเครื่องมือในการทำงาน</p>
<p>เพราะมิเช่นนั้น ตำรวจทำงานลำบาก เวลาเข้าไปควบคุมฝูงชน (ม็อบ) บทเรียนในอดีตที่ผ่านมา ม็อบสีเหลือง สีแดง ทำให้ตำรวจเดือดร้อนไปตามๆ กัน</p>
<p>บทเรียนที่เจ็บปวดของตำรวจ เริ่มตั้งแต่ปลายรัฐบาลทักษิณ เกิดคดีชายฉกรรจ์ทำร้ายม็อบพันธมิตรฯ 2 นายตำรวจที่รับเคราะห์แบบเต็มๆ ก็คือ พ.ต.อ.ฤทธิรงค์ เทพจันดา อดีต ผกก.สส.น.6 โดนไล่ออกจากราชการ ขณะที่ พล.ต.ต.มานิต วงศ์สมบูรณ์ ผู้บังคับการตำรวจนครบาล 1 ถูก ป.ป.ช.ชี้มูลความผิดวินัยร้ายแรง</p>
<p>ถัดมาที่ตำรวจโดยเล่นงานหนักคือ วันม็อบพันธมิตรฯยึด<placeName>รัฐสภา</placeName> 7 ตุลาคม 2551 เมื่อตำรวจเข้าสลายม็อบโดยใช้แก๊สน้ำตา ป.ป.ช.เล่นงานตำรวจกราวรูดตั้งแต่ พล.ต.อ.พัชรวาท วงษ์สุวรรณ ผบ.ตร. จนถึงผู้ปฏิบัติงานอีกหลายคนที่เข้าสลายการชุมนุม</p>
<p>จนมาถึงสงครามกลางเมืองในช่วงสงกรานต์ เมื่อม็อบเสื้อแดงก่อจลาจลกลางเมือง คราวนี้ตำรวจเกิดอาการฝ่อแบบสุดๆ ขืนเข้าไปจัดการกับม็อบ โดนให้ออกจากราชการ ใครจะรับผิดชอบ</p>
<p>"ตำรวจยกมือไปข้างหน้า ก็โดน ป.ป.ช.เล่นงาน เอามือซุกกระเป๋า ก็โดนข้อหาละเว้น จะให้ตำรวจทำอย่างไร (ครับ)" พล.ต.ท.เจตน์กล่าวอย่างหนักใจ</p>
<p>พล.ต.ท.เจตน์เล่าว่า ขวัญกำลังใจตำรวจย่ำแย่แบบสุดๆ เวลาม็อบมาชุมนุมกันมากๆ ต้องระดมกำลังตำรวจจากต่างจังหวัดมาควบคุมม็อบ แต่ขอโทษตำรวจจากภูธรไม่ได้ถูกฝึกมาควบคุมสถานการณ์การชุมนุม ตำรวจใน<placeName>กรุงเทพฯ</placeName>ก็มีน้อยเกินไป</p>
<p>ถามตำรวจดูก็ได้ ไม่มีใครอยากมาดูแลม็อบ ทั้งเหนื่อยล้า ทั้งร้อนอบอ้าวแบบสุดๆ ออกเวรเสร็จก็ต้องมายืนหน้า<placeName>ทำเนียบรัฐบาล</placeName> ลูกเมียแทบไม่ได้เจอหน้า สภาพครอบครัวก็แย่ สุขภาพกายและสุขภาพจิต ก็เสื่อมโทรม</p>
<p>"ตำรวจพวกที่ดูแลม็อบเหนื่อยและทรุดโทรมมาก ขนาดว่าแค่เอามือไปแตะๆ ก็ล้มแล้ว (ครับ)" พล.ต.ท.เจตน์กล่าว ความในใจของตำรวจ</p></body>
</news>
