<teiHeader>
<fileDesc>
<titleStmt>
  <title>พท.ลุยยื่นสมุดปกขาวให้กกต. แฉซ้ำเส้นทางเงินบริจาค"ปชป."258ล้าน  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TUROd2Iyd3dNVEk0TURVMU1nPT0=&sectionid=TURNd05BPT0=&day=TWpBd09TMHdOUzB5T0E9PQ==  </bibl>
</sourceDesc>
</fileDesc>
</teiHeader>
<news>
<headline>พท.ลุยยื่นสมุดปกขาวให้กกต. แฉซ้ำเส้นทางเงินบริจาค"ปชป."258ล้าน</headline>
<lead></lead>
<neck></neck>
<body><p>วันที่ 27 พ.ค. ที่<placeName><prefix>สำนักงาน</prefix>คณะกรรมการการเลือกตั้ง (กกต.)</placeName> นายพร้อมพงศ์ นพฤทธิ์ โฆษกพรรคเพื่อไทย เป็นตัวแทนทีมกฎหมายของพรรคเพื่อไทย เข้าให้ถ้อยคำต่อคณะอนุกรรมการไต่สวนของกกต. กรณีขอให้ตรวจสอบกรณีพรรคประชาธิปัตย์ ปกปิดซ่อนเร้น ไม่เปิดเผยเงินบริจาค จำนวน 258 ล้านบาท ที่ได้รับจากบริษัท ทีพีไอ โพลีน จำกัด (มหาชน) และเงินกองทุนเพื่อการพัฒนาพรรคการเมือง จำนวน 29 ล้านบาท ในปี 2548 แต่เงินทั้งสองกลุ่มนี้จ่ายผ่านบริษัท เมซไซอะ บิซิเนส แอนด์ ครีเอชั่น จำกัด และมีการจ่ายต่อให้บุคคลสำคัญของพรรคประชาธิปัตย์ ซึ่งอาจมีการใช้ผิดวัตถุประสงค์</p>
<p>นายพร้อมพงศ์ กล่าวว่า ตนได้มอบเอกสารหนังสือปกขาว "พรรคประชาธิปัตย์ทำอะไรใครๆ ก็รู้" ซึ่งสรุปเส้นทางการบริจาคเงิน 258 ล้านบาท โดยไม่มีการเปิดเผยต่อสาธารณะ และกรณีเงินกองทุนเพื่อการพัฒนาพรรคการเมือง 29 ล้านบาท ที่กกต.จัดสรรให้แก่พรรคประชาธิปัตย์ ในปี 2548 เพื่อจัดทำป้ายโฆษณาหาเสียง ซึ่งพรรคประชาธิปัตย์นำเงินจำนวนดังกล่าวไปใช้ผิดวัตถุประสงค์</p>
<p>โฆษกพรรคเพื่อไทยกล่าวว่า หนังสือปกขาวที่มอบให้นี้จะบอกถึงเส้นทางการเงินที่ใครบริจาคให้ใคร มีเช็คกี่ฉบับ จ่ายโดยใคร และพรรคประชาธิปัตย์ยังให้บริษัทเมซไซอะฯ ซึ่งเป็นบริษัทที่ล้มละลายเมื่อปี 2548 ไซฟ่อนเงินกองทุน 29 ล้านบาท เพื่อหลบเลี่ยงการตรวจสอบ อย่างไรก็ตามเอกสารที่นำมามอบให้อนุกรรมการไต่สวนของกกต.นี้ จะมีข้อมูลบางส่วนที่ร.ต.อ.เฉลิม อยู่บำรุง ประธานส.ส.พรรคเพื่อไทย เคยอภิปรายไม่ไว้วางใจนายกรัฐมนตรี และรัฐมนตรีในสภาผู้แทนราษฎรมาแล้ว</p></body>
</news>
