<teiHeader>
<fileDesc>
<titleStmt>
  <title>"วาเลนเซีย" เซ็น 4 ปีซบผี "เซอร์-เออร์วิน" ชูคุ้มแน่  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-01 02:06:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.manager.co.th/Sport/ViewNews.aspx?NewsID=9520000074159  </bibl>
</sourceDesc>
</fileDesc>
</teiHeader>
<news>
<headline>"วาเลนเซีย" เซ็น 4 ปีซบ<orgName>ผี</orgName> "เซอร์-เออร์วิน" ชูคุ้มแน่</headline>
<lead>อันโตนิโอ วาเลนเซีย ปีก<orgName>ทีมชาติเอกวาดอร์</orgName> ย้ายมาเป็นสมาชิกใหม่ของ <orgName>แมนเชสเตอร์ ยูไนเต็ด</orgName> อย่างเป็นทางการแล้ว หลังจรดปากกาเซ็นสัญญา 4 ปี โดย เซอร์ อเล็กซ์ เฟอร์กูสัน และ เดนิส เออร์วิน มั่นใจว่าจะไม่ทำให้แฟนบอลผิดหวังแน่นอน</lead>
<neck></neck>
<body><p>หลังจากตกเป็นข่าวกันมาพักหนึ่ง ล่าสุด “<orgName>ปิศาจแดง</orgName>” เปิดตัวดาวเตะวัย 23 ปี ซึ่งย้ายมาจาก วีแกน แอธเลติก สโมสรร่วมเวทีพรีเมียร์ลีก อังกฤษ แล้วเมื่อวันอังคารที่ 30 มิถุนายนที่ผ่านมา แม้จะไม่มีการเผยมูลค่าการย้ายทีมครั้งนี้ออกมา แต่คาดว่า น่าจะอยู่ที่ 16 ล้านปอนด์ (ประมาณ 880 ล้านบาท)</p>
<p>ด้าน วาเลนเซีย กล่าวผ่านทางเว็บไซต์ของ <orgName>เรด เดวิลส์</orgName> หลังลงนามในสัญญาว่า “การย้ายมาร่วมทีม <orgName>แมนเชสเตอร์ ยูไนเต็ด</orgName> เปรียบเสมือนฝันที่เป็นจริง ที่ผ่านมาผมมีความสุขกับ วีแกน แต่ตอนนี้ผมตื่นเต้นมากที่มีโอกาสได้สัมผัสความท้าทายร่วมกับสโมสรที่ยิ่ง ใหญ่แห่งนี้”</p>
<p>“การลงสนามต่อหน้าแฟนบอล 76,000 คนใน โอลด์ แทรฟฟอร์ด เคียงข้างผู้เล่นชั้นนำอย่าง เวย์น รูนีย์, ริโอ เฟอร์ดินานด์ และ ไรอัน กิกส์ จะเป็นประสบการณ์อันแสนมหัศจรรย์สำหรับผมอย่างแน่นอน ผมรอคอยวันนั้นแทบไม่ไหวแล้ว” ปีกจอมเลื้อย โปรยยาหอมทันที</p>
<p>ด้าน เฟอร์กี กุนซือชาว<orgName>สกอตแลนด์</orgName>พูดถึงลูกทีมคนใหม่ว่า “อันโตนิโอ คือผู้เล่นที่เราประทับใจมาระยะหนึ่งแล้ว หลังจากเล่นในพรีเมียร์ลีกให้กับ วีแกน มา 2 ปี ผมมั่นใจว่าความเร็วและทักษะของเขาจะสร้างสรรค์ประโยชน์มากมายให้กับทีม”</p>
<p>ส่วน เดนิส เออร์วิน อดีตแบ็กระดับตำนานของ<orgName>ปิศาจแดง</orgName>กล่าวยกย่อง วาเลนเซีย ที่ติดธงเอกวาดอร์ 34 นัด ยิง 4 ประตู ว่า “เขาคือการเสริมทีมที่ถูกจุด เพราะมีทั้งความทุ่มเทและความเร็วอันจัดจ้าน ผู้เล่นชั้นยอดอย่างเขาจะช่วยเพิ่มมิติในแนวรุกได้ ผมประทับใจฟอร์มของเขาที่เผชิญหน้ากับเรา โดยเฉพาะตอนที่ วีแกน มาเยือน โอลด์ แทรฟฟอร์ด ผมเชื่อว่าเขาจะเป็นการเซ็นสัญญาที่ดีสำหรับเรา”</p></body>
</news>
