<teiHeader>
<fileDesc>
<titleStmt>
  <title>‘มันนี’ถึงเวลาตกอับ ชกมวยจ่ายภาษี200ล.  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=55388  </bibl>
</sourceDesc>
</fileDesc>
</teiHeader>
<news>
<headline>‘มันนี’ถึงเวลาตกอับ ชกมวยจ่ายภาษี200ล.</headline>
<lead>ฟลอยด์ เมย์เวเธอร์ จูเนียร์ ยอดนักชกผู้ไม่เคยแพ้ใคร ดูเหมือนจะไม่มั่งคั่งสมฉายา “มันนี” เสียแล้ว หลังจากที่<orgName>สำนักข่าวเอพี</orgName>รายงานว่า เขามีหนี้สินท่วมท้น 6.4 ล้านเหรียญ<orgName>สหรัฐ</orgName> (ราว 217.6 ล้านบาท)</lead>
<neck></neck>
<body><p>จำนวนนี้คิดเป็นภาษีที่ยังไม่ได้จ่ายนับตั้งแต่ปี 2007 เป็นเงินสูงถึง 6.17 ล้านเหรียญ<orgName>สหรัฐ</orgName> (ราว 210 ล้านบาท) นอกจากนี้ยังค้างหนี้สมาคมหมู่บ้านอีก 3 แห่ง ผู้รับเหมาเดินระบบอิเล็กทรอนิกส์ในบ้าน และแม้กระทั่งติดหนี้คนเก็บขยะ 320.10 เหรียญสหรัฐ (ราว 1 หมื่นบาท) </p>
<p>เมย์เวเธอร์ ที่ช่วงหนึ่งเคยกล้าฉีกเงินทิ้งต่อหน้าสาธารณชนและเคยทำเงินได้ 50 ล้านเหรียญสหรัฐ (ราว 1,700 ล้านบาท) จากการชกมวยในช่วง 18 เดือนก่อน ประกาศรีไทร์เมื่อปีที่แล้วนั้น มีกำหนดคืนสังเวียนในไฟต์กับ ฮวน มานูเอล มาร์เกวซ ในเดือนก.ย.นี้ แต่เจ้าตัวยืนยันว่าไม่ได้เกี่ยวข้องกับการหาเงินใช้หนี้ </p>
<p>“ฟลอยด์ เมย์เวเธอร์ ไม่ได้มีปัญหากับสรรพากร ถ้ามีก็ติดคุกไปแล้ว แล้วพวกเขาก็จะมายึดทรัพย์ไป แต่นี่เขายังไปไหนมาไหนก็ได้ ทำอะไรก็ได้ ไม่มีปัญหาอะไรเลย” เลนาร์ด เอลเลิร์บ ผู้จัดการส่วนตัว กล่าว </p>
<p>หลังการประกาศแขวนนวม เมย์เวเธอร์หันไปเอาดีในวงการบันเทิง โดยเมย์เวเธอร์เผยว่า เขาทำเงินได้ 8 ล้านเหรียญ<orgName>สหรัฐ</orgName> (ราว 272 ล้านบาท) เมื่อปีที่แล้ว แม้ไม่ได้ขึ้นชก </p>
<p>แม้เมย์เวเธอร์จะเคยทำรายได้เป็นกอบเป็นกำจากทั้งในและนอกสังเวียน แต่ปัญหาหนี้สินทำให้ แฟนกีฬาหมัดมวยบางรายถึงกับ ตั้งฉายาให้เขาใหม่ จาก “มันนี” เป็น “โน มันนี” ไปเสียแล้ว </p></body>
</news>
