<teiHeader>
<fileDesc>
<titleStmt>
  <title>แฟร์ราร่าเปิดใจอยากคุมยูเว่ต่อ  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-01 00:59:13  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090601_006.html  </bibl>
</sourceDesc>
</fileDesc>
</teiHeader>
<news>
<headline>แฟร์ราร่าเปิดใจอยากคุมยูเว่ต่อ</headline>
<lead>ชิโร่ แฟร์ราร่า รับอยากอยู่คุม<orgName>ทีม ยูเวนตุส</orgName> ต่อไปอีก คาดสัปดาห์หน้ารู้คำตอบแน่ แต่ก็ต้องลุ้นหนัก เมื่อทั้ง อันโตนิโอ คอนเต้ กับ โลร็องต์ บล็องก์ ก็มีโอกาสปาดหน้าเข้ามารับงานเช่นกัน</lead>
<neck></neck>
<body><p>ชิโร่ แฟร์ราร่า เทรนเนอร์ขัดตาทัพ "<orgName>ม้าลาย</orgName>" <orgName>ยูเวนตุส</orgName> เปิดปากยอมรับ ตนอยากขยายสัญญาคุมทีมดังแห่งเมืองตูรินต่อไป แต่ก็ไม่มีอำนาตัดสินใจใดๆ ด้วยตัวเองได้ แม้จะมีหลายเสียงฟันธงว่า เจ้าตัวน่าจะได้ทำงานเป็นการถาวร แต่ก็ต้องลุ้นชิงตำแหน่งอย่างหนักกับ อันโตนิโอ คอนเต้ และ โลร็องต์ บล็องก์ </p>
<p>แฟร์ราร่า กล่าวหลังจบเกมนำทีมเชือด <orgName>ลาซิโอ</orgName> 2-0 สั่งลาฤดูกาล เมื่อวันอาทิตย์ที่ผ่านมาว่า "มันเป็นการคุมทีมที่ดี ผมพูดเล่นตลกว่า ผมอยากได้ 7 แต้มเพื่อแสดงให้ตัวนักเตะได้รู้ว่า เกม 2 นัดนี้มีความสำคัญแค่ไหน ผมต้องขอบคุณพวกเขาสำหรับงานหนักที่ทำกันมา ทั้งคนที่ได้เล่นและไม่ได้เล่น อันดับ 2 ถือว่าสำคัญสำหรับเราแล้ว และเราก็ทำได้สำเร็จ" </p>
<p>"ความเคารพคือรากฐานสำคัญในความสัมพันธ์ระหว่างโค้ชกับนักเตะ ผมขอขอบคุณลูกทีมที่ให้โอกาสนี้กับผม ซึ่งหลายคนในนั้นคือเพื่อนร่วมทีมผมเอง มันทำให้ทุกสิ่งง่ายมากในการมาอยู่ในตำแหน่งผมด้วยความช่วยเหลือเช่นนั้น ผมไม่รู้เหมือนกัน จนกระทั่งเมื่อ 2-3 วันก่อน" </p>
<p>"มันดูเหมือนว่า มีเพียง คอนเต้ กับผมเท่านั้นที่มีลุ้นงานนี้ ผมได้ยินมาว่า อันโตนิโอ กำลังจะต่อสัญญาใหม่กับ บารี่ ซึ่งผมก็รู้สึกดีใจที่ตัวเลือกหายไปอีกตัว เมื่อผมนั่งคุมทีม ผมไม่เคยล้อเล่นกับตัวเอง แต่ในเวลาเดียวกัน ผมก็มีหวัง ตอนนี้ผมแค่รอฟังคำตอบจากสโมสร ซึ่งหวังว่าจะออกมาในสัปดาห์หน้า" </p>
<p>ส่วนเรื่องโดนวิจารณ์ว่า ต่อกรกับ <orgName>อินเตอร์ มิลาน</orgName> ไม่ได้อย่างสมน้ำสมเนื้อนั้น แฟร์ราร่า ชี้ว่า "ตอนนี้มันต่างออกไปแล้ว เพราะ <orgName>อินเตอร์</orgName> คู่ควรกับการคว้าสคูเด็ตโต้ และมีความเชื่อมั่นในศักยภาพของตัวเองมากกว่าทีมอื่น ต้องบอกว่า ยูเว่ พัฒนาขึ้นจากอันดับ 3 มาสู่อันดับ 2 มันไม่ใช่เรื่องง่าย แต่เราจะพยายามทำให้ดีที่สุด" </p>
<p>ขณะเดียวกัน อดีตปราการหลัง<orgName>ทีมชาติอิตาลี</orgName> และ <orgName>ยูเวนตุส</orgName> ก็ร่วมแสดงความยินดีกับการอำลาสโมสรของ พาเวล เนดเวด ด้วยเช่นกัน "ผมขอแสดงความยินดีกับนักเตะดีกรีแชมเปี้ยนอย่าง เนดเวด ด้วย และมันก็น่าเสียดายเมื่อคุณได้เห็นเขาวิ่งและยิงประตูในแบบที่เขาทำวันนี้ เราต้องเคารพการตัดสินใจแต่ละคน เขาได้รับการปรบมือแสดงความขอบคุณอย่างสุดแสนวิเศษจากแฟนบอลใน สตาดิโอ โอลิมปิโก"</p></body>
</news>
