<teiHeader>
<fileDesc>
<titleStmt>
  <title>หงส์พร้อมรับมือฤทธิ์แข้งไทย  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-22 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=58137  </bibl>
</sourceDesc>
</fileDesc>
</teiHeader>
<news>
<headline><orgName>หงส์</orgName>พร้อมรับมือฤทธิ์แข้งไทย</headline>
<lead>เบนิเตซไม่ฟันธงจะพา<orgName>หงส์</orgName>ชนะ<orgName>ไทย</orgName> ขณะที่รีดส่งลีซอ-ธีรศิลป์ลงเป็นคู่หัวหอก</lead>
<neck></neck>
<body><p>“<orgName>หงส์แดง</orgName>” <orgName>ลิเวอร์พูล</orgName> ลงฝึกซ้อมท่ามกลางสายฝนที่สนามราชมังคลากีฬาสถานเป็นครั้งแรกช่วงเช้าวานนี้ ก่อนลงสนามนัดพิเศษกับทีมชาติไทย เวลา 20.00 น. วันนี้ ซึ่งกุนซือ ราฟาเอล เบนิเตซ กล่าวว่า ทีมของเขาสนุกสนานกับการ ฝึกซ้อมมากทีเดียว </p>
<p>“สภาพต่างๆ ที่นี่มันแตกต่างไป ตอนเราซ้อมเมื่อเช้าอากาศชื้นแต่ก็อุ่น จึงเป็นเรื่องใหม่สำหรับเรา นักเตะลงเล่นเวตกัน จากนั้นก็ซ้อมกับลูกบอลเล็กน้อย พวกเขาซ้อมกันหนักมาก แต่ผมแน่ใจว่าคืนวันพรุ่งนี้ไทยจะวิ่งยิ่งกว่าเราเสียอีก ฉะนั้นเราจึงต้องจัดระเบียบให้ดีและเตรียมตัวให้พร้อม” เบนิเตซ กล่าว </p>
<p>กุนซือชาวสเปนยังกล่าวด้วยว่า <orgName>ทีมชาติไทย</orgName>ที่ใช้ระบบ 4-4-2 ภายใต้การคุมทีมของ ปีเตอร์ รีด นั้น เทคนิคดี นอกจากนี้ยังจะมีแฟนบอลหนุนหลังมากมาย </p>
<p>“คุณไม่มีวันรู้หรอกว่าจะเกิดอะไรขึ้นในการแข่งขันฟุตบอล แต่ผมมั่นใจว่าเราจะทำผลงานได้ดี” </p>
<p>เบนิเตซอาจจะส่ง เกล็น จอห์นสัน ลงเป็นตัวจริง หลังเจ้าตัวยืนยันว่าจะสลัดอาการบาดเจ็บเล็กน้อยที่ข้อเท้าได้แน่นอน ขณะที่ เฟอร์นานโด ตอร์เรส ที่เพิ่งกลับมาร่วมทีมได้เพียง 2 วัน จะได้รับโอกาสช่วงท้ายเกม ส่วน ยอสซี เบนายูน เจ็บข้อเท้าหมดสิทธิลงสนาม </p>
<p>สำหรับความเคลื่อนไหวของ<orgName>ทีมชาติไทย</orgName> รณชัย รังสิโย มีอาการบาดเจ็บเอ็นหลังหัวเข่า และ สุธี สุขสมกิจ เจ็บข้อเท้าซ้าย โดยรีดอาจส่ง รังสรรค์ วิวัฒน์ชัยโชค ยืนแดนกลางแทนสุธี ขณะที่คู่กองหน้า รีดเตรียมใช้บริการของ “ลีซอ” ธีรเทพ วิโนทัย และ “มุ้ย” ธีรศิลป์ แดงดา </p>
<p>“แม้จะเป็นรองเรื่องมาตรฐานและระบบทีม แต่ผมยังเชื่อว่า<orgName>ไทย</orgName>มีลุ้น ผมเน้นกับนักเตะ<orgName>ไทย</orgName>ให้ระวังบอลเร็วของนักเตะ<orgName>ลิเวอร์พูล</orgName>” </p>
<p>แฟนบอลที่เดินทางไปชมเกมในวันนี้จะต้องผ่านเครื่องตรวจวัดอุณหภูมิร่างกาย ขณะที่ อภิสิทธิ์ เวชชาชีวะ นายกรัฐมนตรี จะเข้าชมเกมด้วย </p>
<p>หลังจากจบเกมกับ<orgName>ลิเวอร์พูล</orgName> ธีรเทพจะกลับมาค้าแข้งในศึกไทยพรีเมียร์ลีกกับ<orgName>ทีมเมืองทอง ยูไนเต็ด</orgName> โดยขณะนี้ โรเบิร์ต โปรคูเรอร์ ผู้จัดการ<orgName>ทีมเมืองทอง</orgName>กำลังเจรจากับเคลีเซ ต้นสังกัดในเบลเยียม</p></body>
</news>
