<teiHeader>
<fileDesc>
<titleStmt>
  <title>แข้ง14ปีไทยเปิดพ่ายโสมแดง2-3ศึกอช.ยูธ  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-20 22:32:42  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090620_117.html  </bibl>
</sourceDesc>
</fileDesc>
</teiHeader>
<news>
<headline>แข้ง14ปี<orgName>ไทย</orgName>เปิดพ่าย<orgName>โสมแดง</orgName>2-3ศึกอช.ยูธ</headline>
<lead>แข้งเยาวชน 14 ปี<orgName>ไทย</orgName> ลงสนามนัดแรกโดนเด็ก "<orgName>โสมแดง</orgName>" <orgName>เกาหลีเหนือ</orgName> นำ 3-1 ก่อนฮึดไล่มาได้ แต่ไม่ทันพ่ายไปแบบหวุดหวิด 2-3 "โค้ชหลอ" พิชัย คงศรี รับเสียเปรียบรูปร่างทำเล่นไม่ออก แม้ครึ่งหลังดีขึ้นแต่พลาดเสียง่าย ลุ้นชี้ชะตาเข้ารอบกับ มาเลเซีย 24 มิ.ย. นี้ ศึกลูกหนัง "เอเชียนยูธเกมส์" ครั้งที่ 1 ที่ประเทศสิงคโปร์ เมื่อวันที่ 20 มิ.ย. ที่ผ่านมา</lead>
<neck></neck>
<body><p>การแข่งขันกีฬาเอเชียนเกมส์เยาวชน "เอเชียนยูธเกมส์" ครั้งที่ 1 ที่ประเทศสิงคโปร์ เปิดฉากอย่างไม่เป็นทางการแล้ว เมื่อวันที่ 20 มิ.ย. ที่ผ่านมา ด้วยการแข่งขันฟุตบอล รอบคัดเลือก ซึ่งไอ้หนูนักเตะ<orgName>ไทย</orgName>ชุดอายุ 14 ปี ลงประเดิมสนามพบกับ <orgName>เกาหลีเหนือ</orgName></p>
<p> โดย 11 คนแรกของ<orgName>ไทย</orgName>ประกอบด้วย พิพัฒน์พงศ์ จิตอ่อน, อมเรศ อมรเลิศศักดิ์, อาทิตย์ พรหมขันธ์, ณัฐวัตร นวลสะอาด, ชัชชน ใจรังสี, ป้องเพชร ทองเกล็ด, อินท์ศิริ เจริญชื่น, อรรถพล เรืองขจร, อำพล ดาวเฉลิมวงค์, คมสันต์ ถนอมแนว และ ทศพร พ้นภัย</p>
<p> เริ่มเกมครึ่งแรก ผู้เล่น<orgName>เกาหลีเหนือ</orgName> ซึ่งได้เปรียบรูปร่างนักเตะ<orgName>ไทย</orgName> ควบคุมเกมไว้ได้ทั้งหมด แต่ทีม<orgName>ไทย</orgName>ก็ยังเน้นตั้งรับเหนียวแน่น จนกระทั่ง น.29 ก็ทานไว้ไม่อยู่ ถูก โร กวาง ยอง ยิงขึ้นนำไปก่อน 1-0</p>
<p> ครึ่งหลัง "โค้ชหลอ" พิชัย คงศรี แก้เกมมาได้ดี <orgName>ทีมไทย</orgName>เริ่มมีจังหวะมากขึ้น และมาได้ประตูตีเสมอจาก อำพล ดาวเฉลิมวงค์ ปีกขวา น. 61 แต่ดีใจได้ 5 นาที กองหลัง<orgName>ไทย</orgName>ก็พลาดถูกเจาะเข้าไปยิง 2 ประตูรวดจาก รี ยอง ฮุก น.66 และ โจ โซล ซอง น. 69 กลับมาตาม 1-3 เด็กไทยยังไม่ท้อกัดฟันเดินหน้าบุก และยิงตีตื้นจากกัปตันทีม อินท์ศิริ เจริญชื่น แต่ก็ไล่ไม่ทัน จบเกม ไอ้หนู 14 ปี<orgName>ไทย</orgName> พ่าย <orgName>เกาหลีเหนือ</orgName> ไป 2-3</p>
<p> หลังเกม "โค้ชหลอ" เปิดเผยว่า "ครึ่งแรกลูกทีมเจอแรงปะทะของผู้เล่น<orgName>เกาหลี</orgName>ที่สูงใหญ่กว่า ทำให้ครองเกมไม่ได้ แต่ครึ่งหลัง เราพยายามใช้เทคนิคและทีมเวิร์คที่เหนือกว่า ทำให้กลับมาเล่นเกมของตัวเองได้ ซึ่งน่าเสียดายที่เราเป็นฝ่ายพลาดเสียประตูจนแพ้ไป"</p>
<p> ด้าน โช วอน โชล กุนซือ<orgName>ทีมชาติเกาหลีเหนือ</orgName> กล่าวว่า "เกมสูสีมาก ดีใจที่เป็นฝ่ายชนะ ซึ่งปัจจัยสำคัญคือ สมรรถภาพทางร่างกายนักเตะที่แข็งแกร่ง"</p>
<p> สำหรับ<orgName>ทีมไทย</orgName> ยังมีโปรแกรมลงเตะนัดต่อไปกับ<orgName>มาเลเซีย</orgName> 24 มิ.ย. นี้โดยรอบคัดเลือก สายซี ซึ่งมี 3 ทีม จะคัดทีมแชมป์เข้ารอบทันที ส่วนที่ 2 จะต้องไปเพลย์ออฟกับที่ 2 สายดีต่อไป ส่วนผลการแข่งขันคู่อื่น สายบี <orgName>เกาหลีใต้</orgName> ชนะ <orgName>ปากีสถาน</orgName> 2-0 </p>
<p> ขณะเดียวกัน เว็บไซต์อย่างเป็นทางการของการแข่งขัน รายงานว่า คณะกรรมการจัดการแข่งขันฯ ได้แถลงเลื่อนการแข่งขันฟุตบอลรอบแรก สาย เอ ระหว่าง <orgName>ทีมชาติฟิลิปปินส์</orgName> พบกับ <orgName>ไต้หวัน</orgName> เนื่องจากพบว่านักกีฬาฟิลิปินส์ ติดเชื้อไข้หวัดใหญ่ 2009 เอช 1 เอ็น 1 </p>
<p> โดยเริ่มมีอาการไข้ขึ้นสูงตั้งแต่บ่ายวันที่ 19 มิ.ย. เจ้าหน้าที่ทีมจึงส่งตัวไปยังศูนย์แพทย์ในหมู่บ้านนักกีฬา และถูกจับแยกห้องพักในทันทีพร้อมกับเก็บตัวอย่างเข้าห้องแล็บ โดยแพทย์ระบุว่าอาการล่าสุดยังทรงตัว ขณะที่ศูนย์ควบคุมโรคติดต่อ<orgName>สิงคโปร์</orgName> สั่งปิดโรงแรมอโลฮา รีสอร์ต เพื่อทำความสะอาดพื้นที่อย่างเร่งด่วน อย่างไรก็ตาม คณะกรรมการจัดการแข่งขันยืนยันว่า จะไม่มีการยกเลิกทัวร์นาเมนต์นี้แต่อย่างใด</p>
<p> ด้าน "บิ๊กต้อม" นายธนา ไชยประสิทธิ์ หัวหน้า<orgName>คณะนักกีฬาไทย</orgName> กล่าวว่า "กรณีนี้ไม่อยากให้ผู้ปกครองตื่นตระหนก เพราะ<orgName>สิงคโปร์</orgName>มีมาตรการควบคุมที่เข้มงวดมาก เห็นได้จากการปฏิบัติการอย่างรวดเร็วทันทีที่ทราบเรื่อง ซึ่งคณะแพทย์ของ<orgName>ไทย</orgName>ยืนยันว่า การฉีดวัคซีนป้องกันโรคไข้หวัดใหญ่ให้กับนักกีฬาทุกคนที่ผ่านมา สามารถป้องกันโรคไข้หวัดใหญ่2009 ได้ระดับหนึ่ง และเรามีมาตรการเฝ้าระวังโดยตลอด ให้นักกีฬาทุกคนจะต้องตรวจสอบอุณหภูมิร่างกายของตนเองและแจ้งให้แพทย์ทราบ ทุกวัน" </p></body>
</news>
