<teiHeader>
<fileDesc>
<titleStmt>
  <title>จ.นครนายก อัญเชิญถ้วยพระราชทานฯ การแข่งขัน วิ่งเขื่อนขุนด่านปราการชลฯ  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206060088&tb=N255206  </bibl>
</sourceDesc>
</fileDesc>
</teiHeader>
<news>
<headline><orgName>จ.นครนายก</orgName> อัญเชิญถ้วยพระราชทานฯ การแข่งขัน วิ่งเขื่อนขุนด่านปราการชลฯ</headline>
<lead>รองผู้ว่าราชการ<orgName>จังหวัดนครนายก</orgName> เป็นประธานอัญเชิญถ้วยพระราชทานฯ การแข่งขัน “ วิ่งเขื่อนขุนด่านปราการชล มินิ-ฮาล์ฟมาราธอนนครนายก ” ครั้งที่ 4 ขึ้นประดิษฐานบนรถขบวนแห่</lead>
<neck></neck>
<body><p>บ่ายวันนี้ (6 มิ.ย.52) เวลา 13.30 น. ที่ศาลากลางจังหวัดนครนายก นายสุรชัย อังเกิดโชค รองผู้ว่าราชการ<orgName>จังหวัดนครนายก</orgName> เป็นประธานในการอัญเชิญถ้วยพระราชทานฯ การแข่งขัน “ วิ่งเขื่อนขุนด่านปราการชล มินิ-ฮาล์ฟมาราธอนนครนายก ” ครั้งที่ 4 โดยอัญเชิญถ้วยพระราชทานฯ ขึ้นประดิษฐานบนรถขบวนแห่ เดินทางออกจากศาลากลางจังหวัดนครนายก ผ่านตัวเมืองนครนายกไปยังบริเวณหน้าเขื่อนขุนด่านปราการชล ต.หินตั้ง อ.เมือง จ.นครนายก มีหัวหน้าส่วนราชการและประชาชนชาวจังหวัดนครนายกร่วมงานเป็นจำนวนมาก </p>
<p>การแข่งขัน “ วิ่งเขื่อนขุนด่านปราการชล มินิ-ฮาล์ฟมาราธอน 2552 ” ครั้งที่ 4 จัดขึ้น เพื่อถวายความจงรักภักดีและเทิดพระเกียรติพระบาทสมเด็จพระเจ้าอยู่หัว อีกทั้งเป็นการประชาสัมพันธ์โครงการเขื่อนขุนด่านปราการชล อันเนื่องมาจากพระราชดำริ และส่งเสริมการท่องเที่ยวเชิงสุขภาพและส่งเสริมการออกกำลังกาย<orgName>จังหวัดนครนายก</orgName> สำหรับการแข่งขันแบ่งเป็น 3 ประเภท คือ การแข่งขันฮาล์ฟมาราธอน ระยะทาง 21.1 กิโลเมตร, การแข่งขันมินิมาราธอน ระยะทาง 13 กิโลเมตร , การแข่งขันเดิน-วิ่งเพื่อสุขภาพ ระยะทาง 4 กิโลเมตร </p>
<p>การแข่งขัน “ วิ่งเขื่อนขุนด่านปราการชล มินิ - ฮาล์ฟมาราธอน 2552 ” ครั้งที่ 4 มีรางวัลเป็นถ้วยพระราชทาน สมเด็จพระนางเจ้าฯ พระบรมราชินีนาถ และสมเด็จพระเทพรัตนราชสุดาฯ สยามบรมราชกุมารี และเหรียญรางวัลอีกเป็นจำนวนมาก กำหนดจัดขึ้นในวันอาทิตย์ที่ 7 มิถุนายน 2552 ตั้งแต่เวลา 05.30-08.30 น. ณ บริเวณหน้าเขื่อนขุนด่านปราการชล จังหวัดนครนายก</p></body>
</news>
