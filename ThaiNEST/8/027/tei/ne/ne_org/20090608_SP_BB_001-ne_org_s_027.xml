<teiHeader>
<fileDesc>
<titleStmt>
  <title>ส่ง6ยกเหล็กลุยยช.โลก บุษบาลั่นซิวเหรียญได้แน่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/06/08/news_28889351.php?news_id=28889351  </bibl>
</sourceDesc>
</fileDesc>
</teiHeader>
<news>
<headline>ส่ง6ยกเหล็กลุยยช.โลก บุษบาลั่นซิวเหรียญได้แน่</headline>
<lead>ยกเหล็ก<orgName>ไทย</orgName>เดินหน้าล่าความสำเร็จ เตรียมส่ง 6 จอมพลังวัยโจ๋ ร่วมลุยศึกยกน้ำหนักเยาวชนชิงแชมป์โลก ที่ดินแดนผีดิบ โรมาเนีย ระหว่างวันที่ 12-21 มิถุนายน "เจ๊บุษ" บุษบา ยอดบางเตย นายกสมาคมมั่นใจ เด็ก<orgName>ไทย</orgName>ฝีมือไม่เป็นสองรองใคร เชื่อมีเหรียญรางวัลติดมือกลับบ้านแน่</lead>
<neck></neck>
<body><p>นางบุษบา ยอดบางเตย นายก<orgName>สมาคมยกน้ำหนักสมัครเล่นแห่งประเทศไทย</orgName> เปิดเผยว่า ในการแข่งขันยกน้ำหนักชิงแชมป์ยุวชนโลก ที่จังหวัดเชียงใหม่เป็นเจ้าภาพช่วงปลายเดือนพฤษภาคมที่ผ่านมา ถือว่า<orgName>ทีมไทย</orgName>ทำผลงานได้เกินความคาดหมาย คือ 2 เหรียญทอง 3 เหรียญเงิน 7 เหรียญทองแดง พร้อมได้โควตา 4 ที่นั่ง ชาย 2 หญิง 2 ไปร่วมแข่งขันยกน้ำหนัก ในศึกยูธโอลิมปิกเกมส์ ครั้งที่ 1 ที่สิงคโปร์ จะเป็นเจ้าภาพในปีหน้า ตามความคาดหมายด้วย</p>
<p>"ดังนั้น สมาคมจึงเตรียมจะส่ง 6 นักกีฬาชายหญิงในระดับเยาวชน ไปร่วมแข่งขันยกน้ำหนักเยาวชนชิงแชมป์โลก 2009 ที่เมืองบูคาเรสต์ ประเทศโรมาเนีย ระหว่างวันที่ 12-21 มิถุนายน นี้ โดยนักกีฬาชุดนี้ได้รับการฝึกซ้อมมาอย่างต่อเนื่อง และมีฝีมือไม่เป็นรองนักกีฬาชาติอื่นๆ แน่นอน จึงมั่นใจได้เลยว่า ทีมนักกีฬา<orgName>ไทย</orgName>จะทำผลงานได้ดี และมีเหรียญรางวัลติดมือกลับบ้านอย่างแน่นอน แต่จะเป็นเหรียญใดนั้น คงต้องติดตามกันต่อไป" นางบุษบา กล่าว</p>
<p>สำหรับนักกีฬาทั้ง 6 คน ของ<orgName>ทีมชาติไทย</orgName> ได้แก่ ประเภทหญิง 4 คน น.ส.ทิพอมร ภูปรื้ม รุ่น 48 กิโลกรัม, น.ส.พนิดา คำศรี รุ่น 48 กิโลกรัม, น.ส.อังศุมาลิน สายเลิศ รุ่น 53 กิโลกรัม, น.ส.ปัทมา คุณทวี รุ่น 58 กิโลกรัม ชาย 2 คน ได้แก่ นายไพศาล หรรษาวงค์ รุ่น 69 กิโลกรัม และ นายพิทยา ตีบนอก รุ่น 85 กิโลกรัม</p>
<p>ทั้งนี้ คณะนักกีฬาชุดแรกจะเดินทางในคืนวันที่ 12 มิถุนายน ด้วยเที่ยวบิน แอลเอ็กซ์ 4301 เวลา 00.30 น. ส่วนชุดที่ 2 จะออกเดินทางในคืนวันที่ 13 มิถุนายน เที่ยวบิน แอลเอ็กซ์ 4301 เวลา 00.30 น. เช่นกัน และมีกำหนดเดินทางกลับถึงเมืองไทยพร้อมกัน ในวันที่ 21 มิถุนายน เที่ยวบินแอลเอ็กซ์ 9718 เวลา 12.55 น.</p></body>
</news>
