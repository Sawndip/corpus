<teiHeader>
<fileDesc>
<titleStmt>
  <title>งูเลื้อย4-3ฉลองสคูเด็ตโต้,โตริโน่ร่วง  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-05-31 22:59:04  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090531_121.html  </bibl>
</sourceDesc>
</fileDesc>
</teiHeader>
<news>
<headline>งูเลื้อย4-3ฉลองสคูเด็ตโต้,โตริโน่ร่วง</headline>
<lead>"งูใหญ่" <orgName>อินเตอร์ มิลาน</orgName> คัมแบ็กเลื้อยสยองโลกฉก <orgName>อตาลันต้า</orgName> สิ้นชีพ 4-3 ฉลองแชมป์สคูเด็ตโต้อำลา หลุยส์ ฟิโก้ อย่างยิ่งใหญ่ พ่วงตำแหน่งดาวซัลโวมะกะโรนี ซลาตัน อิบราฮิโมวิช ที่ซัด 25 ประตู ฝั่ง "<orgName>กระทิงหิน</orgName>" <orgName>โตริโน่</orgName> สุดเศร้าบุกพ่าย "<orgName>หมาป่า</orgName>" <orgName>โรม่า</orgName> 2-3 ตกชั้นตาม <orgName>เรจจิน่า</orgName> กับ <orgName>เลชเช่</orgName></lead>
<neck></neck>
<body><p>กัลโช่ เซเรีย อา อิตาลี </p>
<p><orgName>อินเตอร์</orgName> 4 - <orgName>อตาลันต้า</orgName> 3 </p>
<p>"<orgName>งูใหญ่</orgName>" <orgName>อินเตอร์ มิลาน</orgName> ทีมแชมป์ กัลโช่ เซเรีย อา อิตาลี ฤดูกาลนี้ เปิด จูเซ็ปเป้ เมอัซซ่า รับการมาเยือนของ <orgName>อตาลันต้า</orgName> ทีมอันดับ 11</p>
<p>โดย โชเซ่ มูรินโญ่ เทรนเนอร์เจ้าบ้านส่งชุดใหญ่เอาใจแฟนก่อนรับมอบถ้วยแชมป์ นำโดย ซลาตัน อิบราฮิโมวิช ที่กำลังลุ้นตำแหน่งดาวซัลโว และ หลุยส์ ฟิโก้ ที่วันนี้สวมปลอกแขนกัปตันทีมด้วยก่อนอำลาสนาม</p>
<p>ด้านผู้มาเยือนได้ เลโอนาร์โด้ ตาลามอนติ หายเจ็บกลับมาคุมแนวรับอีกครั้ง ส่วนที่เหลือยังมี คริสเตียโน่ โดนี่ และ จานวิโต้ ปลาสมาติ เป็นทีเด็ด</p>
<p>เปิดฉากเพียง 6 นาที เจ้าถิ่นได้ประตูอย่างรวดเร็ว เมื่อ ฟิโก้ หลุดไปทางขวาก่อนจ่ายเรียดไปหน้าประตู อันเดรีย คอนซิญี่ ปัดมาเข้าทางปืนของ ซัลลีย์ มุนตารี่ ซัดตุงตาข่าย <orgName>งูใหญ่</orgName>เลื้อยขึ้นนำ 1-0</p>
<p>แต่ <orgName>อตาลันต้า</orgName> ตามตีเสมอได้ทันควันเป็น 1-1 ในอีก 4 นาทีต่อมาจากจังหวะที่ ติเบริโอ กวาเรนเต้ เปิดลูกเตะมุมให้ โดนี่ ขึ้นโหม่งเสียบเสา</p>
<p>นาทีที่ 12 "<orgName>งูใหญ่</orgName>" ขึ้นนำอีกครั้งเป็น 2-1 คราวนี้ เอสเตบัน กัมบิอัสโซ่ วางบอลหลุดกัปดักล้ำหน้าให้ อิบราฮิโมวิช เข้าไปซัดผ่านมือ คอนซิญี่ อย่างสบาย</p>
<p>อย่างไรก็ตาม ทีมเยือนยังไม่ยอมแพ้ง่ายๆ ตามตีเสมอเป็น 2-2 ในนาทีที่ 25 เมื่อ ฮาเวียร์ ซาเน็ตติ โหม่งสกัดออกมาไม่ดีไปเข้าทาง ลูก้า ชิการินี่ ส่องไกลนอกกรอบเขตโทษเข้าไปอย่างสุดสวย</p>
<p>จากนั้น ซลาตัน อิบราฮิโมวิช เกือบบวกประตูที่สองให้กับตัวเอง แต่ลูกยิงด้วยขวาของเขาพุ่งโด่งข้ามคานออกหลังไป</p>
<p>นาทีสุดท้ายครึ่งแรก โชเซ่ มูรินโญ่ เปลี่ยนตัว ฟิโก้ ออกจากสนาม ท่ามกลางการปรบมือของแฟนบอล และผู้เล่นทั้งสองทีม โดยส่ง ดาวิเด้ ซานตอน ลงไปเล่นแทน ก่อนจบครึ่งแรกด้วยการเสมอกัน 2-2</p>
<p>ครึ่งหลัง ลุยจิ เดล เนรี่ เปิดโอกาสให้ แฟร์ดินานโด ค็อปโปล่า ลงมาเฝ้าเสาแทน อันเดรีย คอนซิญี่</p>
<p>ผู้มาเยือนช็อกแฟนบอลด้วยการพลิกขึ้นนำ 3-2 ในนาทีที่ 53 เมื่อมาได้ฟรีคิกหน้ากรอบเขตโทษ และเป็น โดนี่ ที่รับหน้าที่สังหารเข้าไปอย่างสุดสวย พร้อมกับเป็นประตูที่สองของตัวเองในเกมนี้ด้วย</p>
<p>มูรินโญ่ แก้เกมทันทีด้วยการส่ง ดั๊กลาส ไมค่อน ที่เจ็บไปนาน และ เอร์นัน เครสโป ลงมาแทน คริสเตียน คิวู กับ เดยัน สแตนโควิช</p>
<p><orgName>อตาลันต้า</orgName> เกือบจะบวกเพิ่มได้อีกเม็ด แต่ลูกยิงของ ซิโมเน่ ปาโดอิน พุ่งชนคานอย่างจัง</p>
<p>นาทีที่ 78 พลพรรค "เนรัซซูรี่" ตามตีเสมอเป็น 3-3 จนได้ เมื่อแนวรับทีมเยือนสกัดบอลมาเข้าทาง มุนตารี่ ยิงไปติดเซฟ ค็อปโปล่า แต่บอลยังกระเด็นมาหา กัมบิอัสโซ่ ซ้ำตุงตาข่าย</p>
<p>เพียงนาทีถัดมาเจ้าถิ่นพลิกกลับมานำ 4-3 จากความสามารถเฉพาะตัวของ อิบราฮิโมวิช ที่หลอกล่อแนวรับคู่แข่ง ก่อนหันหลังตอกส้นเข้าไปอย่างเหนือชั้น พร้อมคว้าตำแหน่งดาวซัลโวที่จำนวน 25 ประตู</p>
<p>ช่วงเวลาที่เหลือไม่มีฝ่ายใดทำประตูเพิ่มกันได้ จบเกมเป็น อินเตอร์ ที่เฉือนชนะ อตาลันต้า อย่างสุดมัน 4-3 ฉลองแชมป์สคูเด็ตโต้อย่างยิ่งใหญ่</p>
<p>รายชื่อนักเตะทั้งสองทีม</p>
<p><orgName>อินเตอร์ มิลาน</orgName> : ชูลิโอ เซซาร์; ฮาเวียร์ ซาเน็ตติ, อีบัน คอร์โดบา, วอลเตอร์ ซามูเอล, คริสเตียน คิวู (ดั๊กลาส ไมค่อน แทน.64); เดยัน สแตนโควิช (เอร์นัน เครสโป แทน น.64), เอสเตบัน กัมบิอัสโซ่, ซัลลีย์ มุนตารี่; หลุยส์ ฟิโก้ (ดาวิเด้ ซานตอน แทน น.44), ซลาตัน อิบราฮิโมวิช, มาริโอ บาโลเตลลี่</p>
<p><orgName>อตาลันต้า</orgName> : อันเดรีย คอนซิญี่ (แฟร์ดินานโด ค็อปโปล่า แทน น.46); กอรี่ การิคส์, เลโอนาร์โด้ ตาลามอนติ, โธมัส มานเฟรดินี่, จานเปาโล เบลลินี่; มาริโน่ เดเฟนดิ, ลูก้า ชิการินี่, ติเบริโอ กวาเรนเต้, ซิโมเน่ ปาโดอิน; คริสเตียโน่ โดนี่; จานวิโต้ ปลาสมาติ</p>
<p><orgName>โรม่า</orgName> 3 - <orgName>โตริโน่</orgName> 2 </p>
<p>เกมที่ โอลิมปิโก้ สตาดิโอ "<orgName>หมาป่า</orgName>" <orgName>โรม่า</orgName> เจ้าถิ่นทีมอันดับ 6 คว้าตั๋วลุยยูโรป้า ลีกแน่นอนแล้ว แต่เกมนี้มีความหมายสำคัญมากกับทีมเยือน "<orgName>กระทิงหิน</orgName>" <orgName>โตริโน่</orgName> ที่ต้องการ 3 แต้มเพื่อลุ้นหนีตกชั้นกับ โบโลญญ่า</p>
<p>สภาพ<orgName>ทีม โรม่า</orgName> ได้ ดานิเอเล่ เด รอสซี่ พ้นแบน แต่เสีย มาร์โก ม็อตต้า และ โรดริโก้ ตัดเด ที่ติดแบนแทน ส่วน โตริโน่ ไม่มี อันเจโล อ็อกบอนน่า, มาร์โก ปิซาโน่, อายโม ดิอาน่า, ฟรานเชสโก้ ปราตาลี, โรลันโด้ เบียงคี่, อินยาซิโอ อบาเต้ และ เบลริม เซมายลี่ ที่โดนแบนทั้งหมด</p>
<p>เริ่มเกมขึ้นมา <orgName>โตริโน่</orgName> เป็นฝ่ายเข้าทำน่ากลัวกว่า นาทีที่ 8 ได้ลูกฟรีคิกริมเส้น อเลสซานโดร โรซิน่า เปิดเข้าไปให้ นิโกล่า เวนโตล่า เทกตัวโหม่งเฉี่ยวเสาออกไป</p>
<p>ถัดจากนั้นนาทีเดียว <orgName>ทีมกระทิงหิน</orgName>ก็มาได้ประตูที่ต้องการขึ้นนำ 1-0 ตอมมาโซ่ ไวลัตติ ตะบันด้วยเท้าขวาจากหน้าเขตโทษ บอลพุ่งผ่านมือ อาร์เทอร์ เสียบมุม</p>
<p><orgName>โรม่า</orgName> มีลุ้นได้ประตูตีเสมอในนาทีที่ 26 ดาวิด ปิซาร์โร่ เปิดบอลให้ ดานิเอเล่ เด รอสซี่ ขึ้นโหม่งไม่ผ่านมือ มัตเตโอ เซเรนี่</p>
<p>นาทีที่ 27 <orgName>หมาป่ากรุงโรม</orgName> ต้องถอด ซิโมเน่ แปร์ร็อตต้า ออกจากสนามเพราะบาดเจ็บ ต้องส่ง เมียร์โก วูชินิช ลงไปแทน</p>
<p>เจ้าบ้านมาตามตีเสมอเป็น 1-1 ได้สำเร็จในนาทีที่ 35 จากเตะมุมของ ฟรานเชสโก้ ต๊อตติ บอลทะลักมาเข้าทาง เฌเรมี่ เมเนซ ซัดด้วยซ้ายผ่านมือ เซเรนี่ เข้าไปจนได้ จบครึ่งแรก ทั้งสองทีมเสมอกันอยู่ 1-1</p>
<p>ครึ่งหลัง <orgName>โรม่า</orgName> เกือบพลิกขึ้นนำในนาทีที่ 70 เมียร์โก วูชินิช โต้กลับเร็วแล้วเปิดบอลให้ ฟรานเชสโก้ ต๊อตติ กดเรียดด้วยเท้าซ้ายจากบริเวณหน้ากรอบโทษ บอลพุ่งถากเสาสองออกไปหวุดหวิด</p>
<p><orgName>หมาป่ากรุงโรม</orgName>บุกหนัก จนกระทั่งนาทีที่ 74 ก็มาได้ประตูขึ้นนำ 2-1 จนได้ เมียร์โก วูชินิช หลุดเข้าเขตโทษด้านซ้ายแล้วซัดด้วยเท้าขวาผ่าน เซเรนี่ เข้าไปไม่พลาด</p>
<p>นาทีที่ 83 โรม่า ได้ประตูทิ้งห่าง 3-1 มาร์โก คาสเซ็ตติ หลุดเข้าเขตโทษแล้วโดน อีวาน ฟรานเชสคินี่ รวบล้มลงไป และเป็นใบเหลืองที่สองของ ฟรานเชสคินี่ ด้วย จึงถูกไล่ออกจากสนาม และเป็น ฟรานเชสโก้ ต๊อตติ ซัดจุดโทษเข้าไปไม่พลาด</p>
<p>ทว่า <orgName>โตริโน่</orgName> ก็ยังอุตส่าห์ไล่ขึ้นมาอีกเป็น 2-3 ในนาทีที่ 88 เดนิส โดโนฟริโอ ตัวสำรอง เปิดบอลให้ นิโกล่า เวนโตล่า แปด้วยขวาผ่าน อาร์เทอร์ เข้าไป แต่ก็ทำได้แค่นั้น</p>
<p>จบเกม <orgName>โรม่า</orgName> เอาชนะ <orgName>โตริโน่</orgName> ไป 3-2 ส่งผลให้ทีม "<orgName>กระทิงหิน</orgName>" ร่วงตกชั้นไปเป็นทีมสุดท้ายตามหลัง <orgName>เรจจิน่า</orgName> กับ <orgName>เลชเช่</orgName></p>
<p>รายชื่อนักเตะทั้งสองทีม</p>
<p><orgName>โรม่า</orgName> : อาร์เทอร์; มาร์โก คาสเซ็ตติ, ฟิลิปป์ เม็กแซส, คริสเตียน ปานุชชี่, ยอห์น อาร์เน่ รีเซ่; ซิโมเน่ แปร์ร็อตต้า (เมียร์โก วูชินิช น.27), ดานิเอเล่ เด รอสซี่, มัตเตโอ บริกี; ดาวิด ปิซาร์โร่; ฟรานเชสโก้ ต๊อตติ (ริเบโร่ โกเมส น.90), เฌเรมี่ เมเนซ (มาร์โก ดาเลสซานโดร น.60)</p>
<p><orgName>โตริโน่</orgName> : มัตเตโอ เซเรนี่; เคลาดิโอ ริวัลต้า (เดนิส โดโนฟริโอ น.73), เปาโล เดลลาฟิออเร่, เชซาเร่ นาตาลี, อีวาน ฟรานเชสคินี่; ริคคาร์โด้ โคลอมโบ (มาร์โก ดิ ลอเรโต้ น.85), ตอมมาโซ่ ไวลัตติ (เซอร์จิยู ซูซิยู น.90), ซิโมเน่ บารอเน่, มัตเตโอ รูบิน; อเลสซานโดร โรซิน่า; นิโกล่า เวนโตล่า</p>
<p>ฟุตบอลกัลโช่ เซเรีย อา อิตาลี เมื่อวันที่ 31 พ.ค. 52 ที่ผ่านมา</p>
<p>•<orgName>โบโลญญ่า</orgName> ชนะ <orgName>คาตาเนีย</orgName> 3-1</p>
<p>•<orgName>ฟิออเรนติน่า</orgName> แพ้ <orgName>มิลาน</orgName> 0-2</p>
<p>•<orgName>เจนัว</orgName> ชนะ <orgName>เลชเช่</orgName> 4-1</p>
<p>•<orgName>อินเตอร์</orgName> ชนะ <orgName>อตาลันต้า</orgName> 4-3</p>
<p>•<orgName>ยูเวนตุส</orgName> ชนะ <orgName>ลาซิโอ</orgName> 2-0</p>
<p>•<orgName>นาโปลี</orgName> ชนะ <orgName>คิเอโว่</orgName> 3-0</p>
<p>•<orgName>ปาแลร์โม่</orgName> เสมอ <orgName>ซามพ์โดเรีย</orgName> 2-2</p>
<p>•<orgName>เรจจิน่า</orgName> เสมอ <orgName>เซียน่า</orgName> 1-1</p>
<p>•<orgName>โรม่า</orgName> ชนะ <orgName>โตริโน่</orgName> 3-2</p>
<p>•<orgName>อูดิเนเซ่</orgName> ชนะ <orgName>กายารี่</orgName> 6-2</p></body>
</news>
