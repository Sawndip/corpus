<teiHeader>
<fileDesc>
<titleStmt>
  <title>ซิตี้จ่อซิวซานตาครูซหลังตกลงค่าตัวเรียบร้อย  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-20 02:33:53  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090620_007.html  </bibl>
</sourceDesc>
</fileDesc>
</teiHeader>
<news>
<headline><orgName>ซิตี้</orgName>จ่อซิวซานตาครูซหลังตกลงค่าตัวเรียบร้อย</headline>
<lead>"<orgName>เรือ ใบสีฟ้า</orgName>" <orgName>แมนฯ ซิตี้</orgName> ใกล้ได้ตัว โรเก้ ซานตา ครูซ หัวหอกหน้าหยก แบล็คเบิร์น โรเวอร์ส มาเสริมคมสมปรารถนา หลัง "<orgName>กุหลาบไฟ</orgName>" ตอบรับค่าตัวราว 1,008 ล้านบาท เรียบร้อย</lead>
<neck></neck>
<body><p><orgName>สำนักข่าว "สกายสปอร์ตส์"</orgName> <orgName>ประเทศอังกฤษ</orgName> ตีข่าว <orgName>แมนเชสเตอร์ ซิตี้</orgName> มหาเศรษฐีแห่ง พรีเมียร์ลีก สามารถบรรลุข้อตกลงเรื่องค่าตัวของ โรเก้ ซานตา ครูซ ดาวยิงทีมชาติปารากวัย กับ แบล็คเบิร์น โรเวอร์ส ได้เรียบร้อยแล้วที่ 18 ล้านปอนด์ (ประมาณ 1,008 ล้านบาท) เมื่อวันศุกร์ที่ผ่านมา</p>
<p>อนาคตค้าแข้งของ ซานตา ครูซ ถูกพูดถึงมานานระยะหนึ่งแล้ว และเจ้าตัวก็เคยตกเป็นข่าวกับ <orgName>แมนฯ ซิตี้</orgName> มาก่อนในช่วงเปิดตลาดนักเตะเดือนมกราคม โดยครั้งนั้น มาร์ค ฮิวจ์ส กุนซือหนุ่ม "<orgName>เรือใบสีฟ้า</orgName>" ซึ่งเป็นคนคว้ากองหน้ารูปหล่อ มายัง แบล็คเบิร์น พยายามที่จะดึงลูกน้องเก่าตามมาร่วมงานกันอีกครั้งที่ <orgName>อีสต์แลนด์ส</orgName> แต่ไม่สามารถบรรลุข้อตกลงเรื่องค่าตัวได้ อีกทั้ง แซม อัลลาไดซ์ นายใหญ่แห่ง <orgName>อีวู้ด พาร์ค</orgName> ก็ยังต้องการเก็บอดีตหัวหอก <orgName>บาเยิร์น</orgName> ไว้ช่วยทีมลุ้นหนีตกชั้นด้วย</p>
<p>อย่างไรก็ตามล่าสุด ซานตา ครูซ และ ฮิวจ์ส กำลังจะได้กลับมาร่วมงานกันสมใจแล้ว เมื่อแหล่งข่าวของ "<orgName>สกายสปอร์ตส์</orgName>" เผยว่า <orgName>แมนฯ ซิตี้</orgName> และ <orgName>แบล็คเบิร์น</orgName> สามารถบรรลุข้อตกลงเรื่องค่าตัวกันได้เรียบร้อย โดยเวลานี้เหลือเพียงแค่การตกลงเงื่อนไขส่วนตัวกับนักเตะ ก่อนจะมีการเซ็นสัญญาอย่างเป็นทางการเท่านั้น </p></body>
</news>
