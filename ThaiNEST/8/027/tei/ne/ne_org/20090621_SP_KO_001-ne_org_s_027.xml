<teiHeader>
<fileDesc>
<titleStmt>
  <title>หมอดูทัก"ต๋อง" อีก 5 ปีมีร้อยล. ห้ามยุ่งการพนัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-21 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090621/17785/%e0%b8%ab%e0%b8%a1%e0%b8%ad%e0%b8%94%e0%b8%b9%e0%b8%97%e0%b8%b1%e0%b8%81%e0%b8%95%e0%b9%8b%e0%b8%ad%e0%b8%87%e0%b8%ad%e0%b8%b5%e0%b8%815%e0%b8%9b%e0%b8%b5%e0%b8%a1%e0%b8%b5%e0%b8%a3%e0%b9%89%e0%b8%ad%e0%b8%a2%e0%b8%a5.%e0%b8%ab%e0%b9%89%e0%b8%b2%e0%b8%a1%e0%b8%a2%e0%b8%b8%e0%b9%88%e0%b8%87%e0%b8%81%e0%b8%b2%e0%b8%a3%e0%b8%9e%e0%b8%99%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>หมอดูทัก"ต๋อง" อีก 5 ปีมีร้อยล. ห้ามยุ่งการพนัน</headline>
<lead>หมอดูชื่อดังทัก "ต๋อง ศิษย์ฉ่อย" รัชพล ภู่โอบอ้อม นักสอยคิวขวัญใจชาว<orgName>ไทย</orgName>อีก 5 ปีข้างหน้ามีเงินเป็นร้อยล้าน แต่มีข้อแม้ห้ามยุ่งเกี่ยวกับ "การพนัน" หากตั้งใจเล่นสนุกเกอร์อย่างเดียวรับรองอนาคตสดใสทำได้แน่</lead>
<neck></neck>
<body><p>ล่าสุด "<orgName>ไทยทอร์นาโด</orgName>" ฟิตหนักวันละ 6-7 ชม.เพื่อต้องการพิสูจน์ตัวเองว่า ยังมีไฟอยู่ </p>
<p>จากความสำเร็จของ "ต๋อง ศิษย์ฉ่อย" รัชพล ภู่โอบอ้อม อดีตนักสอยคิวมือ 3 ของ<orgName>โลก</orgName> แชมป์เอเชียคนล่าสุด ซึ่งคว้าสิทธิ์ไปร่วมการแข่งขันสนุกเกอร์อาชีพ<orgName>โลก</orgName> ที่ประเทศอังกฤษ ในฤดูกาลที่จะถึงนี้ ตั้งแต่เดือนสิงหาคม เป็นต้นไป ล่าสุด "<orgName>ไทยทอร์นาโด</orgName>" ได้ฟิตซ้อมออกคิวอย่างหนักวันละ 6-7 ชม.ที่ทีบีซี.สนุกเกอร์ เซ็นเตอร์ เพื่อต้องการกลับมาทวงความยิ่งใหญ่อีกครั้ง โดยเฉพาะเป้าหมายในปีแรกการไปเล่นอาชีพคือ ติดอยู่ใน 1 ใน 72 คนสุดท้ายของโลกให้ได้</p>
<p>รัชพล เปิดเผยว่า ขณะนี้ยังคงฟิตซ้อมเต็มที่ โดยเน้นความแม่นยำในการออกคิวเข้าเบรกแต่ละช็อต รวมไปถึงการเดินลูกขาวในทิศทางต่างๆที่จะต้องวางน้ำหนักให้ดี ส่วนตัวยอมรับว่า เวลานี้สภาพสายตาไม่ดีเหมือนเมื่อก่อน แต่ความเหนียวแน่นและประสบการณ์ในการแก้ไขสถานการณ์สำคัญต่างๆยังใช้ได้ดี คงจะเอาข้อดีของตัวเองในจุดนี้มาแก้ไขจุดด้อย ที่สำคัญการเดินทางไปเล่นอาชีพครั้งนี้เป็นครั้งสุดท้ายในชีวิตของตัวเอง แล้ว จะต้องทุ่มเททั้งแรงกายและใจให้เต็มที่</p>
<p>ยอดนักสอยคิว<orgName>ไทย</orgName> กล่าวอีกว่า จากการที่ ต้องห่างจากการแข่งขันระดับอาชีพ<orgName>โลก</orgName>จนต้องกลับมาใช้ชีวิตในไทย 1 ปีเต็ม ตอนแรกก็ยังรับสภาพตัวเองไม่ได้ว่า ทำไมเราต้องมาเป็นแบบนี้ จากที่เคยโด่งดังถึงขีดสุด กับต้องมาตกต่ำไม่มีผลงานอะไรเลย ซึ่งก็ได้ถามตัวเองตลอดว่า พร้อมที่จะกลับไปเล่นอีกไหม ช่วงแรกก็ยังลังเลใจอยู่ กระทั่งมาค้นหาตัวเองเจอจากหมอดูชื่อดังคนหนึ่ง ที่เหล่าศิลปินดารามาดูมากมาย ได้ทำนายทายทักดวงของตัวเองว่า อยู่ในช่วงขาลง เพราะก่อนหน้านี้ชะตาชีวิตพุ่งแรงมากๆ จนก้าวไปติดอันดับ 3 ของ<orgName>โลก</orgName> สร้างชื่อเสียงและเงินทองให้ตัวเองมากมาย แต่หลังจากนั้นก็ตกลงมาเรื่อยๆ</p>
<p>ทั้งนี้ หมอดูคนดังกล่าวได้ทายชีวิตตัวเองเอาไว้ว่า อีก 5 ปีข้างหน้าหรือช่วงอายุตัวเอง 45 ปีจะกลับมารุ่งโรจน์ถึงขีดสุดอีกครั้ง มีเงินทองไหลมาเทมาเป็นร้อยล้าน แต่มีข้อแม้ ต้องไม่ยุ่งเกี่ยวกับการพนัน เพราะจะทำให้ตัวเองเสียสมาธิได้ ซึ่งตอนแรกตัวเองก็ตกใจว่า จะมีอีกหรือ เพราะตอนที่ไปดูหมอดูก็ยังไม่คว้าแชมป์เอเชียเลย แต่ก็คิดในใจว่า หนทางเดียวที่จะทำให้มีเงินมากขนาดนั้น คือ กีฬาสนุกเกอร์ เข้ารอบลึกๆ คว้าแชมป์สักรายการก็น่าจะทำได้ตามที่หมอดูทัก จากนั้นมาก็พยายามตั้งใจฟิตซ้อมเต็มที่ จนประสบความสำเร็จที่ประเทศจีน จากนี้ไปคงต้องดูแลตัวเองให้ดี และพร้อมเต็มที่ภับภารกิจข้างหน้า</p>
<p>"ตอนนี้ผมอายุ 40 ปีแล้ว ถือว่า เป็นช่วงสุดท้ายของชีวิตที่จะต้องกัดฟันสู้ในเวทีสอยคิวอาชีพโลก ตอนแรกที่มาอยู่เมืองไทยไม่อยากกลับมาเล่นแล้ว แต่หลังจากมาดูหมอดังคนหนึ่งทายทักว่า ผมจะกลับมารุ่งโรจน์มีเงินเป็นร้อยล้านช่วงอายุ 45 ปีทำให้เกิดแรงบันดาลใจที่อยากกลับมาสู้อีก เพราะชีวิตตัวเองนอกเหนือจากเล่นสนุกเกอร์แล้วจะไปทำอะไรที่ได้เงินมากมาย ขนาดนี้ หากเราไม่กัดฟันต่อสู้กับอุปสรรคข้างหน้า เท่ากับว่า เรายอมแพ้ ผมจึงต้องการพิสูจน์ให้ทุกคนเห็นว่า ผมยังพร้อมสู้ทุกวินาที แม้ว่า เวลานี้อายุจะมากขึ้นก็ตาม แต่กีฬาสนุกเกอร์ใช่ว่า จะเป็นปัญหา ทุกอย่างขึ้นอยู่กับสภาพจิตใจและสมาธิสำคัญที่สุด" รัชพล กล่าวทิ้งท้าย</p></body>
</news>
