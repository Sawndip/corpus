<teiHeader>
<fileDesc>
<titleStmt>
  <title>"เอโต" ส่อมาเรือใบ เอเยนต์แฉบาร์ซาจ้องขายทำเงิน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-01 07:25:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.manager.co.th/Sport/ViewNews.aspx?NewsID=9520000074176  </bibl>
</sourceDesc>
</fileDesc>
</teiHeader>
<news>
<headline>“เอโต” ส่อมา<orgName>เรือใบ</orgName> เอเยนต์แฉบาร์ซาจ้องขายทำเงิน</headline>
<lead>โอกาสที่ <orgName>แมนเชสเตอร์ ซิตี</orgName> จะได้ตัว ซามูเอล เอโต มาเสริมแดนหน้าเปิดกว้างขึ้นอีกครั้ง หลัง โฮเซป มาเรีย เมซาเญส เอเยนต์ส่วนตัวออกมาแฉว่า <orgName>บาร์เซโลนา</orgName> ไม่มีดาวยิง<orgName>ทีมชาติแคเมอรูน</orgName>อยู่ในแผนทำทีมและหาทางปล่อยออกไปโดยได้ค่าตัว สูงตามที่ต้องการ</lead>
<neck></neck>
<body><p>“<orgName>เจ้าบุญทุ่ม</orgName>” เตรียมขาย เอโต ออกไปในช่วงซัมเมอร์นี้ เนื่องจากเหลือสัญญาเพียงแค่ปีเดียว โดยมี “<orgName>เรือใบสีฟ้า</orgName>” พร้อมอ้าแขนรับ ทว่า การโยกย้ายต้องสะดุดลงเมื่อมีข่าวออกมาว่าหัวหอกวัย 28 ปีเรียกร้องค่าเหนื่อยสูงกว่า 250,000 ปอนด์ (ประมาณ 13.75 ล้านบาท) ต่อสัปดาห์</p>
<p>หลังจากมีข่าวหลายกระแสในระยะหลัง ทำให้ล่าสุด เมซาเญส ออกมาตั้งโต๊ะแถลงข่าวถึงสถานการณ์ที่แท้จริงของอดีตดาวเตะ <orgName>รีล มาดริด</orgName> และ รีล มายอร์กา ว่า “ผมได้คุยกับสโมสรมาแล้ว 2 ครั้ง ซึ่งทุกครั้งพวกเขาบอกว่า ซามูเอล ไม่อยู่ในแผนงานสำหรับฤดูกาลหน้า นอกจากนั้น โจน ลาปอร์ตา ยังบอกอีกว่า ซามูเอล เรียกร้องค่าเหนื่อยแพงเกินไป ซึ่งผมขอบอกว่านั่นไม่เป็นความจริงเลย”</p>
<p>“ปีนี้เรายังไม่เคยเรียกร้องจาก <orgName>บาร์ซา</orgName> แม้แต่เซนต์เดียว และไม่ได้ยื่นข้อเสนอให้ <orgName>แมนเชสเตอร์ ซิตี</orgName> ตามที่เป็นข่าวด้วย นี่คือเหตุผลว่าทำไมผมถึงจัดให้มีการแถลงข่าวครั้งนี้ ขณะที่ <orgName>บาร์ซา</orgName> เองก็ยื่นข้อเสนอต่อสัญญาเพิ่ม 2 ปีมาให้ ทำให้ผมไม่เข้าใจว่าพวกเขาต้องการให้ ซามูเอล อยู่ต่อหรือแค่ต้องการขายออกไปให้ได้เงินก้อนโตกันแน่”</p>
<p>“พวกเขาอยากได้ค่าตัวจากเขาถึง 30-35 ล้านยูโร (ประมาณ 1,470-1,715 ล้านบาท) ซึ่งมันเป็นตัวเลขที่มากเกินไปในขณะที่เขาเหลือสัญญาอยู่แค่ปีเดียว ซามูเอล จึงไม่พอใจ <orgName>บาร์เซโลนา</orgName> มาก ดังนั้น การหาสโมสรใหม่น่าจะเป็นทางออกที่ดีที่สุด และ <orgName>แมนเชสเตอร์ ซิตี</orgName> ก็เป็นทางเลือกที่น่าสนใจทีเดียว”</p>
<p>“แม้จะมี 6-7 สโมสรที่สามารถคว้าตัว ซามูเอล ไปร่วมงานได้ และเขาก็อยากลงเล่นในยูฟ่า แชมเปียนส์ ลีก แต่ <orgName>แมนเชสเตอร์ ซิตี</orgName> เป็นทีมที่ดูจริงจังมาก หากพวกเขาให้ข้อเสนอที่เรายอมรับได้ เราก็ยินดีที่จะไปที่นั่น” ตัวแทนของ เอโต ร่ายยาว</p></body>
</news>
