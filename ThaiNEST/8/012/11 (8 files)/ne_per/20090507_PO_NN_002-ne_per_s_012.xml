<teiHeader>
<fileDesc>
<titleStmt>
  <title>คนมะกันติดเชื้อตาย รายแรกเซ่นหวัดใหญ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-07 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=160327  </bibl>
</sourceDesc>
</fileDesc>
</teiHeader>
<news>
<headline>คนมะกันติดเชื้อตาย รายแรกเซ่นหวัดใหญ</headline>
<lead>"จังโก้"คึกคักเร่งเปิดประเทศ มหิดลเตือนระวังกลายพันธุ์</lead>
<neck></neck>
<body><p>สำนักข่าวต่างประเทศรายงานเมื่อวันพุธว่า องค์การอนามัยโลก (WHO) รายงานยอดผู้ที่ได้รับการยืนยันแล้วว่าติดเชื้อไข้หวัดใหญ่สายพันธุ์ใหม่ 2009 ทั่วโลก มีอย่างน้อย 1,617 คน มีผู้เสียชีวิต 26 คนที่เม็กซิโก ส่วนที่สหรัฐมีผู้เสียชีวิตแล้ว 2 คน ปัจจุบันมีประเทศที่พบผู้ติดเชื้อ 22 ประเทศ โดยกัวเตมาลาเป็นประเทศล่าสุดที่ยืนยันพบผู้ติดเชื้อ 1 ราย เป็นเด็กหญิงวัย 11 ปีที่เพิ่งกลับจากเม็กซิโก ขณะเดียวกัน ยังคงพบผู้ติดเชื้อไวรัสไข้หวัดใหญ่สายพันธุ์ใหม่ 2009 เพิ่มอย่างต่อเนื่องในยุโรป โดยองค์การอนามัยโลกพบผู้ติดเชื้อในอังกฤษ สเปน อิตาลี และเยอรมนี ที่อังกฤษพบผู้ติดเชื้อ 27 คน ที่สเปนและอิตาลีประเทศละ 3 คน
<persName><roleName>นาย</roleName><forename>เคอิจิ</forename> <surname>ฟุกุดะ</surname></persName> รักษาการผู้อำนวยการองค์การอนามัยโลกแถลงว่า หากมีการแพร่ระบาดไปทั่วโลกจะต้องมีผู้ติดเชื้อจำนวนมาก และหากยังคงมีการแพร่ระบาดไปนอกเหนือจากทวีปอเมริกา องค์การอนามัยโลกอาจยกระดับเตือนภัยขึ้นเป็นระดับ 6 ซึ่งเป็นระดับสูงสุด นั่นหมายความว่าแต่ละประเทศจะต้องตั้งรับการแพร่ระบาดไปทั่วโลก มีการจ่ายแจกยาต่อต้านไวรัส และยาปฏิชีวนะ และแนะนำให้ผู้คนระมัดระวังการอยู่ในหมู่คนจำนวนมาก</p>
<p>จังโก้คึกคักเปิดประเทศแล้ว</p>
<p>ขณะที่เม็กซิโกประเทศศูนย์กลางการระบาดของโรค และมีผู้ติดเชื้อมากที่สุดคือ 840 คนประกาศความสำเร็จในการควบคุมการระบาดของไข้หวัดใหญ่สายพันธุ์ใหม่ 2009 และประกาศยกเลิกคำสั่งห้ามดำเนินกิจกรรมต่างๆของภาครัฐและเอกชน เป็นการเปิดประเทศกลับสู่ภาวะปกติแล้ว รวมทั้งการเปิดภาคธุรกิจและสถานศึกษา หลังปิดประเทศนาน 5 วันตั้งแต่เมื่อวันศุกร์ ทั้งนี้ รัฐบาลเม็กซิโกยอมรับว่า การแพร่ระบาดของไวรัสไข้หวัดใหญ่สายพันธุ์ใหม่ 2009 อาจส่งผลกระทบเศรษฐกิจของประเทศในปีนี้ชะลอตัวลง 0.3-0.5% แต่รัฐบาลพร้อมใช้มาตรการด้านภาษีและเงินทุนฉุกเฉิน เพื่อช่วยเหลือธุรกิจภาคต่างๆ ที่ได้รับผลกระทบจากการแพร่ระบาดของโรค </p>
<p>สหรัฐยันหยื่อหวัด2009ตายรายที่2</p>
<p>ส่วนสหรัฐฯซึ่งมีผู้ติดเชื้อมากเป็นอันดับสอง อยู่ที่จำนวน 487 คน ได้ลดความเข้มงวดของคำแนะนำเกี่ยวกับกรณีที่ต้องสั่งปิดโรงเรียนลง โดยให้ใช้วิธีส่งเด็กที่ติดเชื้อกลับไปนอนพักที่บ้าน 7 วันแทน แสดงถึงความวิตกกังวลต่อการระบาดของไข้หวัดใหญ่สายพันธุ์ใหม่ 2009 ลดน้อยลงแล้ว แม้ว่าล่าสุดกระทรวงสาธารณสุขสหรัฐจะยืนยันมีผู้เสียชีวิตจากโรคนี้คนที่สอง ในรัฐเท็กซัส เป็นครูสาววัย 33 ปี เป็นชาวอเมริกันคนแรกที่เสียชีวิตด้วยโรคไข้หวัดใหญ่สายพันธุ์ใหม่ 2009 โดยก่อนหน้านี้ผู้เสียชีวิตคนแรกเป็นเด็กชายชาวเม็กซิกันวัย 20 เดือน ที่เดินทางมาเยี่ยมญาติที่สหรัฐฯ</p>
<p>คนติดเชื้อเพิ่มใน24ชั่วโมง</p>
<p><persName><roleName>นาง</roleName><forename>แคทเธอลีน</forename> <surname>เซเบลิอีส</surname></persName> รัฐมนตรีสาธารณสุข กับ<persName><roleName>นาย</roleName><forename>ริชาร์ด</forename> <surname>เบสเซอร์</surname></persName> รักษาการณ์ผู้อำนวยการศูนย์ควบคุมและป้องกันโรคสหรัฐฯ (CDC) ยอมรับว่า ไวรัสโรคนี้อาจยังคงระบาดในสหรัฐฯและทั่วโลกต่อไป รวมทั้งยังอาจทำให้มีผู้เสียชีวิตเพิ่มเติม แต่ยืนยันว่าการระบาดไม่รุนแรงเท่าที่คาดไว้ ตามปกติสหรัฐมีผู้ติดเชื้อไข้หวัดใหญ่ปีละ 2 แสนคน และเสียชีวิตประมาณ 35,000 คนเป็นประจำอยู่แล้ว แต่มีการตั้งข้อสังเกตว่ายอดผู้ติดเชื้อใน 40 รัฐจากทั้งหมด 50 รัฐของสหรัฐฯเพิ่มจาก 286 คนเป็น 403 คน ภายใน 24 ชั่วโมง</p>
<p>หญิงต้องสงสัย3รายไม่ติดเชื้อ </p>
<p>ที่กระทรวงสาธารณสุข มีการประชุมศูนย์ปฏิบัติการเตรียมความพร้อมตอบโต้ภาวะฉุกเฉินด้านการแพทย์ และสาธารณสุข ทางไกลผ่านระบบดาวเทียมร่วมกับศูนย์ควบคุมโรคติดต่อทั้ง 12 เขตทั่วประเทศ และกทม. เพื่อให้เจ้าหน้าที่ผู้ปฏิบัติงานรับทราบแนวทางการดำเนินงานป้องกันควบคุม โรคไข้หวัดใหญ่สายพันธุ์ใหม่ 2009 ไปในทิศทางเดียวกัน <persName><roleName>นพ.</roleName><forename>สุพรรณ</forename> <surname>ศรีธรรมมา</surname></persName> โฆษกกระทรวงสาธารณสุขกล่าวว่า ที่ประชุมติดตามสถานการณ์ของผู้ป่วยต้องสงสัย 3 ราย ได้แก่ หญิงชาวเยอรมันอายุ 50 ปีที่โรงพยาบาลราชวิถี และหญิงไทยอีก 2 ราย อยู่ที่โรงพยาบาลสวรรค์ประชารักษ์ จ.นครสวรรค์ และโรงพยาบาลสรรพสิทธิประสงค์ จ.อุบลราชธานี ผลตรวจยืนยันทางห้องปฏิบัติการทั้ง 3 รายพบเป็นการติดเชื้อไข้หวัดใหญ่ทั่วไป ไม่ใช่ไข้หวัดใหญ่สายพันธุ์ใหม่ 2009 อาการวันนี้ไม่มีไข้ แพทย์ให้กลับบ้าน และให้เจ้าหน้าที่สาธารณสุขติดตามอาการที่บ้าน 7 วัน </p>
<p> พิมพ์คู่มือ2.5ล.ฉบับแจกทุกสนามบิน</p>
<p>สำหรับมาตรการเฝ้าระวังของไทยนั้น <persName><roleName>นพ.</roleName><forename>สุพรรณ</forename></persName>กล่าวต่อว่า กระทรวงสาธารณสุขส่งเอกสารโรคไข้หวัดใหญ่สายพันธุ์ใหม่ 2009 ทั้งภาษาไทยและอังกฤษให้ที่สนามบินนานาชาติทุกแห่งจำนวน 2.5 ล้านฉบับ แจกให้ผู้เดินทางเข้าประเทศ พร้อมบัตรคำแนะนำด้านสุขภาพ และจะผลิตแจกประชาชนทั่วประเทศให้มีความรู้ความเข้าใจเกี่ยวกับโรคนี้ และได้ประสานสถานทูตไทยประจำพื้นที่มีโรคระบาด 21 ประเทศ จัดส่งเจลล้างมือ คำแนะนำการดูแลสุขภาพ หน้ากากอนามัย และยาต้านไวรัสโอเซลทามีเวียร์แห่งละ 100 เม็ดไปให้เป็นสต็อคใช้รักษาภายใต้การดูแลของแพทย์ </p>
<p>เพิ่มคุมเข้มทางรถไฟระหว่างปท. </p>
<p>นอกจากนี้ กระทรวงสาธารณสุขเร่งจัดมาตรการเฝ้าระวังคัดกรองชาวต่างชาติที่เดินทางเข้า ประเทศ ทางรถไฟระหว่างประเทศ ผ่านด่านภาคใต้ 3 ขบวน ได้แก่ บัตเตอร์เวิร์ท- กรุงเทพฯ กัวลาลัมเปอร์-หาดใหญ่ และสิงค์โปร์-กรุงเทพฯ เพื่อป้องกันเชื้อเข้าประเทศครบทุกช่องทาง </p>
<p>สธ.ยันไทยปลอดผู้ติดเชื้อ </p>
<p>ส่วนสถานการณ์ระบาดในประเทศไทย <persName><roleName>นพ.</roleName><forename>สุพรรณ</forename></persName>กล่าวว่า สำนักระบาดวิทยาได้รับรายงานผู้ป่วยในข่ายเฝ้าระวังโรคไข้หวัดใหญ่สายพันธุ์ ใหม่ 2009 ตั้งแต่วันที่ 28 เมษายน- 5 พฤษภาคม มีผู้ป่วยเข้าข่ายเฝ้าระวังสะสม 17 ราย ผลตรวจทางห้องปฏิบัติการเป็นไข้หวัดใหญ่ทั่วไปทุกราย ไม่มีรายใดยืนยันติดเชื้อไข้หวัดใหญ่สายพันธุ์ใหม่ สำหรับผลการเฝ้าระวังผู้เดินทางเข้าประเทศที่สนามบินสุวรรณภูมิ ผ่านเครื่องตรวจวัดอุณหภูมิทั้ง 6 จุด จำนวน 32,067 คน พบอุณหภูมิสูง 1 คน วัดซ้ำไม่มีไข้ ได้ให้คำแนะนำการดูแลสุขภาพตนเอง 7 วัน ผลการตรวจสะสมรอบ 9 วันที่ผ่านมา มีการตรวจวัดอุณหภูมิทั้งหมด 311,729 คน ยังไม่พบผู้ป่วยโรคไข้หวัดใหญ่สายพันธุ์ใหม่ 2009 ทั้งนี้ ประชาชนสามารถสอบถามข้อมูลจากศูนย์ปฏิบัติการฯกระทรวงสาธารณสุขที่หมายเลข 0-2590-3333 และ 0-2590-1994 ตลอด 24 ชั่วโมง หรือเว็บไซต์ www.moph.go.th และ http://beid.ddc.moph.go.th</p>
<p>ไทยพร้อมเจ้าภาพถกอาเซียน</p>
<p>ต่อมา<persName><roleName>นพ.</roleName><forename>สุพรรณ</forename></persName> และ<persName><roleName>นพ.</roleName><forename>คำนวณ</forename> <surname>อึ้งชูศักดิ์</surname></persName> โฆษกกรมควบคุมโรค แถลงข่าวการจัดประชุมรัฐมนตรีสาธารณสุขอาเซียน บวก 3 นัดพิเศษในวันที่ 7-8 พฤษภาคม ที่โรงแรมดุสิตธานีว่า เป็นการประชุมนัดพิเศษ เพื่อร่วมมือกันสกัดกั้นการแพร่ระบาดของโรคไข้หวัดใหญ่สายพันธุ์ใหม่ 2009 ในภูมิภาค โดยวันที่ 7 พฤษภาคม จัดประชุมระดับเจ้าหน้าที่อาวุโส ส่วนวันที่ 8 พฤษภาคมเป็นการประชุมระดับรัฐมนตรีเพื่อตัดสินใจเชิงนโยบาย วัตถุประสงค์หลักคือ ทบทวนสถานการณ์ระบาดของโรคไข้หวัดใหญ่สายพันธุ์ใหม่ ในประเทศอาเซียน บวก 3 และปรับมาตรการป้องกันและควบคุมโรคที่ประเทศต่างๆดำเนินการให้มีประสิทธิภาพ </p>
<p>ลงนามข้อตกลงร่วมสกัดหวัด2009</p>
<p>สำหรับผู้เข้าร่วมประชุมจะประกอบด้วย รมว.สาธารณสุขและเจ้าหน้าที่สาธารณสุขอาวุโส จากประเทศสมาชิกอาเซียน และประเทศคู่เจรจารวมทั้งหมด 13 ประเทศ รวมทั้งมีผู้แทนจากองค์กรระหว่างประเทศ โดยมีรัฐมนตรีสาธารณสุขประเทศฟิลิปปินส์เป็นประธานการประชุม ขณะนี้ได้รับการตอบรับเข้าร่วมประชุมครบทุกประเทศแล้ว โดยผู้นำจีนจะเดินทางมาประเทศแรก ทั้งนี้ การประชุมดังกล่าวจะมีการรับรองข้อตกลงร่วมของรัฐมนตรี เพื่อเป็นพันธะสัญญาเตรียมพร้อมป้องกันควบคุมการระบาดข้ามแดนของโรคไข้หวัด ใหญ่สายพันธุ์ใหม่ของแต่ละประเทศในภูมิภาคให้เป็นแนวทางเดียวกัน อาทิ ระบบเฝ้าระวังการตรวจยืนยันผลทางห้องปฏิบัติการ การสำรองยาต้านไวรัส การวิจัยพัฒนาเพื่อการผลิตวัคซีน และระบบแลกเปลี่ยนข้อมูลการระบาดของโรค</p>
<p>ไทยเฝ้าระวังจนกว่าผลิตวัคซีน</p>
<p>ด้าน<persName><roleName>นาย</roleName><forename>วิทยา</forename> <surname>แก้วภราดัย</surname></persName> รัฐมนตรีว่าการกระทรวงสาธารณสุข กล่าวว่า ขณะนี้สถานการณ์ระบาดของไข้หวัดใหญ่สายพันธุ์ใหม่ 2009 ทั่วโลกเริ่มผ่อนคลายลง เพราะรู้สึกว่าเชื้อเริ่มจะหยุดการแพร่ระบาดแล้ว แม้ล่าสุดจะมีผู้เสียชีวิตเพิ่มขึ้น แต่ตัวเลขของผู้ป่วยอยู่ในระดับที่ควบคุมได้ แต่ไม่ควรประมาท เพราะอาจมีการระบาดขึ้นอีก ดังนั้น ไทยต้องดำเนินการเฝ้าระวังต่อไป จนกว่าองค์การอนามัยโลกจะประกาศว่าวิกฤติและสถานการณ์การแพร่ระบาดจบแล้ว เชื่อว่าจะใช้เวลาอีกระยะหนึ่งหรือจนกว่าจะมีการผลิตวัคซีนป้องกันได้แล้ว </p>
<p>"ไทยยังต้องเพิ่มการปรับปรุงการเฝ้าระวังให้ดีขึ้น กว่าเดิม โดยเฉพาะตามด่านชายแดน ที่เจ้าหน้าที่ด่านตรวจคนเข้าเมือง(ตม.) ยังหละหลวมไม่เข้มงวดในการดูแลป้องกัน ทั้งนี้ ได้แจ้งไปยัง พล.ต.สนั่น ขจรประศาสน์ รองนายกรัฐมนตรีรับทราบแล้ว และจะรายงานรัฐมนตรีที่รับผิดชอบดูแลตม.สำนักงานตำรวจแห่งชาติ เพื่อสั่งการให้เจ้าหน้าที่ปฏิบัติงานเข้มงวดกวดขันมากขึ้น" <persName><roleName>นาย</roleName><forename>วิทยา</forename></persName>กล่าว</p>
<p>อนุมัติงบ100ล.สู้หวัดพันธุ์ใหม่</p>
<p><persName><roleName>นาย</roleName><forename>ศุภรักษ์</forename> <surname>ควรหา</surname></persName> รองโฆษกประจำสำนักนายกรัฐมนตรี แถลงว่า คณะรัฐมนตรี (ครม.) อนุมัติงบกลาง 100 ล้านบาทตามที่คณะกรรมการอำนวยการเตรียมความพร้อมป้องกันและควบคุมแก้ไข สถานการณ์การระบาดของไข้หวัดใหญ่ที่มี<persName><roleName>พล.ต.</roleName><forename>สนั่น</forename> <surname>ขจรประศาสน์</surname></persName>เป็นประธานเสนอมา เพื่อเตรียมความพร้อมแก้ปัญหาไข้หวัดใหญ่สายพันธ์ใหม่ 2009 ช่วงระยะเวลา 1 เดือน โดยแบ่งเป็นค่าตอบแทนบุคลากร 10,383,700 บาท ค่าใช้จ่ายสำหรับควบคุมการระบาดฯ 3,962,100 บาท ค่าใช้จ่ายในการประชุมรัฐมนตรีสาธารณสุขอาเซียน + 3 จำนวน 15,000,000 บาท ค่าวัสดุเวชภัณฑ์ฯ 22,785,700 บาท ค่าครุภัณฑ์ 16,000,000 บาทและค่าประชาสัมพันธ์ 30,000,000 บาท รวมเป็นเงิน 100 ล้านบาท ทั้งนี้ งบประมาณดังกล่าวรวมถึงการจัดซื้อเครื่องเทอร์โมสแกนเพิ่มอีก 10 เครื่องๆละประมาณ 1.5 ล้านบาทด้วย </p>
<p>นายกฯขอหั่นงบปชส. </p>
<p>รายงานข่าวแจ้งว่า งบดังกล่าวนี้เดิม<persName><roleName>พล.ต.</roleName><forename>สนั่น</forename></persName>ขอไป 120 ล้านบาท แต่นายกรัฐมนตรีเห็นตัวเลขของงบประชาสัมพันธ์ที่ระบุมากว่า 51 ล้าน ซึ่งเห็นว่ามากเกินไป จึงขอให้ตัดลงไปให้เหลือ 30 ล้านและบอกว่าเอาไปแค่ 100 ล้านบาทก่อน หากไม่พอค่อยมาขอใหม่ ซึ่ง<persName><roleName>พล.ต.</roleName><forename>สนั่น</forename></persName> ก็ไม่ได้ขัดข้องแต่อย่างใด</p>
<p>จุฬาฯได้ไวรัสต้นแบบวินิจฉัยเร็ว </p>
<p>ขณะที่<persName><roleName>ศ.นพ.</roleName><forename>ยง</forename> <surname>ภู่วรวรรณ</surname></persName> หัวหน้าศูนย์เชี่ยวชาญเฉพาะทางด้านไวรัสวิทยาคลินิก และคณะแพทย์ แถลงว่า ศูนย์ได้รับตัวอย่างพันธุกรรม (RNA ) ของไวรัสต้นแบบไข้หวัดใหญ่ 2009 เรียบร้อยแล้ว เมื่อวันที่ 4 พฤษภาคมที่ผ่านมา เพื่อนำมาใช้พัฒนาการตรวจวินิจฉัยในประเทศไทย โดยขณะนี้กลุ่มผู้วิจัยได้ปฏิบัติการเพิ่มจำนวนและคัดลอกแบบ หรือโคลนนิ่ง เพื่อทำเป็น positive control ใช้หลักการชีวะโมเลกุล ซึ่งทำให้รู้ผลได้อย่างรวดเร็วและแม่นยำ ภายใน 4 ชั่วโมง ซึ่งโรงพยาบาลจุฬาฯ พร้อมทำ positive control ให้หน่วยตรวจอื่น ๆ ที่ต้องการด้วย </p>
<p>ชี้มีโอกาสกลายพันธุ์สูง </p>
<p>มีคำเตือนจาก<persName><roleName>ผศ.พญ.</roleName> <forename>อรุณี</forename> <surname>ธิติธัญญานนท์</surname></persName> ภาควิชาจุลชีววิทยา คณะวิทยาศาสตร์ มหาวิทยาลัยมหิดลถึงการติดเชื้อไข้หวัดสายพันธ์ใหม่ 2009ว่า แม้ไข้หวัดใหญ่สายพันธ์ใหม่ 2009 จะมีอัตราการเสียชีวิตไม่ถึงร้อยละ 1 ขณะที่ไข้หวัดนกมีอัตราการเสียชีวิตสูงกว่าประมาณร้อยละ 60 แต่ไข้หวัดนกติดต่อจากคนสู่คนค่อนข้างยาก ขณะที่ไข้หวัดใหญ่สายพันธุ์ใหม่การติดต่อจากคนสู่คนง่ายกว่ามาก หากการควบคุมไม่ดีพอ โอกาสเชื้อแพร่กระจายจะสูงกว่าที่เป็นในปัจจุบัน ที่สำคัญโอกาสเกิดการกลายพันธุ์ของเชื้อดังกล่าวก็มีแนวโน้มสูงเช่นกัน </p>
<p>จีนงดออกวีซ่าด่วนสำหรับชาวอเมริกัน</p>
<p>เว็บไซต์สถานทูตจีนในกรุงวอชิงตัน ดี.ซี. ของสหรัฐ แถลงเมื่อวันพุธว่า ทางการจีนจะขอระงับการให้บริการวีซ่าด่วนและวีซ่าด่วนพิเศษสำหรับ ชาวอเมริกัน แต่ไม่ได้ระบุเหตุผลว่ามีความเกี่ยวข้องกับมาตรการป้องกันการแพร่ระบาดของ เชื้อไวรัสไข้หวัดใหญ่สายพันธุ์ใหม่หรือไม่ ขณะเดียวกันไม่มีการระบุว่ามาตรการนี้ของจีนจะครอบคลุมไปถึงประเทศอื่นๆ นอกเหนือจากสหรัฐ ด้วยหรือไม่เช่นกัน</p></body>
</news>
