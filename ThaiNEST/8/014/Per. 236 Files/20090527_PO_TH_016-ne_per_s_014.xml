<teiHeader>
<fileDesc>
<titleStmt>
  <title>สดศรีเผย พธม.ขอแบบฟอร์มจดตั้งพรรคแล้ว  </title>
  <author>ทีมข่าวการเมือง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 12:32:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.thairath.co.th/content/pol/8783  </bibl>
</sourceDesc>
</fileDesc>
</teiHeader>
<news>
<headline><persName><forename>สดศรี</forename></persName>เผย พธม.ขอแบบฟอร์มจดตั้งพรรคแล้ว</headline>
<lead>กลุ่มพันธมิตรฯ เดินหน้าดำเนินการจัดตั้งพรรคการเมือง ขณะที่ กกต.ขอให้ศาลรัฐธรรมนูญเป็นผู้พิจารณา ถึงสถานะบุคคลล้มละลาย ของ<persName><roleName>นาย</roleName><forename>สนธิ</forename> <surname>ลิ้มทองกุล</surname></persName>?</lead>
<neck></neck>
<body><p>เมื่อเวลา10.00 น. วันนี้ (27 พ.ค.) ที่สำนักงานคณะกรรมการการเลือกตั้ง (กกต.) <persName><roleName>นาง</roleName><forename>สดศรี</forename> <surname>สัตยธรรม</surname></persName> กกต.ด้านกิจการพรรคการเมือง กล่าวถึงการเตรียมจัดตั้งกลุ่มพันธมิตรประชาชนเพื่อประชาธิปไตย (พธม.) ว่า ทีมกฎหมายของ พธม.ได้เข้ามาขอแบบฟอร์มการจดทะเบียนจัดตั้งพรรคการเมือง วานนี้ (26 พ.ค.) ซึ่งจากการสอบถามเบื้องต้น ทราบว่า อาจใช้ชื่อพันธมิตร หรือพันธมิตรประชาชนเพื่อประชาธิปไตย เป็นชื่อพรรค แต่หากขอจดทะเบียนในชื่อ พันธมิตรประชาชนเพื่อประชาธิปไตย ก็ทำได้ เนื่องจากเคยมีผู้ขอจดทะเบียนชื่อดังกล่าว เป็นพรรคการเมือง แต่ กกต.ไม่ได้ตอบรับไป เพราะมีข้อบังคับพรรคขัดกับรัฐธรรมนูญ และ พ.ร.บ.พรรคการเมือง ซึ่งเมื่อ กกต.ได้ยกคำร้องการขอจัดตั้งพรรคของรายเดิมไปแล้ว บุคคลอื่นสามารถยื่นขอจดตั้งพรรค โดยใช้ชื่อดังกล่าวได้ เว้นแต่ผู้ที่ขอจดทะเบียนรายเดิม จะยื่นอุทธรณ์ต่อศาลรัฐธรรมนูญภายใน 1 เดือน ซึ่งตนคาดว่าผู้ที่ขอจดทะเบียนตั้งพรรคพันธมิตร น่าจะใช้เวลาแก้ไขมากกว่า 1 เดือน เนื่องจากมีข้อบังคับพรรคหลายข้อ ที่ต้องแก้ไข อย่างไรก็ตาม หากกลุ่ม พธม.ยื่นขอจดตั้งพรรคการเมืองมา กกต.จะตรวจสอบว่า ชื่อพรรคและข้อบังคับพรรค ขัดต่อกฎหมายหรือไม่ หากไม่ขัด ก็สามารถรับจดเป็นพรรคการเมืองได้</p>
<p>ส่วนกรณีที่บุคคลล้มละลายจะสามารถเป็นหัวหน้าพรรคได้หรือไม่นั้น <persName><roleName>นาง</roleName><forename>สดศรี</forename></persName> กล่าวว่า คงต้องเป็นไปตามรัฐธรรมนูญ มาตรา 100 และ 102 ของ พ.ร.บ.ประกอบรัฐธรรมนูญ ว่าด้วยพรรคการเมือง มาตรา 11 ขณะที่<persName><roleName>นาย</roleName><forename>สนธิ</forename> <surname>ลิ้มทองกุล</surname></persName> แกนนำ พธม. ถือเป็นบุคคลล้มละลายทุจริตหรือไม่ เป็นเรื่องของการพิจารณาจากศาล ซึ่ง กกต.คงไม่เข้าไปพิจารณาประเด็นนี้ อย่างไรก็ตาม ในการร่างรัฐธรรมนูญ ปี 2550 มีการเพิ่มคำว่าทุจริตเข้าไปด้วย โดยเป็นการยักย้ายถ่ายเททรัพย์สินไปให้ผู้อื่น เพื่อไม่ให้ตัวเองต้องชำระ หนี้ ส่วนแกนนำ พธม.ทั้ง 5 คน ส่วนใหญ่เคยติดคดีอาญา จะมีผลใดๆ หรือไม่ <persName><roleName>นาง</roleName><forename>สดศรี</forename></persName> กล่าวว่า คนที่จะเข้ามาทำหน้าที่กรรมการบริหารพรรค น่าจะเคลียร์ตัวเองได้ อีกทั้งน่าจะทราบเรื่องกฎหมายดีพอ และมีนักกฎหมายเข้ามาดูแลเรื่องนี้ สำหรับตำแหน่งกรรมการบริหารพรรค แม้มีการยื่นจดแจ้ง ก็สามารถขอเปลี่ยนแปลง</p>
<p>นอกจากนี้ <persName><roleName>นาง</roleName><forename>สดศรี</forename></persName> ยังกล่าวอีกว่า ในรัฐธรรมนูญ บัญญัติห้ามไม่ให้นักการเมือง หรือพรรคการเมือง เป็นเจ้าของสื่อ ซึ่งเรื่องนี้ จะมองถึงความได้เปรียบเสียเปรียบ โดยพรรคการเมืองที่มีสื่ออยู่ในมือ จะได้เปรียบ เพราะถือว่ามีกระบอกเสียงเป็นของตัวเอง ดังนั้น หากกลุ่ม พธม.ยื่นขอจดตั้งพรรคการเมืองแล้ว คงต้องพิจารณาในเรื่องนี้กัน และหากยื่นขอจดเป็นพรรคการเมืองแล้ว ต้องเป็นไปตามกฎหมาย โดยหากเคลื่อนไหวนอกสภา ก็อาจขัด พ.ร.บ.พรรคการเมือง มาตรา 94 เพราะไม่เป็นไปตามระบอบประชาธิปไตย อย่างไรก็ตาม หากขอจดตั้งเป็นพรรคการเมืองแล้ว ก็ต้องมีการระวัง ในการดำเนินการทางการเมือง ซึ่งตนคิดว่า การตั้งพรรคการเมืองเป็นเรื่องง่าย แต่จะทำให้พรรคการเมืองดำรงอยู่ เป็นเรื่องลำบาก เพราะที่ผ่านมา กกต.ได้ตัดสินยุบพรรคการเมืองที่ทำผิดกฎหมายไปหลายพรรค</p></body>
</news>
