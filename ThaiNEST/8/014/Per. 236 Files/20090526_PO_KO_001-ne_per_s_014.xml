<teiHeader>
<fileDesc>
<titleStmt>
  <title>ครม.เห็นชอบแก้ไขประมวลกฎหมายอาญายกเลิกอายุความ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090526/14502/%e0%b8%84%e0%b8%a3%e0%b8%a1.%e0%b9%80%e0%b8%ab%e0%b9%87%e0%b8%99%e0%b8%8a%e0%b8%ad%e0%b8%9a%e0%b9%81%e0%b8%81%e0%b9%89%e0%b9%84%e0%b8%82%e0%b8%9b%e0%b8%a3%e0%b8%b0%e0%b8%a1%e0%b8%a7%e0%b8%a5%e0%b8%81%e0%b8%8e%e0%b8%ab%e0%b8%a1%e0%b8%b2%e0%b8%a2%e0%b8%ad%e0%b8%b2%e0%b8%8d%e0%b8%b2%e0%b8%a2%e0%b8%81%e0%b9%80%e0%b8%a5%e0%b8%b4%e0%b8%81%e0%b8%ad%e0%b8%b2%e0%b8%a2%e0%b8%b8%e0%b8%84%e0%b8%a7%e0%b8%b2%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>ครม.เห็นชอบแก้ไขประมวลกฎหมายอาญายกเลิกอายุความ</headline>
<lead>ครม.เห็นชอบเห็นชอบแก้ไขประมวลกฎหมายอาญายกเลิกอายุความ โดยเฉพาะมาตรา 98 ขยายเวลารับโทษผู้ถูกดำเนินคดีอาญา หากยังไม่ได้รับโทษตามความผิดที่ศาลพิพากษาถึงที่สุด หากเกินเวลาตามมาตรา 98 ก็ไม่ให้ถือว่าล่วงเลยเวลา ให้เอาผิดถึงที่สุดตามคำพิพากษา</lead>
<neck></neck>
<body><p>(26พ.ค.)ที่ทำเนียบรัฐบาล <persName><roleName>นาย</roleName><forename>ศุภชัย</forename> <surname>ใจสมุทธร</surname></persName> รองโฆษกประจำสำนักนายกรัฐมนตรี แถลงผลการประชุมคณะรัฐมนตรีว่า คณะรัฐมนตรี เห็นชอบตามที่กระทรวงยุติธรรมเสนอร่าง พ.ร.บ.แก้ไขเพิ่มเติมประมวลกฎหมายอาญา ฉบับมที่ พ.ศ...ซึ่งเป็นการแก้ไขเพิ่มเติมหลักเกณฑ์เกี่ยวกับอายุความ โดยมีหลักการ 2 เรื่อง</p>
<p>คือ 1.แก้ไขกำหนดเวลาร้องทุกในกรณีความผิดยอมความได้ และ 2.ยกเลิกอายุความฟ้องคดีและอายุความล่วงเลยการลงโทษสำหรับความผิดบางกรณี เกี่ยวกับการปกครองและการยุติธรรม รวมถึงกำหนดระยะเวลาการฟ้องบุคคลเหล่านั้นให้มีกำหนดระยะเวลาที่ชัดเจนขึ้น โดยมีเหตุผลว่าปัจจุบันการกระทำทุจริตของเจ้าพนักงาน โดยอาศัยตำแหน่งหน้าที่ราชการมีความสลับซับซ้อนทำให้ประเทศได้รับความเสียหายอย่างร้ายแรง ไม่ว่าทางเศรษฐกิจ สังคม และการเมือง โดยผู้กระทำความผิดดังกล่าวส่วนใหญ่เป็นผู้มีอิทธิพล และมักจะหลบหนีจากกระบวนการยุติธรรม</p>
<p>ฉะนั้นการกระทำความผิดดังกล่าวมักจะมีการรวบรวมพยานหลักฐานได้ยากลำบาก ต้องใช้ระยะเวลาในการดำเนินการนาน ทำให้การดำเนินคดีอาญาดังกล่าวในบางประเภทในประเทศไทยยังไม่มีประสิทธิภาพเท่าที่ควร ส่งผลให้บางคดีขาดอายุความ ไม่สามารถดำเนินคดีกับผู้กระทำความผิดได้ ดังนั้นจึงสมควรนำหลักเกณฑ์การไม่มีกำหนดระยะเวลาของอายุความในความผิดบางประเภทมากำหนดไว้</p>
<p><persName><roleName>นาย</roleName><forename>ศุภชัย</forename></persName> กล่าวต่อไปว่า โดยมีสาระสำคัญคือ แก้ไขเพิ่มเติมหลักเกณฑ์เกี่ยวกับอายุความในคดีความผิดส่วนตัว ถ้ามีผู้เสียหายมิได้ร้องทุกข์ภายใน 6 เดือน นับแต่วันที่รู้เรื่องความผิด และรู้ตัวผู้กระทำความผิด เป็นอันขาดอายุความ ซึ่งเดิมกำหนดไว้เพียงภายใน 3 เดือน และยกเลิกอายุความฟ้องคดีและอายุความล่วงเลยการลงโทษสำหรับความผิดบางกรณีเกี่ยวกับการปกครองและการยุติธรรม รวมทั้งกำหนดระยะเวลาการฟ้องบุคคลให้มีกำหนดระยะเวลาที่ชัดเจนขึ้น คือ</p>
<p>1.กรณีได้ตัวผู้กระทำความผิดมาแล้ว ให้พนักงานอัยการ ผู้ว่าคดี พนักงานสอบสวน โดยเฉพาะพนักงานผู้มีอำนาจสืบสวนคดีอาญาดำเนินการให้มีการฟ้องผู้นั้นต่อศาลภายใน 1 ปี นับแต่วันที่ได้ตัวมา เว้นแต่ศาลจะอนุญาตให้ขยายเวลา</p>
<p>2.กรณีมีคำพิพากษาถึงที่สุดให้ลงโทษผู้กระทำความผิด ถ้าผู้นั้นยังไม่ได้รับโทษ หรือได้รับโทษยังไม่ครบถ้วน โดยหลบหนี ถ้ายังมิได้ตัวผู้นั้นมารับโทษนับแต่วันที่มีคำพิพากษาถึงที่สุด หรือนับแต่วันที่หลบหนี แม้จะเกินกำหนดเวลาในมาตรา 98 เกี่ยวกับอายุความ ก็ไม่ถือว่าเป็นอันล่วงเลยเวลาการลงโทษ โดยให้ลงโทษผู้นั้นในโทษที่ยังไม่ได้รับหรือที่ได้รับยังไม่ครบถ้วน ซึ่งเรื่องนี้จะเสนอเข้าสู่สภาผู้แทนราษฎรต่อไป</p></body>
</news>
