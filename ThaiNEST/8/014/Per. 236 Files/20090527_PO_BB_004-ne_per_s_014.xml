<teiHeader>
<fileDesc>
<titleStmt>
  <title>ครม.ไฟเขียวเลิกอายุความคดีโกงชาติ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/27/news_28818386.php?news_id=28818386  </bibl>
</sourceDesc>
</fileDesc>
</teiHeader>
<news>
<headline>ครม.ไฟเขียวเลิกอายุความคดีโกงชาติ</headline>
<lead>ครม.ไฟเขียวตามที่กระทรวงยุติธรรมเสนอแก้ไข ประมวลกฎหมายอาญา ยกเลิกอายุความคดีทุจริตคอร์รัปชัน หวังดัดหลังผู้มีอิทธิพลเผ่นหนีไปต่างประเทศ ไม่ยอมรับโทษทัณฑ์</lead>
<neck></neck>
<body><p>ที่ทำเนียบรัฐบาล <persName><roleName>นาย</roleName><forename>ศุภชัย</forename> <surname>ใจสมุทร</surname></persName> รองโฆษกประจำสำนักนายกรัฐมนตรี แถลงผลการประชุมคณะรัฐมนตรี (ครม.) เมื่อวานนี้ (26 พ.ค.) ว่า ครม.มีมติเห็นชอบตามที่กระทรวงยุติธรรมเสนอร่างพระราชบัญญัติ (พ.ร.บ.) แก้ไขเพิ่มเติมประมวลกฎหมายอาญา ฉบับที่....พ.ศ...ซึ่งเป็นการแก้ไขเพิ่มเติมหลักเกณฑ์เกี่ยวกับอายุความ โดยมีหลักการ 2 เรื่อง คือ</p>
<p>1.แก้ไขกำหนดเวลาร้องทุกข์ในกรณีความผิดยอมความ ได้ และ 2.ยกเลิกอายุความฟ้องคดีและอายุความล่วงเลยการลงโทษสำหรับความผิดบางกรณี เกี่ยวกับการปกครองและการยุติธรรม รวมถึงกำหนดระยะเวลาการฟ้องบุคคลเหล่านั้นให้มีกำหนดระยะเวลาที่ชัดเจนขึ้น </p>
<p>ทั้งนี้ กระทรวงยุติธรรมให้เหตุผลประกอบการเสนอแก้ไขกฎหมายว่า ปัจจุบันการกระทำทุจริตของเจ้าพนักงานโดยอาศัยตำแหน่งหน้าที่ราชการมีความ สลับซับซ้อน ทำให้ประเทศได้รับความเสียหายอย่างร้ายแรง ไม่ว่าทางเศรษฐกิจ สังคม และการเมือง โดยผู้กระทำความผิดดังกล่าวส่วนใหญ่เป็นผู้มีอิทธิพล และมักหลบหนีจากกระบวนการยุติธรรม ประกอบกับการกระทำความผิดดังกล่าวมักรวบรวมพยานหลักฐานได้ยากลำบาก ต้องใช้ระยะเวลาในการดำเนินการนาน ทำให้การดำเนินคดีอาญาในบางประเภทในประเทศไทยยังไม่มีประสิทธิภาพเท่าที่ควร ส่งผลให้บางคดีขาดอายุความ ไม่สามารถดำเนินคดีกับผู้กระทำความผิดได้ ดังนั้นจึงสมควรนำหลักเกณฑ์การไม่มีกำหนดระยะเวลาของอายุความในความผิดบาง ประเภทมากำหนดไว้ </p>
<p>ร่าง พ.ร.บ.แก้ไขเพิ่มเติมประมวลกฎหมายอาญา มีสาระสำคัญคือ แก้ไขเพิ่มเติมหลักเกณฑ์เกี่ยวกับอายุความในคดีความผิดส่วนตัว ถ้าผู้เสียหายมิได้ร้องทุกข์ภายใน 6 เดือนนับแต่วันที่รู้เรื่องความผิด และรู้ตัวผู้กระทำความผิด เป็นอันขาดอายุความ ซึ่งเดิมกำหนดไว้เพียง 3 เดือน</p>
<p>ส่วนการยกเลิกอายุความฟ้องคดีและอายุความล่วง เลยการลงโทษสำหรับความผิดบางกรณีเกี่ยวกับการปกครองและการยุติธรรม รวมทั้งกำหนดระยะเวลาการฟ้องบุคคลให้มีกำหนดระยะเวลาที่ชัดเจนขึ้น ได้แก่ 1.กรณีได้ตัวผู้กระทำความผิดมาแล้ว ให้พนักงานอัยการ ผู้ว่าคดี พนักงานสอบสวน โดยเฉพาะพนักงานผู้มีอำนาจสืบสวนคดีอาญาดำเนินการให้มีการฟ้องผู้นั้นต่อศาล ภายใน 1 ปี นับแต่วันที่ได้ตัวมา เว้นแต่ศาลจะอนุญาตให้ขยายเวลา</p>
<p>2.กรณีมีคำพิพากษาถึงที่สุดให้ลงโทษผู้กระทำ ความผิด ถ้าผู้นั้นยังไม่ได้รับโทษ หรือได้รับโทษยังไม่ครบถ้วน โดยหลบหนี ถ้ายังมิได้ตัวผู้นั้นมารับโทษนับแต่วันที่มีคำพิพากษาถึงที่สุด หรือนับแต่วันที่หลบหนี แม้จะเกินกำหนดเวลาในมาตรา 98 เกี่ยวกับอายุความ ก็ไม่ถือว่าเป็นอันล่วงเลยเวลาการลงโทษ โดยให้ลงโทษผู้นั้นในโทษที่ยังไม่ได้รับหรือที่ได้รับยังไม่ครบถ้วน ซึ่งร่าง พ.ร.บ.ฉบับนี้จะเสนอเข้าสู่สภาผู้แทนราษฎรต่อไป</p></body>
</news>
