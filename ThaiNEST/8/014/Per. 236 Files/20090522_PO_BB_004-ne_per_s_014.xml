<teiHeader>
<fileDesc>
<titleStmt>
  <title>หญิงร้องนายกฯ-ด่านักการเมืองกัดกันไม่สนปชช.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/22/news_28793535.php?news_id=28793535  </bibl>
</sourceDesc>
</fileDesc>
</teiHeader>
<news>
<headline>หญิงร้องนายกฯ-ด่านักการเมืองกัดกันไม่สนปชช.</headline>
<lead>แม่เด็กหญิง 5 ขวบบุกทำเนียบ ประชิดตัวนายกฯ ร้องหาแหล่งกู้เงินส่งลูกเรียนไม่ได้ ถามความเดือดร้อนชาวบ้านกับนักการเมืองอันไหนสำคัญกว่า “<persName><forename>อภิสิทธิ์</forename></persName>” แจงชาวบ้านต้องมาก่อน แต่ถูกด่ากลับ พวกนักการเมืองมัวแต่กัดกัน คิดแต่แก้ปัญหาปรับ ครม.แก้รัฐธรรมนูญ เพื่อความอยู่รอดของตัวเอง ทั้งที่ประชาชนเกือบจะตายหมดแล้ว</lead>
<neck></neck>
<body><p>ที่ทำเนียบรัฐบาล วานนี้ (21 พ.ค.) ได้เกิดเหตุหญิงผู้หนึ่งเข้ามาร้องเรียนปัญหาความเดือดร้อนต่อนายกรัฐมนตรี แต่ไม่ได้รับคำตอบที่ชัดเจน จึงได้ต่อว่าด้วยถ้อยคำที่รุนแรง</p>
<p>เหตุดังกล่าวเกิดขึ้น เมื่อเวลา 11.00 น. ระหว่างที่<persName><roleName>นาย</roleName><forename>อภิสิทธิ์</forename> <surname>เวชชาชีวะ</surname></persName> นายกรัฐมนตรี กำลังให้สัมภาษณ์สื่อมวลชนภายในทำเนียบรัฐบาล ปรากฏว่า<persName><roleName>นาง</roleName><forename>อุษณกร</forename> <surname>คอกเชอวาล</surname></persName> อายุ 43 ปี ชาว กทม.ซึ่งยืนฟังการให้สัมภาษณ์ของนายกฯ อยู่ด้วย ก็ได้ถามแทรกขึ้นมาว่า “ระหว่างความเดือดร้อนของประชาชน กับความเดือดร้อนของ ส.ส.และ ครม.สิ่งไหนเดือดร้อนมากกว่ากัน วันนี้ประชาชนเกือบจะตายหมดแล้ว แต่พวกนักการเมืองมัวแต่กัดกัน คิดแต่แก้ปัญหาปรับ ครม.แก้รัฐธรรมนูญ เพื่อความอยู่รอดของตัวเอง”</p>
<p><persName><roleName>นาย</roleName><forename>อภิสิทธิ์</forename></persName> จึงชี้แจงว่า “ปัญหาของประชาชนต้องมาก่อน” แต่<persName><roleName>นาง</roleName><forename>อุษณกร</forename></persName> ได้ตอบโต้กลับว่า “ไม่จริง เพราะตอนนี้ก็พูดแต่จะแก้ปัญหาของนักการเมือง อย่างวันนี้แค่มาถาม แต่ก็ถูกกีดกัน” <persName><roleName>นาย</roleName><forename>อภิสิทธิ์</forename></persName> จึงชี้แจงอีกว่า “แต่ผมก็แก้ปัญหาและใช้เวลาแก้ปัญหาให้ประชาชนเป็นหลัก และผมก็เปิดโอกาสให้ถามและพยายามตอบคำถามอยู่ แต่ก็ยังไม่บอกว่ามีความเดือดร้อนเรื่องอะไร” เมื่อนายกฯ ตอบแล้ว ก็ได้ตัดบทโดยกล่าวขอบคุณหญิงคนดังกล่าว ก่อนจะหันมาตอบคำถามผู้สื่อข่าวต่อ</p>
<p>จากนั้น <persName><roleName>นาย</roleName><forename>ปณิธาน</forename> <surname>วัฒนายากร</surname></persName> รองเลขาธิการนายกรัฐมนตรี ได้เชิญ<persName><roleName>นาง</roleName><forename>อุษณกร</forename></persName>ไปพูดคุยเพื่อขอรับทราบเรื่องที่มาร้องเรียน <persName><roleName>นาง</roleName><forename>อุษณกร</forename></persName>จึงบอกว่าต้องการขอความช่วยเหลือเรื่องเงินกู้เพื่อการศึกษาของ บุตรสาวอายุ 5 ขวบ ชื่อ <persName><roleName>ด.ญ.</roleName><forename>กรวัล</forename> <surname>คอกเชอวาล</surname></persName> ซึ่งขณะนี้ยังไม่ได้เรียนหนังสือ เนื่องจากตนไม่สามารถส่งเสียได้เพราะประสบปัญหาด้านการค้าขาย อยากให้ลูกได้เรียนจึงพยายามติดต่อขอกู้ยืมเงินจากธนาคารออมสิน แต่ก็ติดเงื่อนไขของธนาคาร ที่ต้องมีผู้ค้ำประกันเป็นข้าราชการระดับ 5 เท่านั้น ตนจึงไปติดต่อกองทุนกู้ยืมเพื่อการศึกษา ที่กระทรวงศึกษาธิการ ก็ให้กู้เฉพาะระดับมัธยมปลายกับปริญญาตรีเท่านั้น</p>
<p>“สมัยที่ลูกเรียนอนุบาลระดับปฐมวัย โรงเรียนสังกัด กทม.แต่เป็นการศึกษาที่ด้อยคุณภาพมาก เด็กไม่ได้เรียนอย่างเต็มที่ บ่ายโมงก็ปล่อยกลับบ้านแล้ว จึงต้องย้ายไปโรงเรียนเอกชน ก็มีปัญหาค่าเล่าเรียน ไปขอกู้ยืมที่ไหนก็มีเงื่อนไขมาก มาติดต่อที่สำนักนายกรัฐมนตรีในวันนี้ เจ้าหน้าที่ก็บอกว่าให้เขียนเรื่องไว้แล้วอีก 60 วันให้กลับมาติดตามเรื่อง แล้วใครจะรอ เมื่อลูกยังไม่ได้เรียนหนังสือ</p>
<p>รัฐบาลไหนๆ มันก็เป็นอย่างนี้ทั้งนั้น ไม่เคยช่วยเหลือคนจนเลย สมัยนายกฯ ทักษิณ ก็เคยมาร้อง เรื่องการใช้บัตรทอง 30 บาทไปครั้งหนึ่งแล้ว เพราะตอนนั้นลูกสาวป่วย แล้วใช้บัตรเข้ารักษาในโรงพยาบาลไม่ได้ นักการเมืองก็เป็นอย่างนี้กันหมดวนเวียนพูดแต่เรื่องปรับ ครม.เรื่องแก้รัฐธรรมนูญ ไม่เห็นพูดถึงเรื่องแก้ปัญหาให้ประชาชนคนจนๆ เลย เชื่อว่าครั้งนี้ก็ไม่ได้รับการแก้ปัญหาอีก นายกฯ อภิสิทธิ์ ก็ไม่แก้ให้ ร้องไป มันก็กลายเป็นถุงกล้วยแขก อยากตะโกนด่านักการเมืองว่า ไม่เชื่อพวกมึงหรอก” <persName><roleName>นาง</roleName><forename>อุษณกร</forename></persName> กล่าว </p>
<p>ขณะที่<persName><roleName>นาย</roleName><forename>ปณิธาน</forename></persName>ได้บอกว่า ยินดีรับปัญหาเรื่องการศึกษาไปให้รัฐบาลปรับปรุงแก้ไข ขณะเดียวกันต้องขอชี้แจงว่ารัฐบาลนี้เพิ่งเข้ามาทำงานและกำลังดำเนินการ โครงการเรียนฟรี พยายามปรับคุณภาพด้านการศึกษาทุกระดับ ซึ่งเพิ่งเริ่มโครงการไปเมื่อต้นเดือนที่ผ่านมา แต่ก็ยอมรับว่าที่ผ่านมาการปฏิรูปการศึกษามีปัญหา แต่ขณะนี้กำลังดำเนินการรอบ 2 ขอเวลารัฐบาลในการทำงานก่อน และตนจะให้เจ้าหน้าที่จดรายละเอียดทุกอย่าง เพื่อนำไปดำเนินการแก้ไข</p></body>
</news>
