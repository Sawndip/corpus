<teiHeader>
<fileDesc>
<titleStmt>
  <title>ซี-130อิเหนาโหม่งโลกสังเวยร่วมร้อย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/21/news_28786479.php?news_id=28786479  </bibl>
</sourceDesc>
</fileDesc>
</teiHeader>
<news>
<headline>ซี-130อิเหนาโหม่งโลกสังเวยร่วมร้อย</headline>
<lead>เครื่องบินซี-130 กองทัพอิเหนา บรรทุกทหารและครอบครัวเต็มลำ ตกใส่บ้านคน ก่อนไถลลงทุ่งนา ไฟลุกท่วม ทำให้ผู้โดยสารและชาวบ้านสังเวยอย่างน้อย  98 ชีวิต</lead>
<neck></neck>
<body><p><persName><roleName>นาย</roleName><forename>บัมบัง</forename> <surname>สุสิสติโอ</surname></persName> โฆษกกองทัพอากาศอินโดนีเซีย แถลงเมื่อวานนี้ (20 พ.ค.) ว่า เครื่องบินขนส่งทหารซี-130 เฮอร์คิวลิส ที่บรรทุกทหารและครอบครัวรวม 98 คน ตกใส่บ้านเรือนประชาชนในเมืองมาเกตัน จังหวัดชวาตะวันออก แล้วไถลลงไปในทุ่งนา และเกิดไฟลุกท่วม ทำให้มีผู้เสียชีวิตอย่างน้อย 98 คน บาดเจ็บ 15 คน ทั้งนี้ ในบรรดาผู้เสียชีวิต รวมถึงเด็ก 14 คน และชาวบ้าน 2 คนที่บ้านพังหลังจากเครื่องบินตกใส่ด้วย</p>
<p>ผู้เห็นเหตุการณ์เล่าว่า เครื่องบินตกใส่บ้านเรือนผู้คนก่อนลุกเป็นไฟแล้วกลิ้งลงไปในทุ่งนา เศษซากของเครื่องบินกระจายไปทั่วบริเวณ ทหารได้ช่วยกันดึงศพออกจากเครื่องบินและโคลนในนาข้าว</p>
<p>“เครื่องบินตกใส่บ้านหลายหลัง แล้วกระเด้งขึ้น แล้วตกลงสู่พื้น จากนั้นก็ลุกเป็นไฟ” ผู้เห็นเหตุการณ์คนหนึ่งเล่า ส่วนอีกคนหนึ่งบอกว่าได้ยินเสียงระเบิดดังมากอย่างน้อย 2 ครั้ง และเห็นไฟในเครื่องบิน จากนั้นปีกข้างขวาของเครื่องก็หลุด ขณะภาพจากโทรทัศน์แสดงให้เห็นเครื่องบินหักเป็น 2 ท่อนและควันสีดำพวยพุ่งขึ้นจากถังเชื้อเพลิงที่ไหม้ ขณะส่วนหางกระเด็นไปตกในนาข้าว</p>
<p>มีรายงานว่า เครื่องบินลำดังกล่าวตกขณะเตรียมลงจอดที่ฐานทัพอากาศอิสวาห์ยูดี ซึ่งอยู่ไม่ไกลจากจุดเกิดเหตุ แต่เจ้าหน้าที่กล่าวว่าสาเหตุของการเกิดอุบัติเหตุยังไม่ชัดเจน ขณะที่โฆษกกองทัพเผยว่า เครื่องบินใช้งานมานานเกือบ 30 ปีแล้ว </p>
<p><persName><roleName>ประธานาธิบดี</roleName><forename>สุสิโล</forename> <middlename>บัมบัง</middlename> <surname>ยูโดโยโน</surname></persName> เรียกผู้บัญชาการทหารและรัฐมนตรีกลาโหมไปพบที่ทำเนียบประธานาธิบดีเพื่อ หารือเกี่ยวกับอุบัติเหตุ โดย<persName><roleName>นาย</roleName><forename>โจโก</forename> <surname>ซานโตโซ</surname></persName> ผู้บัญชาการกองทัพ กล่าวว่า กำลังสอบสวนสาเหตุที่ทำให้เครื่องบินตก พร้อมบอกว่ากองทัพได้รับงบประมาณไม่เพียงพอสำหรับการบำรุงรักษาเครื่องบิน</p>
<p>“ปกติแล้วค่าใช้จ่ายในการซ่อมบำรุงควรอยู่ที่ 20-25% ของงบประมาณโดยรวมด้านการทหาร แต่ปัจจุบันอยู่ที่ระดับไม่ถึง 10%” <persName><roleName>นาย</roleName><forename>ซานโตโซ</forename></persName> กล่าว พร้อมเสริมว่าจะปลด ระวางเครื่องบินเฮอร์คิวลิสทั้งหมด หากพบว่าอุบัติเหตุครั้งนี้เป็นผลจากความผิดพลาดทางเทคนิคหรือเครื่องยนต์</p>
<p>เหตุการณ์ครั้งนี้นับเป็นอุบัติเหตุร้ายแรง ครั้งที่ 2 ที่เกิดกับกองทัพอากาศอินโดนีเซียในช่วงไม่กี่สัปดาห์ที่ผ่านมา โดยเมื่อวันที่ 6 เม.ย. เครื่องบินฟอกเกอร์เอฟ-27 เพิ่งตกและลุกไหม้ในเมืองบันดุง ทำให้ทหารเสียชีวิต 24 นาย</p></body>
</news>
