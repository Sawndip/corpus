<teiHeader>
<fileDesc>
<titleStmt>
  <title>แพร่คลิปครูลงโทษม.2จับหัวโขกกระดาน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-21 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090921/29323/%e0%b9%81%e0%b8%9e%e0%b8%a3%e0%b9%88%e0%b8%84%e0%b8%a5%e0%b8%b4%e0%b8%9b%e0%b8%84%e0%b8%a3%e0%b8%b9%e0%b8%a5%e0%b8%87%e0%b9%82%e0%b8%97%e0%b8%a9%e0%b8%a1.2%e0%b8%88%e0%b8%b1%e0%b8%9a%e0%b8%ab%e0%b8%b1%e0%b8%a7%e0%b9%82%e0%b8%82%e0%b8%81%e0%b8%81%e0%b8%a3%e0%b8%b0%e0%b8%94%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>แพร่คลิปครูลงโทษม.2จับหัวโขกกระดาน</headline>
<lead>คลิปวิดีโอมือถือเผยแพร่เป็นภาพครูลงโทษเด็กอย่างรุนแรงกลางกรุง ตบหัว ไม่หนำใจจับหัวโขกกระดานซ้ำ เหตุไม่พอใจเด็กลืมเอาหนังสือมา แล้วโต้เถียง ด้าน ผอ.รับเกินกว่าเหตุ เตรียมสอบสวนดำเนินการ</lead>
<neck></neck>
<body><p>(21ก.ย.) ผู้สื่อข่าวรายงานว่า เช้าวันนี้รายการเรื่องเล่าเช้านี้ ทางสถานีโทรทัศน์ช่อง 3 ได้เผยแพร่คลิปวิดีโอที่ถ่ายจากโทรศัพท์มือถือ เป็นภาพของอาจารย์ผู้ชาย ทำโทษนักเรียนชายอย่างรุนแรง ทั้งตบที่ศีรษะหลายครั้ง และจับศีรษะโขกกับกระดานดำ
 ต่อมา ได้มีการตรวจสอบทราบว่าเหตุการณ์ดังกล่าวเกิดขึ้นที่โรงเรียน 2 ภาษาไทย-จีน แห่งหนึ่งในกรุงเทพฯ และจากการพูดคุยกับครูในโรงเรียนทราบว่าเหตุการณ์เกิดขึ้นตั้งแต่เมื่อวันที่ 9 ก.ย.ในชั้น ม.2 วิชาสังคมศึกษา ผู้ที่ลงโทษเด็กเป็นอาจารย์ประจำชั้น ซึ่งก่อนเกิดเหตุมีการโต้เถียงกันอย่างรุนแรงระหว่างเด็กชายคนดังกล่าวกับอาจารย์ เนื่องจากนักเรียนลืมเอาหนังสือวิชาสังคมศึกษามาเรียน ทำให้อาจารย์บันดาลโทสะลงโทษเด็กด้วยการตบที่ศีรษะอย่างแรง 2-3 ครั้ง เมื่อเด็กชายดังกล่าวโต้เถียง จึงถูกอาจารย์จับศีรษะโขกกับกระดาน 2-3 ครั้ง จนเด็กร้อง
</p>
<p>ด้านผู้อำนวยการโรงเรียนมีสีหน้าเคร่งเครียดหลังจากรับทราบข่าวนี้ โดยยอมรับว่าเป็นการกระทำเกินกว่าเหตุ และไม่ควรเกิดขึ้น แม้ว่าครอบครัวของเด็กที่ถูกทำร้ายจะไม่เอาเรื่อง แต่ทางโรงเรียนจะต้องสอบสวนเพื่อดำเนินการที่เหมาะสมต่อไป
 ขณะที่อาจารย์ชายที่ปรากฏในภาพคลิปวิดีโอ ยอมรับว่าได้ทำร้ายนักเรียนจริง เนื่องจากบันดาลโทสะ เพราะถูกเด็กด่าด้วยถ้อยคำหยาบคาย และอ้างว่าไม่ได้ทำร้ายเด็กรุนแรงเหมือนที่ปรากฏในภาพ เพราะใช้มืออีกข้างรองขณะที่ตีศีรษะ และเชื่อว่าเรื่องนี้มีผู้ปกครองของเด็กที่บันทึกภาพไว้นำไปเผยแพร่กับสื่อมวลชนเพื่อให้โรงเรียนเสียหาย
 ส่วนตัวเด็กที่ถูกทำร้ายระบุว่า ยอมรับว่ามีการโต้เถียงกันจริง แต่ไม่ติดใจเอาเรื่อง ขณะเกิดเหตุทราบว่ามีเพื่อนนักเรียนร่วมชั้นถ่ายคลิปไว้
</p></body>
</news>
