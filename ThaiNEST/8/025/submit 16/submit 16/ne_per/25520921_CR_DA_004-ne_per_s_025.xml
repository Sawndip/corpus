<teiHeader>
<fileDesc>
<titleStmt>
  <title>เมียเผาตัวประชดผัว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-09-21 07:48:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=21530  </bibl>
</sourceDesc>
</fileDesc>
</teiHeader>
<news>
<headline>เมียเผาตัวประชดผัว</headline>
<lead>ราดเบนซินจุดไฟพรึ่บร่างไหม้ลามบ้านวอด</lead>
<neck>ระแวงสามีปันใจให้หญิงอื่น เมียคว้าแกลลอนน้ำมันเบนวินราดจุดไฟเผาตัวเองตายทั้งเป็น เพลิงลุกพึ่บไปทั่วร่างผู้ตายกรีดร้องด้วยความเจ็บปวด เผยคิดมากเนื่องจากฝ่ายชายต้องไปทำงานย่านนวนคร จะกลับมาเจอหน้าได้เฉพาะเสาร์-อาทิตย์ ก่อนปลิดชีวิตตัวเอง มีปากเสียงทะเลาะกันอย่างรุนแรงช่วงค่ำ รุ่งเช้า เครียดจัดตัดสินใจฆ่าตัวตายอย่างสยดสยอง    </neck>
<body><p>ระแวงสามีปันใจให้หญิงอื่น ภรรยาคว้าถังแกลลอนน้ำมันราดตัวเองจุดไฟเผาตายสยอง เกิดขึ้นเมื่อเวลา 09.40 น. วันที่ 20 ก.ย. <persName>พ.ต.ท.สุชาติ อิ่มสวัสดิ์</persName> สวส.สน.หนองจอก รับแจ้งเหตุเพลิงไหม้ภายในซอยประชาสำราญ 3 แขวง-เขตหนองจอก รีบไปตรวจสอบพร้อมเจ้าหน้าที่มูลนิธิร่วมกตัญญู และ  รถดับเพลิง 3 คัน ที่เกิดเหตุเป็นบ้านปูนชั้นเดียว ไม่มีเลขที่ ปลูกอยู่บนเนื้อที่ประมาณ    40 ตารางวา มีกลุ่มควันพวยพุ่งออกมาจาก   ภายในบ้าน เจ้าหน้าที่รีบระดมฉีดน้ำสกัดป้องกันเพลิงลุกลามไปติดบ้านใกล้เรือนเคียงทันที</p>
<p>หลังเวลาผ่านไปประมาณ 20 นาที เจ้าหน้าที่จึงควบคุมเพลิงเอาไว้ได้ ตรวจสอบภายในบ้านพบศพ<persName>นางกัลยา วัลขวัญ</persName> อายุ 43 ปี อยู่บ้านเลขที่ 4/1 หมู่ 3 ซอยประชาสำราญ 3 แขวง-เขตหนองจอก นอนเสีย ชีวิตอยู่บริเวณห้องโถงกลางบ้าน สภาพถูก ไฟไหม้ดำเป็นตอตะโก โดยมีกลิ่นน้ำมันเบนซินเหม็นตลบอบอวลไปทั้งห้อง เบื้องต้นเพลิงได้เผาไหม้บ้านเสียหายไปทั้งหลัง</p>
<p>จากการสอบสวนลูกชายผู้ตายทราบว่า ผู้ตายเป็นแม่บ้านอาศัยอยู่กับพ่อและตนในบ้านที่เกิดเหตุ เมื่อคืนที่ผ่านมาพ่อกับแม่มีปากเสียงทะเลาะกันรุนแรง สาเหตุเนื่อง จากแม่หึงหวงระแวงว่าพ่อปันใจไปให้หญิงอื่น เนื่องจากพ่อไปทำงานย่านนวนคร จะกลับบ้านเฉพาะเสาร์-อาทิตย์ โดยเมื่อช่วงเช้าพ่อออกไปละหมาดที่มัสยิดใกล้บ้าน ส่วนตนอาบน้ำอยู่ จู่ ๆ ได้กลิ่นเหม็นไหม้ จึงรีบวิ่งออกมาดูพบแม่ใช้แกลลอนน้ำมันเบนซินราดตัวเอง ก่อนจุดไฟเผา จนเพลิงลุกไหม้ไปทั่วลำตัวส่งเสียงร้องด้วยความ เจ็บปวด โดยไฟกำลังลุกลามไปติดของในบ้าน ตนตกใจมากรีบวิ่งมาบอกชาวบ้านก่อนโทรศัพท์แจ้งเจ้าหน้าที่ แต่ก็ไม่สามารถช่วยแม่ไว้ได้ทัน</p>
<p>เบื้องต้นเจ้าหน้าที่สันนิษฐานว่า สาเหตุน่าจะเกิดจากความน้อยใจสามีจึงคิดฆ่าตัวตาย อย่างไรก็ตาม ได้ให้ พฐ. เก็บหลักฐานอื่น ๆ ภายในบ้าน และบริเวณโดยรอบไว้ตรวจสอบอย่างละเอียดแล้ว ทั้งนี้จะได้ติดต่อสามีและญาติผู้ตายมาสอบปากคำหาสาเหตุที่แท้จริงอย่างละเอียดอีกครั้งต่อไป.</p></body>
</news>
