<teiHeader>
<fileDesc>
<titleStmt>
  <title>ผัวร.ท.หญิงเหยือกามเผยถูกโทรขู่เริ่มทำใจ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090928/30356/%e0%b8%9c%e0%b8%b1%e0%b8%a7%e0%b8%a3.%e0%b8%97.%e0%b8%ab%e0%b8%8d%e0%b8%b4%e0%b8%87%e0%b9%80%e0%b8%ab%e0%b8%a2%e0%b8%b7%e0%b8%ad%e0%b8%81%e0%b8%b2%e0%b8%a1%e0%b9%80%e0%b8%9c%e0%b8%a2%e0%b8%96%e0%b8%b9%e0%b8%81%e0%b9%82%e0%b8%97%e0%b8%a3%e0%b8%82%e0%b8%b9%e0%b9%88%e0%b9%80%e0%b8%a3%e0%b8%b4%e0%b9%88%e0%b8%a1%e0%b8%97%e0%b8%b3%e0%b9%83%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>ผัวร.ท.หญิงเหยือกามเผยถูกโทรขู่เริ่มทำใจ</headline>
<lead>ร.ท.หญิงเหยื่อล่วงละเมิดทางเพศเข้าร้องกก.สิทธิฯ <persName>ระเบียบรัตน์</persName> เตรียมบุกทำเนียบจี้"นายกฯ"เอาผิดพล.อ.ฉาว พร้อมแฉยังมีผู้ที่ถูกกระทำเหมือนกับร.ท.หญิงอีกเพียบพร้อมเปิดตัว</lead>
<neck></neck>
<body><p>(28ก.ย.) <persName>นางระเบียบรัตน์ พงษ์พานิช</persName> นายกสมาคมเสริมสร้างครอบครัวให้อบอุ่นและเป็นสุข พร้อมด้วยร.ท.หญิง ผู้เสียหายที่ถูกพล.อ.ล่วงละเมิดทางเพศ และสามีผู้เสียหาย เข้ายื่นหนังสือต่อ<persName>นางอมรา พงศาพิชญ์</persName> ประธานกรรมการสิทธิมนุษยชน เพื่อขอความเป็นธรรม โดยนางระเบียบรัตน์ กล่าวว่า เรื่องนี้ตนเสียใจมากที่ได้ยินผู้ใหญ่ในกระทรวงกลาโหมบอกว่าเป็นเรื่องส่วนตัว จึงต้องนำเรื่องมาร้องต่อกรรมการสิทธิฯ เพื่อขอให้ช่วยเหลือ ซึ่งการที่ผู้หญิงที่ถูกกระทำลุกขึ้นมาเปิดเผยเรื่องนี้ต่อสังคมไม่ได้ถือว่าเป็นเรื่องที่น่ายินดี มีคนตั้งคำถามกลับมาว่าการออกมาเปิดเผยของร.ท.หญิง เพราะต้องการแบล็คเมล์หรือไม่ สิ่งที่เกิดขึ้นทำให้กองทัพเสียหายอย่างหนัก แต่ตนได้หน้าเพียงคนเดียว คำพูดเช่นนี้ทำให้คิดว่าตนยังทำได้ไม่ดีพอหรือเปล่า สังคมจึงไม่เห็นว่ามีการล่วงละเมิดทางเพศเกิดขึ้นในที่ทำงาน กรณีลักษณะนี้เชื่อว่าไม่ได้มีแต่ร.ท.หญิงคนเดียว ตนจึงอยากให้คณะกรรมการสิทธิฯ ช่วยผลักดันให้มีพ.ร.บ.ขจัดความรุนแรงในที่ทำงาน โดยในวันพรุ่งนี้ (29 ก.ย.) จะไปยื่นหนังสือต่อ รมว.พัฒนาสังคมและความมั่นคงของมนุษย์ (พม.) ด้วย
</p>
<p><persName>นางระเบียบรัตน์</persName> กล่าวว่า จากการทำเรื่องนี้ทำให้ตกใจมาก เมื่อรู้ว่าหากนายทหารระดับนายพลขึ้นไป กระทำความผิดแล้วจะไม่มีบทลงโทษทางวินัยมาจัดการ โทษสูงสุดคือการว่ากล่าวตักเตือนจากผู้บังคับบัญชา ซึ่งจะแตกต่างจากข้าราชการพลเรือนที่ไม่ว่าระดับเสมียนจนถึงระดับปลัดกระทรวง หากทำผิดก็ต้องได้รับโทษทางวินัยตั้งแต่ตักเตือน ให้ออก จนถึงไล่ออก ดังนั้น ในวันพรุ่งนี้จะไปเรียกร้องต่อกรรมาธิการทหาร ของสภาผู้แทนราษฎร เพื่อให้ยกร่างระเบียบการลงโทษทางวินัยของทหารในระดับนายพล นอกจากนี้ ในวันนี้ร.ท.หญิงก็ได้ไปให้ปากคำกับคณะกรรมการสอบสวนของกองบัญชาการกองทัพไทย ที่ผบ.สส. เป็นผู้แต่งตั้ง ทำให้ทราบว่าคณะกรรมการฯ ทั้ง 6 คนที่ตั้งขึ้นล้วนเป็นผู้ชาย จึงอยากให้คณะกรรมการสิทธิฯ ช่วยเรียกร้องให้มีการเปลี่ยนแปลงองค์ประกอบของคณะกรรมการฯ ให้มีสัดส่วนของผู้หญิงร่วมด้วย
</p>
<p>ด้าน<persName>นางอมรา</persName> กล่าวว่า เห็นใจเพราะเป็นผู้หญิงด้วยกัน เราก็จะรับเรื่องไว้และทำตามขั้นตอน แต่ขอให้อดทน เราจะเป็นกำลังใจให้กับผู้ที่ต่อสู้เรื่องนี้ ทั้งนี้ ทางคณะกรรมการสิทธิฯ จะทำเรื่องไปยังผบ.สส. เพื่อให้มีการเปลี่ยนแปลงกรรมการสอบสวนฯ และจะประสานไปยังพม.ในเรื่องของการผลักดันพ.ร.บ.ขจัดความรุนแรงในสถานที่ทำงาน
 ด้านสามีของผู้เสียหาย (ซึ่งไม่เปิดเผยชื่อ) กล่าวว่า หลังจากที่ภรรยาออกมาเปิดเผยเรื่องนี้ก็มีโทรศัพท์โทรมาบอกว่ามีเรื่องเกี่ยวกับภรรยาจะเล่าให้ฟัง อยากรู้หรือไม่เดี๋ยวจะมาพบและเล่าให้ฟัง รวมทั้งมีการพูดว่าให้ระวังไว้เดี๋ยวจะฟ้องกลับ ซึ่งไม่รู้ว่าเป็นการข่มขู่หรือไม่ นอกจากนี้ ยังมีรถต้องสงสัยมาจอดซุ่มแถวบริเวณบ้าน ซึ่งได้จดทะเบียนรถและแจ้งความไว้แล้ว ทั้งนี้ การที่ภรรยาออกมาต่อสู้เรื่องนี้ก็ได้ทำใจไว้ตลอดว่าการออกมาต่อสู้ของภรรยาอาจทำให้ถูกลงโทษทางวินัยกลับในข้อหากล่าวหาผู้บังคับบัญชาและทำให้ผู้บังคับบัญชาเสียหาย แต่ก็ได้ทำใจไว้แล้ว และได้บอกว่าถ้าถึงที่สุดก็ให้ภรรยาลาออก อย่างไรก็ตาม ในวันนี้ตนได้ไปร่วมรับฟังการสอบสวนของคณะกรรมการฯ ซึ่งพอจะรู้คำตอบแล้วว่าที่สุดก็คงได้แค่ตักเตือน เพราะการซักถามของคณะกรรมการฯ ไม่ได้บ่งชี้ว่านายพลคนดังกล่าวกระทำผิดจริงหรือไม่
</p>
<p> “หลังจากเรื่องนี้ปรากฏต่อสื่อ นายพลคนดังกล่าวก็ไม่ได้ติดต่อมาหาผมอีกเลย ผมได้โทรไปบอกภรรยาเขาว่าสามีเขาไปทำอะไรกับภรรยาผม แต่สิ่งที่ได้รับคือ ภรรยาเขาไม่ได้รู้สึกตกใจอะไรเลย ซึ่งผมเสียใจมาก เพราะนายพลคนดังกล่าวก็เป็นเจ้าภาพจัดงานแต่งงานให้ผม ภรรยาผมก็รับใช้ทำงานให้เขามาหลายปี เขาควรจะคิดว่าภรรยาผมเป็นน้องเป็นนุ่ง” สามีผู้เสียหาย กล่าว
</p></body>
</news>
