<teiHeader>
<fileDesc>
<titleStmt>
  <title>เด้ง5ตร.โคราชปล่อยนักพนันจมน้ำดับต่อหน้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090928/30276/%e0%b9%80%e0%b8%94%e0%b9%89%e0%b8%875%e0%b8%95%e0%b8%a3.%e0%b9%82%e0%b8%84%e0%b8%a3%e0%b8%b2%e0%b8%8a%e0%b8%9b%e0%b8%a5%e0%b9%88%e0%b8%ad%e0%b8%a2%e0%b8%99%e0%b8%b1%e0%b8%81%e0%b8%9e%e0%b8%99%e0%b8%b1%e0%b8%99%e0%b8%88%e0%b8%a1%e0%b8%99%e0%b9%89%e0%b8%b3%e0%b8%94%e0%b8%b1%e0%b8%9a%e0%b8%95%e0%b9%88%e0%b8%ad%e0%b8%ab%e0%b8%99%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>เด้ง5ตร.โคราชปล่อยนักพนันจมน้ำดับต่อหน้า</headline>
<lead>ผบก.โคราช สั่งย้าย 5 ตร.หนองสรวง ปล่อยนักพนันจมน้ำดับต่อหน้า ไปช่วยราชการต่างโรงพัก 1 เดือน เพื่อรอผลสอบหากพบผิดจริงให้ออกราชการ ญาติพอใจยอมเผาศพลูกชายแล้ว ด้าน ปธ.สภาทนายความโคราช เตือน ปชช. เห็นคนตกน้ำแล้วไม่ช่วยเหลือมีความผิดเช่นกันติดคุก1เดือน</lead>
<neck></neck>
<body><p>ความคืบหน้ากรณีชาวบ้าน บ้านหนองสรวง ต.หนองสรวง อ.ขามทะเลสอ จ.นครราชสีมา  กว่า 200 คน  ชุมนุมปิดถนนสายหนองสรวง - ด่านขุนทด  หน้า สภ.หนองสรวง อ.ขามทะเลสอ เพื่อขับไล่เจ้าหน้าที่ตำรวจชุดสืบสวนสอบสวน สภ.หนองสรวง จำนวน 5 นาย ที่เป็นต้นเหตุให้<persName>นายณัฐพล ธนศิริพันธ์</persName> อายุ 24 ปี อาชีพเกษตรกร  อยู่บ้านเลขที่ 21/1 ม.5 ต.หนองสรวง  อ.ขามทะเลสอ จ.นครราชสีมา จมน้ำเสียชีวิตภายในบึงทุ่งเหนือ ม.2 บ้านหนองสรวง เมื่อวันที่ 23 กย.52 ที่ผ่านมา ขณะตำรวจชุดดังกล่าวเข้าทำการจับกุมกลุ่มวัยรุ่นลักลอบเล่นการพนัน(ปั่นแปะ) อยู่ริมบึงที่เกิดเหตุ     ล่าสุดวันที่ 28 กย.52 <persName>พ.ต.อ.พงษ์เดช พรหมมิจิตร</persName> รอง ผบก.ภ.จว.นครราชสีมา  กล่าวถึงความคืบหน้าหลังตั้งคณะกรรมการสอบสวนข้อเท็จจริงว่า ได้ทำหนังสือถึง <persName>พล.ต.ต.ฉัตรกนก เขียวแสงส่อง</persName> ผบก.ภ.จว.นครราชสีมา เสนอย้ายตำรวจชุดสืบสวนสอบสวน สภ.หนองสรวง อ.ขามทะเลสอ ทั้ง 5 นาย ประกอบด้วย <persName>พ.ต.ท.เชษฐ์ จันทรศร</persName> หัวหน้างานสืบสวนสอบสวน สภ.ขามทะเลสอ ปัจจุบันช่วยราชการ สภ.หนองสรวง ให้ไปช่วยราชการที่ สภ.สูงเนิน <persName>ด.ต.ประสบ ไทยด้วง</persName>  <persName>ด.ต.มนตรี  ตั้งอุทัยกุล </persName> <persName>ด.ต.ไพรวรรณ ถนอมพลกรัง </persName> และ <persName>จ.ส.ต.เรืองโรจน์ บัวสูงเนิน </persName> ตำรวจ สภ.หนองสรวง ให้ไปช่วยราชการที่ สภ.สูงเนิน จ.นครราชสีมา  เป็นเวลาอย่างน้อย 30 วัน จนกว่าการสืบสวนสอบสวนและสรุปข้อเท็จจริงจะแล้วเสร็จ
</p>
<p><persName>พ.ต.อ.พงษ์เดช</persName> กล่าวว่า  ส่วนจะมีความผิดหรือ จะถูกลงโทษหรือไม่นั้น คงต้องรอผลการสอบสวน  สำหรับวัยรุ่นที่ลักลอบเล่นการพนันทั้งหมด หากการสืบสวนพบว่า มีการลักลอบเล่นการพนันจริง ก็จะต้องถูกลงโทษในข้อหาเล่นการพนันโดยผิดกฎหมายเช่นกัน  ขอยืนยันว่า การสอบสวนจะให้ความเป็นธรรมกับทุกฝ่าย ซึ่งอยากจะฝากไปถึงประชาชนว่า หากมีการกระทำผิดกฏหมาย เจ้าหน้าที่ตำรวจก็ต้องดำเนินการการจับกุมอย่างถึงที่สุด แต่หากเป็นการกระทำผิดกฏหมายที่เป็นคดีเล็กน้อยประชาชนไม่ควรที่จะต้องหนีเจ้าหน้าที่ตำรวจจนถึงขั้นเอาชีวิตไปเสี่ยง แต่ทางที่ดีอย่างลักลอบกระทำผิดกฎหมายหรือลักลอบเล่นการพนันเป็นสิ่งที่ดีที่สุด 
 สำหรับกรณีที่ชาวบ้านไม่พอใจว่าเจ้าหน้าที่ตำรวจไม่ยอมให้การช่วยเหลือผู้เสียชีวิตขณะจมน้ำนั้น เรื่องนี้ยืนยันว่าจากการสอบสวนข้อเท็จจริงในเบื้องต้น ตำรวจได้พยายามให้ชาวบ้านในละแวกดังกล่าวช่วยเหลือแล้วแต่ไม่ทันการณ์ อย่างไรก็ตามบรรดาญาติพี่น้องของผู้เสียชีวิตรวมถึงชาวบ้านในหมู่บ้านพึงพอใจกับการดำเนินการในคดีดังกล่าวของเจ้าหน้าที่ตำรวจ จึงได้มีการเผาศพ  <persName>นายณัฐพล ธนศิริพันธ์</persName> ผู้เสียชีวิต แล้ว ที่วัดหนองสรวง เมื่อช่วงบ่ายวันที่ 27 ก.ย. ไปแล้ว
</p>
<p><persName>นายวีระศักดิ์ บุญเพลิง</persName> ประธานสภาทนายความจังหวัดนครราชสีมา  กล่าวว่า สำหรับกรณีดังกล่าวถือว่าเป็นกรณีตัวอย่างให้กับเจ้าหน้าที่ตำรวจและประชาชนทั่วไปในการที่จะละเว้นการปฏิบัติหน้าที่หรือการช่วยเหลือประชาชนที่กำลังได้รับอันตรายถึงแก่ชีวิต ซึ่งประชาชนส่วนใหญ่มีความเชื่อว่าไม่มีความผิดเนื่องจากไม่ใช่เรื่องของตนเอง แต่ในทางกฏหมายแล้วประชาชนหรือเจ้าหน้าที่ที่ไม่เข้าช่วยเหลือผู้ที่ตกอยู่ในอันตรายถึงแก่ชีวิต จนทำให้ผู้นั้นถึงแก่ความตาย ตามประมวลกฎหมายอาญา มาตรา 374 ถือว่าประชาชนที่และเจ้าหน้าที่มีความผิด ซึ่งเป็นคดีลหุโทษ ในข้อหา ผู้ใดเห็นผู้อื่นตกอยู่ในภยันตรายถึงแก่ชีวิตซึ่งสามารถช่วยเหลือได้แต่ไม่กระทำการช่วยเหลือ มีความผิดจำคุกไม่เกิน 1 เดือน ปรับไม่เกิน 1,000 บาท หรือทั้งจำทั้งปรับ 
 ในส่วนกรณีที่เจ้าหน้าที่ตำรวจ สภ.หนองสรวง 5 นาย ไม่ช่วยเหลือนักพนันที่จมน้ำเสียชีวิตนั้น ส่วนตัวมองว่า ต้องรอผลการสืบสวนหากมีความผิดก็ถือว่าเป็นการกระทำที่เกินกว่าเหตุของเจ้าหน้าที่  และจะต้องถูกดำเนินการทางวินัย ส่วนคดีทางอาญานั้น ก็จะถูกดำเนินคดีควบคู่กันไปด้วย
</p></body>
</news>
