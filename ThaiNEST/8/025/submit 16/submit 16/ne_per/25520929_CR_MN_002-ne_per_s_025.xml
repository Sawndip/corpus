<teiHeader>
<fileDesc>
<titleStmt>
  <title>หนุ่มอิหร่านคลั่งปีนราวสะพานลอย  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-29 21:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000113962  </bibl>
</sourceDesc>
</fileDesc>
</teiHeader>
<news>
<headline>หนุ่มอิหร่านคลั่งปีนราวสะพานลอย</headline>
<lead>ชายอิหร่านคลุ้มคลั่ง เล่นหวาดเสียวปีนสะพานลอย   เจ้าหน้าที่อาศัยช่วงเผลอเข้าชาร์จ แต่ขัดขืนร่างเกือบหล่น แต่ช่วยเหลือได้หวุดหวิด  เผย เจ้าตัวจะเติมบัตรเติมเงินโทร.กลับหาญาติ  แต่สื่อสารกันไม่รู้เรื่อง  เกิดคลั่งใช้มีดไล่แทงคนที่ผ่านไปมา ก่อนวิ่งไปบนสะพานเอาหัวโขกราวสะพานเย็บ 7 เข็ม  เบื้องต้นประสานตำรวจท่องเที่ยวกับสถานทูตอิหร่าน ให้ญาติมารับตัว</lead>
<neck></neck>
<body><p>วันนี้ (28 ก.ย.) เมื่อเวลา 16.30 น.ขณะที่ <persName>พ.ต.ท.โอภาส หาญณรงค์</persName> สวป.สน.มักกะสัน กำลังออกตรวจตราในพื้นที่ นั้นได้รับแจ้งเหตุจากทางศูนย์วิทยุผ่านฟ้า ว่า มีชายชาวต่างชาติคลุ้มคลั่งปีนราวสะพานลอย บริเวณด้านหน้าโชว์รูมรถยนต์ซังยอง ปากซอยพระรามเก้า 17 แขวงบางกะปิ เขตห้วยขวาง กทม.จึงรีบรุดไปตรวจสอบพร้อมกำลังเจ้าหน้าที่สายตรวจ และหน่วยกู้ภัยมูลนิธิร่วมกตัญญู  </p>
<p> ที่เกิดเหตุพบชายชาวต่างชาติ ทราบชื่อว่า คือ <persName>นาย ทาร่า  ฟิมิ โมกาดาม</persName> สัญชาติอิหร่าน อายุประมาณ 40 ปี รูปร่างท้วมใหญ่ สูงประมาณ 175-180 เซนติเมตร ใส่เสื้อยืดแขนสั้นสีเทา นุ่งกางเกงขายาวสีดำ สวมรองเท้าหนัง ที่บริเวณหน้าผากของชายดังกล่าวมีบาดแผลแตก กำลังคลุ้มคลั่งปีนออกไปยืนอยู่ด้านนอกราวสะพาน โดยมือข้างหนึ่งยึดเกาะราวสะพานไว้ ส่วนอีกข้างกวัดแกว่งไปมาอย่างน่าหวาดเสียว                                 จากนั้น <persName>พ.ต.ท.โอภาส</persName> และหน่วยกู้ภัยได้พยายามช่วยกันใช้ภาษามือเกลี่ยกล่อมให้ชายคนดังกล่าวสงบสติอารมณ์ พร้อมกับยื่นน้ำให้ดื่ม โดยหวังว่าจะทำให้ใจเย็นลง ซึ่งชายคนดังกล่าวก็พยายามหยิบหนังสือเดินทางออกมาให้เจ้าหน้าที่ดู แต่ปรากฏว่า เอกสารแผ่นแรกที่แสดงรายชื่อและรูปถ่ายถูกดึงขาดออกไปทำให้ไม่ทราบว่าเจ้าตัวเป็นใคร</p>
<p>จนกระทั่งเวลาผ่านไปนานนับชั่วโมง ขณะที่ชายคนดังกล่าวเผลอ เพราะกำลังเทน้ำในขวดเพื่อล้างหน้า เจ้าหน้าที่ตำรวจและเจ้าหน้าที่หน่วยกู้ภัยจึงถือโอกาสเข้าชาร์จตัวเอาไว้ได้ด้วยความยากลำบาก เนื่องจากชายคนดังกล่าวพยายามขัดขืน จึงทำให้ร่างร่วงหล่นจากราวสะพาน แต่ทีมช่วยเหลือก็คว้ามือเอาไว้ได้แบบหวุดหวิด ท่ามกลางเสียงกรีดร้องของประชาชนผู้เห็นเหตุการณ์                                 จากการสอบถามพยานที่เห็นเหตุการณ์ท่านหนึ่ง (ขอสงวนนาม) เล่าว่า ก่อนเกิดเหตุเมื่อเวลาประมาณ 15.00 น.เห็นชายคนดังกล่าว ได้เดินมาขอความช่วยเหลือจากชาวบ้านในละแวกนี้ เพื่อให้เติมเงินจากบัตรโทรศัพท์ โดยตนคาดว่า เจ้าตัวน่าจะอ่านภาษาไทยไม่ออก และต้องการจะใช้โทรศัพท์มือถือติดต่อไปหาญาติที่บ้านเกิด แต่ในขณะเดียวกัน ก็ไม่มีใครฟังภาษารู้เรื่อง ทำให้ชายคนดังกล่าวคลุ้มคลั่งใช้มีดไล่ทำร้ายผู้คนที่เดินสัญจรผ่านไปมาจนเกิดความโกลาหล                                 พยานคนเดิม เล่าอีกว่า จากนั้นชาวบ้านก็ช่วยกันล้อมจับกุมตัวชายคลุ้มคลั่งรายนี้เอาไว้ได้ แต่เนื่องจากที่เป็นคนตัวใหญ่จึงสะบัดหลุด แล้ววิ่งขึ้นไปบนสะพานลอยเอาหน้าผากโขกกับราวสะพานจนแตก และแสดงพฤติกรรมเลวร้ายอย่างที่เห็น จนเจ้าหน้าที่ตำรวจและหน่วยกู้ภัยสามารถชาร์จช่วยเหลือเอาไว้ได้แบบหวุดหวิด                                 หลังเกิดเหตุเจ้าหน้าที่ได้ช่วยกันนำตัวชายคลุ้มคลั่งรายนี้ ส่ง รพ.ตำรวจ เพื่อรักษาบาดแผลแตกที่หน้าผาก ซึ่งในเบื้องต้นแพทย์ต้องเย็บแผลให้จำนวนมากถึง 7 เข็ม และให้พักรักษาตัวเพื่อดูอาการ ก่อนประสานทางตำรวจท่องเที่ยวและเจ้าหน้าที่สถานทูตอิหร่านให้เดินทางมาสอบสวนและติดต่อญาติให้มารับตัวกลับไป </p></body>
</news>
