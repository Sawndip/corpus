<teiHeader>
<fileDesc>
<titleStmt>
  <title>รวบลูกจ้างแทงนายจ้างแม่-ลูกตาย1สาหัส1  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090918/29092/%e0%b8%a3%e0%b8%a7%e0%b8%9a%e0%b8%a5%e0%b8%b9%e0%b8%81%e0%b8%88%e0%b9%89%e0%b8%b2%e0%b8%87%e0%b9%81%e0%b8%97%e0%b8%87%e0%b8%99%e0%b8%b2%e0%b8%a2%e0%b8%88%e0%b9%89%e0%b8%b2%e0%b8%87%e0%b9%81%e0%b8%a1%e0%b9%88%e0%b8%a5%e0%b8%b9%e0%b8%81%e0%b8%95%e0%b8%b2%e0%b8%a21%e0%b8%aa%e0%b8%b2%e0%b8%ab%e0%b8%b1%e0%b8%aa1.html  </bibl>
</sourceDesc>
</fileDesc>
</teiHeader>
<news>
<headline>รวบลูกจ้างแทงนายจ้างแม่-ลูกตาย1สาหัส1</headline>
<lead>สารภาพแค้นถูกสองแม่ลูกเหยียดหยามไม่มีหัวนอนปลายเท้าเป็นประจำ สุมความแค้นบุกบ้านจ้วงแทงไม่ยั้ง ตำรวจพบเคยก่อคดีข่มขืนที่นครศรีธรรมราช ก่อนหลบนีมาอยู่สมุย</lead>
<neck></neck>
<body><p>เมื่อเวลา 12.30 น. วันที่ 18 กันยายน เจ้าหน้าที่ศูยน์วิทยุ สภ.เกาะสมุย ได้รับแจ้งจากพลเมืองดีว่า มีผู้ก่อเหตุทำร้ายร่างกายผู้อื่นได้รับบาดเจ็บสาหัส 2 คน โดยทีมอาสาสมัครกู้ภัยกุศลส่งเคราะห์เกาะสมุย พร้อมคณะแพทย์เวรโรงพยาบาลกรุงเทพสมุย ได้นำผู้บาดเจ็บส่งโรงพยาบาล จากนั้นจึงแจ้งให้ <persName>ร.ต.ท.สุรินทร์ บัวคง</persName> สารวัตรเวร สภ.เกาะสมุย รับทราบ <persName>พ.ต.อ.สำราญ มาเจริญ</persName> ผกก.สภ.เกาะสมุย <persName>พ.ต.ท.เกรียงไกร ไกรแก้ว</persName> รอง ผกก.(ปป.) <persName>พ.ต.ต.สมพงษ์ เพ็ชรสุด</persName> สวป. <persName>พ.ต.ต.ธนวัฒน์ สุขคะตะ</persName> สว.สส. พร้อมกำลังเจ้าหน้าที่เดินทางไปตรวจสอบที่เกิดเหตุ
</p>
<p>ที่เกิดเหตุเป็นบ้านไม้ยกสูง ตั้งอยู่ในซอยปางปอ 3 หมู่ 6 ต.แม่น้ำ อ.เกาะสมุย จ.สุราษฎร์ธานี พบร่องรอยเลือดจำนวนมากบนพื้นบ้านและบันไดบ้าน นอกจากนี้บริเวณข้างบ้านยังพบรอยเลือดอีกแห่งหนึ่ง จากการสอบถามผู้เห็นเหตุการณ์ทราบว่า ผู้ที่ได้รับบาดเจ็บคือ <persName>นางเนียบ สุขโข</persName> อายุ 61 ปี อยู่บ้านเลขที่ 30 หมู่ 6 ต.แม่น้ำ อ.เกาะสมุย จ.สุราษฎร์ธานี ถูกแทงด้วยอาวุธมีดเข้าบริเวณใต้ราวนมด้านซ้าย 1 แผล และแขนขวาอีก 1 แผล ส่วนผู้บาดเจ็บอีกรายคือ <persName>นายศักดิ์นันท์ หล่อวงศ์</persName> อายุ 25 ปี บุตรชายของ<persName>นางเนียบ</persName> ซึ่งถูกแทงเข้าชายโครงด้านขวา 1 แผล อาการสาหัสทั้งคู่ โดยนำตัวส่งโรงพยาบาลเกาะสมุย และโรงพยาบาลกรุงเทพสมุย แต่เนื่องจาก<persName>นายศักดิ์นันท์</persName>เสียเลือดมาก ทำให้เสียชีวิตในเวลาต่อมา ส่วน<persName>นางเนียบ</persName>อาการยังอยู่ในขั้นวิกฤติ
</p>
<p> จากการสอบถามผู้ที่เห็นเหตุการณ์ทราบว่า คนร้ายที่ลงมือก่อเหตุอย่างโหดเหี้ยมครั้งนี้คือ <persName>นายบี</persName> มีชื่อตามบัตรประชาชน คือ <persName>นายชิเบล ชวาจิตร</persName> อายุ 21 ปี อยู่บ้านเลขที่ 292/7 ต.ในเมือง อ.เมือง จ.นครศรีธรรมราช ลูกจ้างในสวนผลไม้ของ<persName>นางเนียบ</persName>เอง ก่อนเกิดเหตุ<persName>นายบี</persName>มาหา<persName>นางเนียบ</persName>ที่บ้านเกิดเหตุ ก่อนจะคว้ามีดปอกผลวิ่งขึ้นไปบนบ้านแล้วจ้วงแทง<persName>นายศักดิ์นันท์</persName> ที่นอนหลับอยู่จนมิดด้าม จากนั้นก็วิ่งลงมาหา<persName>นางเนียบ</persName> แต่<persName>นางเนียบ</persName>เห็นลูกชายถูกแทงจึงวิ่งหลบหนี <persName>นายบี</persName>ยังคงวิ่งไล่ตาม ก่อนจะใช้มีดปอกผลไม้แทง<persName>นางเนียบ</persName>เข้าบริเวณใต้ราวนมด้านซ้ายและที่แขน <persName>นางเนียบ</persName>ร้องให้เพื่อนบ้านช่วยเหลือ อย่างไรก็ตาม ขณะผู้เหตุการณ์คนดังกล่าววิ่งเข้าไปจะช่วยแม่ลูกทั้งสอง <persName>นายบี</persName>ยังกล่าวตะโกนอาฆาตว่า "ไม่ใช่เรื่องของพวกมึง อย่ามายุ่ง" ก่อนจะวิ่งหลบหนีไปทางป่าหลังบ้าน
 ภายหลังเกิดเหตุ ตำรวจและอาสาสมัครหมู่บ้านกว่า 20 นาย กระจายกำลังกันออกค้นหาคนก่อเหตุ กระทั่งเวลาผ่านไป 2 ชั่วโมง จึงสามารถจับกุม<persName>นายบี</persName>ได้ ขณะเดินอยู่ริมชายหาดบ้านปางปอ ต.บ้านใต้ ห่างจากจุดเกิดเหตุประมาณ 2 กม. พร้อมทั้งยึดอาวุธมีดที่ใช้ก่อเหตุ โดย<persName>นายบี</persName>รับสารภาพว่า เป็นผู้ก่อเหตุจริง เนื่องจากโกรธแค้นที่สองแม่ลูกชอบพูดจาดูถูกเหยียดหยามว่า เป็นคนไม่มีหัวนอนปลายตีน มาขอข้าวขอน้ำ และที่ซุกหัวนอน ทำให้โกรธแค้นสองแม่ลูกอย่างมาก
</p>
<p><persName>นายบี</persName> กล่าวว่า ก่อนหน้านี้เมื่อ 2 เดือน ได้ขอพักที่ห้องพักของ<persName>นางเนียบ</persName> ซึ่งเป็นเพิงพักร้างของคนงานก่อสร้างอยู่ตรงข้ามกับบ้าน<persName>นางเนียบ</persName> โดยบอกว่า เมื่อหางานทำได้ก็จะชำระค่าเช่าให้ ซึ่ง<persName>นางเนียบ</persName>บอกว่าไม่เป็นไรให้เข้าอยู่ไปก่อน ส่วนเรื่องงานจะให้ไปทำงานดูแลสวนผลไม้บนเขาตานิ่ม และได้ตกลงค่าจ้างวันละ 200 บาท ส่วนเรื่องอาหารการกิน<persName>นางเนียบ</persName>จะเป็นธุระจัดหาไว้ให้ ทั้งให้มารับอาหารนำไปกินบนเขา โดยทุกครั้งที่มารับข้าวไปกิน ลูกชาย<persName>นางเนียบ</persName>จะพูดจาทำท่าเหยียดหยามทุกครั้ง เป็นเหตุให้ลุแก่โทสะดังกล่าว
 ทั้งนี้ เมื่อตำรวจสอบประวัติ<persName>นายบี</persName> ทราบว่า เคยต้องโทษคดีลักทรัพย์ เมื่อพ้นโทษออกมาก็ยังก่อคดีข่มขืนในพื้นที่ จ.นครศรีธรรมราช ก่อนที่ะหลบหนีคดีมาอยู่ที่ อ.เกาะสมุย เบื้องต้นเจ้าหน้าที่ตำรวจได้แจ้งข้อกล่าวหาฆ่าผู้อื่น และพยายามฆ่าผู้อื่นโดยเจตนา ก่อนส่งตัวให้พนักงานสอบสวน สภ.เกาะสมุย ดำเนินคดีตามกฎหมายต่อไป
</p></body>
</news>
