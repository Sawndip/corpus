<teiHeader>
<fileDesc>
<titleStmt>
  <title>จับหนุ่มปวช.ปี3ฆ่าหั่นศพคู่ขาทางแคมฟรอก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090924/29861/%e0%b8%88%e0%b8%b1%e0%b8%9a%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%9b%e0%b8%a7%e0%b8%8a.%e0%b8%9b%e0%b8%b53%e0%b8%86%e0%b9%88%e0%b8%b2%e0%b8%ab%e0%b8%b1%e0%b9%88%e0%b8%99%e0%b8%a8%e0%b8%9e%e0%b8%84%e0%b8%b9%e0%b9%88%e0%b8%82%e0%b8%b2%e0%b8%97%e0%b8%b2%e0%b8%87%e0%b9%81%e0%b8%84%e0%b8%a1%e0%b8%9f%e0%b8%a3%e0%b8%ad%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>จับหนุ่มปวช.ปี3ฆ่าหั่นศพคู่ขาทางแคมฟรอก</headline>
<lead>รวบหนุ่ม ปวช.ปี 3 ฆ่าหั่นศพหนุ่มบริษัทยาเมืองระยอง สารภาพก่อเหตุเพราะโมโหเหยื่อใช้กำลังบังคับตุ๋ย เผยบีบคอตายคาหอพัก นำเอทีเอ็มกดเงินซื้อถังน้ำ-มีด ก่อนหั่นศพยัดใส่ถังหิ้วทิ้งบ้านร้างอำพรางคดี</lead>
<neck></neck>
<body><p>วันที่ 24 กันยายน 52 เมื่อเวลา 19.00 น. <persName>ร.ต.ท. ธีรพงษ์ นาขวา</persName> พนักงานสอบสวน สภ.เมืองนนทบุรี รับแจ้งเหตุพบศพถูกฆ่ายัดถังพลาสติกอยู่ในบ้างร้างเลขที่ 8/75 ม.4 ซอยประชาราษฎร์ 20 ถ.พิบูลสงคราม ต.สวนใหญ่ อ.เมือง จ.นนทบุรี จึงรายงาน <persName>พ.ต.อ. ณรงค์ฤทธิ์ ภักดีณรงค์</persName> ผกก.สภ.เมืองนนทบุรี <persName>พ.ต.ท. ธนาพัฒน์ นินบดี</persName> รอง ผกก.สส.สภ.เมืองนนทบุรี <persName>พ.ต.ท.ธีรศักดิ์ ศรีประเสริฐ</persName> สว.สส.สภ.เมืองนนทบุรี และกำลังเจ้าหน้าที่ตำรวจจำนวนหนึ่งรุดไปตรวจสอบยังที่เกิดเหตุ พร้อมด้วย<persName>พ.ต.อ.สมประสงค์ เย็นท้วม</persName> ผกก.สน.ลุมพีนี ,<persName>พ.ต.ท.ปิโยรส กัณหะสิริ</persName> สว.สส.,<persName>ร.ต.ท.พีรรัฐ โยมา</persName> รองสว.สส.สน.ลุมพินี
 ที่เกิดเหตุที่ชั้นล่างของบ้านร้างหลังดังกล่าว พบถังบรรจุน้ำพลาสติกสีฟ้าขนาดประมาณ 100 ลิตร จำนวน 2 ถัง ตั้งอยู่ในชั้นล่างของบ้าน โดยในเบื้องต้นตรวจสอบพบว่าภายในถังน้ำมีศพผู้เสียชีวิต ถูกฆ่าชำแหละแยกชิ้นส่วนอยู่ทั้งสองถัง จึงแจ้งให้ทางเจ้าหน้าที่กองพิสูจน์หลักฐานและแพทย์จากสถาบันนิติวิทยาศาสตร์มาร่วมตรวจสอบ
 ในเวลาต่อมาเมื่อแพทย์จากสถาบันนิติวิทยาศาสตร์มาถึง นำถังดังกล่าวออกมาตรวจสอบนอกบ้าน ทันทีที่เปิดฝาถังออกกลิ่นเหม็นเน่ารุนแรงของศพโชยปะทะอย่างรุนแรง ทำให้กลุ่มไทยมุงที่มารอยืนดูแตกกระจายกันเป็นแถว จากการตรวจสอบอย่างละเอียดในถังใบแรก พบชิ้นส่วนขาโคนขาทั้งสองข้างมีบาดแผลถูกตัดเป็นแผลเหวอะหวะ
</p>
<p>นอกจากนี้ยังพบถุงขยะสีดำซึ่งภายในบรรจุแขนตั้งแต่หัวไหล่ลงไปทั้งสองข้าง ส่วนถังที่สองพบศรีษะของผู้ตายถูกตัดด้วยของมีคมขาดติดกับลำตัวในสภาพล่องแลง และมีสก็อตเทปสีดำแปะปิดปากอยู่ 3 – 4 ชั้น และยังที่หน้าท้องมีสก้อตเทปสีดำปิดบาดแผลฉกรรจ์ที่หน้าท้อง และยังผ้าปูที่นอนสีขาว มีดปลอกผลไม้ 3 เล่ม และเครื่องเจียรหินพร้อมใบซุกอยู่ในถัง ทางเจ้าหน้าที่จึงเทถังดังกล่าวเพื่อนำศพออกมาประกอบและอุปกรณ์ที่พบไว้เป็นหลักฐาน
 ทราบชื่อผู้เสียชีวิตต่อมาคือ<persName>นาย ฐิติรัตน์ สมหมาย</persName> อายุ 37 ปี ดีเทลบริษัทยาแห่งหนึ่ง ซึ่งหายตัวไปและติดต่อไม่ได้ตั้งแต่วันที่ 19 กันยายนที่ผ่านมา โดยทางญาติได้แจ้งความคนหายไว้ที่ สน.ลุมพินี ซึ่งก่อนหน้าที่ผู้ตายจะหายตัวไปนั้นได้เดินทางไปสัมมนาที่โรงแรมปาร์คนาย เลิศ ลุมพินี พร้อมกับรถเก๋งยี่ห้อโตโยต้า คัมรี่ บรอน์เงิน ป้ายแดง พ 6653 กทม.
 จากการสืบสวนของเจ้าหน้าที่ตำรวจชุดสืบสวน ทราบว่าบัตรเอทีเอ็มของผู้ตายถูกนำไปกดเงินที่แบงค์กรุงเทพสาขาถนนงามวงศ์วาน และโทรศัพท์ของผู้ตายถูกคนร้ายนำเครื่องไปใช้โดยเปลี่ยนซิม จึงทำให้ทางเจ้าหน้าที่ติดตามและเช็กการใช้งานจากเครื่องโทรศัพท์ จนกระทั่งสามารถจับกุมตัว<persName>นายณัฐ ฉายานนท์</persName> อายุ 20 ปี นักเรียนปวช.ปี 3 สาขาคอมพิวเตอร์  สถาบันแห่งหนึ่งย่านถนนพิบูลสงคราม อยู่บ้านเลขที่ 8 / 71 ม.4 ซ.ประชาราษฏร์ 20 ต.สวนใหญ่ อ.เมือง จ.นนทบุรี ได้ที่ห้องพักให้เช่าแห่งหนึ่ง ห้องที่ 11 ชั้น 2 ของอาคาร จึงนำตัวไปสอบสวน
</p>
<p><persName>นายณัฐ</persName>รับสารภาพว่า รู้จักกับ<persName>นายฐิติรัตน์</persName>เมื่อประมาณ 2 เดือนที่แล้วทางแคมฟรอก และมีการติดต่อกันอยู่ตลอด โดย<persName>นายฐิติรัตน์</persName>มีพฤติการณ์เบี่ยงเบนทางเพศ พยายามชวนคุยเรื่องทางเพศ กระทั่ง<persName>นายฐิติรัตน์</persName>จะเดินทางมาสัมมนาในกรุงเทพฯ จึงนัดหมายมาเจอกันที่ห้างสรรพสินค้าเดอะมอลล์ งามวงศ์วาน เมื่อวันที่ 19 กันยายน เวลาประมาณ 17.00 น. โดย<persName>นายฐิติรัตน์</persName>ขอใช้ออรัลเซ็กส์กับตนโดยจะให้ค่าตอบแทนเป็นเงิน 1,000 บาท จึงยอมเพราะต้องการเงิน โดยพาไปเปิดห้องพักที่หอพักลูกเกตุ แถวบ้านที่ย่านนนทบุรี  จากนั้น<persName>นายฐิติรัตน์</persName>พยายามจะขอร่วมเพศทางทวารหนักแต่ไม่ยอม โดยผู้ตายพยายามใช้กำลัง จึงต่อสู้ขัดขืนกระทั่งพลั้งมือบีบคอ<persName>นายฐิติรัตน์</persName>เสียชีวิต แต่กลัวความผิด จึงนำบัตรเอทีเอ็มของ<persName>นายฐิติรัตน์</persName>ไปกดเงินก่อนเดินทางไปซื้อถังน้ำ 2 ถัง และมีดเพื่อทำลายศพ โดยใช้มีดหั่นศพเป็นส่วนๆ ใส่ในถังทั้ง 2 ใบ จากนั้นนำมาทิ้งบริเวณบ้านร้างใกล้บ้าน ก่อนจะนำรถของ<persName>นายฐิติรัตน์</persName>ไปจอดทิ้งไว้ที่คอนโดแกรนด์ ริเวอร์ วิว ทาวเวอร์ ถนนพิบูลสงคราม จ.นนทบุรี จากนั้นจึงกลับบ้าน กระทั่งตำรวจเดินทางมาจับกุมตัวได้ดังกล่าว
 ด้าน<persName>พ.ต.อ.สมประสงค์ เย็นท้วม</persName> ผกก.สน.ลุมพีนี กล่าวว่า ภายหลังได้รับแจ้งความคนหายจึงสั่งการให้เร่งสืบสวนสอบสวนจนสืบทราบว่ามีการใช้บัตรเอทีเอ็มของผู้ตายถึง 3 ครั้ง  ๆ ละ 2 หมื่นบาท จึงติดตามจนสามารถจับกุมได้พร้อมของกลางดังกล่าว โดยผู้ต้องหาให้การรับสารภาพ จึงทำบันทึกการจับกุมพร้อมรวบรวมของกลางทั้งหมดก่อนส่งตัวให้พนักงานสอบสวนสภ.อ.เมืองนนทบุรี ดำเนินคดีตามกฏหมายต่อไป
</p></body>
</news>
