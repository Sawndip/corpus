<teiHeader>
<fileDesc>
<titleStmt>
  <title>ซัลโว .357 อดีต ผจก.แบงก์กรุงเทพ สาหัส!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-22 15:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000110909  </bibl>
</sourceDesc>
</fileDesc>
</teiHeader>
<news>
<headline>ซัลโว .357 อดีต ผจก.แบงก์กรุงเทพ สาหัส!</headline>
<lead>คนร้ายลงจากยาริสจ่อยิง .357 อดีตผู้จัดการแบงก์กรุงเทพ สาขาบางแค เลือดตกช่องปอดสาหัส หลังขับรถกลับจากเยี่ยมลูกและภรรยาเก่า ผู้เสียหายและพยานใกล้ชิด ชี้ ก่อนเกิดเหตุมีทหารอากาศโทร.ขู่ประเด็นชู้สาว และมีเรื่องฟ้องร้องหุ้นส่วนธุรกิจผลิตเม็ดพลาสติกกับเงินก้อนใหญ่ 20 ล้าน ตำรวจระบุรถคนร้ายทะเบียนปลอม คาดเป็นมืออาชีพ เพราะกระสุนเข้าเป้าสังหาร-กล้าทำเลือดเย็นต่อหน้าฝูงชน</lead>
<neck></neck>
<body><p>วันนี้ (22 ก.ย.) เมื่อเวลา 09.30 น. <persName>ร.ต.ต.เอกภณ พุทธิกุล</persName> พนักงานสอบสวน (สบ 1) สน.ตลิ่งชัน ได้รับแจ้งเหตุยิงกันทำให้มีผู้ได้รับบาดเจ็บบริเวณหน้าร้านเสริมสวยไม่มีชื่อ ตั้งอยู่เลขที่ 115/82 ฝั่งตรงข้ามซอยสวนผัก 50 แยก 2 แขวงฉิมพลี เขตตลิ่งชัน จึงรายงานให้ผู้บังคับบัญชาทราบ แล้วรีบรุดไปตรวจสอบ พร้อม <persName>พ.ต.ท.ภิญโญ ใหญ่ไล้บาง</persName> รอง ผกก.จร.รรท.ผกก.สน.ตลิ่งชัน <persName>พ.ต.ท.สุกิจ อรุณฤกษ์ถวิล</persName> รอง ผกก.สส.สน.ตลิ่งชัน กำลังเจ้าหน้าที่สายตรวจและฝ่ายสืบสวน                จากการตรวจสอบในที่เกิดเหตุพบรถเก๋ง ยี่ห้อฮอนด้า รุ่นซีวิค สีม่วง หมายเลขทะเบียน วพ 9988 กทม.จอดนิ่งสนิทอยู่หน้าร้านดังกล่าวในสภาพถูกยิงด้วยกระสุนปืนขนาด .357 เข้าที่กระจกฝั่งคนขับ จำนวน 2 รู และประตูฝั่งเดียวกันอีก 1 รู ที่บริเวณเบาะนั่งหลังพวงมาลัยรถพบรอยเลือดกองใหญ่ นอกจากนี้ ยังพบหัวกระสุนปืนขนาด .357 ตกอยู่จำนวน 1 หัว เจ้าหน้าที่จึงเก็บรวบรวมรายละเอียดที่พบไว้เป็นหลักฐาน</p>
<p> ส่วนผู้ได้รับบาดเจ็บถูกพลเมืองดี นำส่งโรงพยาบาลธนบุรี 2 ไปก่อนหน้านี้ ทราบชื่อคือ <persName>นายธนดล หรือ สมชาย พุทธานนท์</persName> อายุ 56 ปี อดีตผู้จัดการธนาคารกรุงเทพ สาขาบางแค ซึ่งเป็นผู้ขับรถคันดังกล่าว มีบาดแผลถูกยิงเข้าที่หน้าอกข้างขวา และชายโครงขวา รวม 3 นัด อาการสาหัสเลือดตกในช่องปอดแพทย์ต้องทำการผ่าตัดเจาะเอาเลือดออกอย่างเร่งด่วน                จากการสอบสวน<persName>นายไก่</persName> (นามสมมติ) พยานผู้เห็นเหตุการณ์ ให้การว่า ก่อนเกิดเหตุเห็น<persName>นายธนดล</persName> ขับรถออกมาจากบ้านเลขที่ 115/118 ภายในซอยสวนผัก 50 แยก 2 ซึ่งเป็นบ้านพักของภรรยาเก่า และลูกๆ จากนั้นเมื่อ <persName>นายธนดล</persName> ขับมาถึงบริเวณปากซอย เพื่อรอจังหวะเลี้ยวซ้ายมุ่งหน้าไปทางถนนทุ่งมังกร ก็มีคนร้ายขับรถเก๋งยี่ห้อฮอนด้า แจ๊ซ สีขาว หมายเลขทะเบียน ศษ 8213 กทม.มาจอดต่อหลังรถผู้ตายทางท้ายรถด้านซ้าย จากนั้นคนร้าย เป็นชายอายุประมาณ 30 ปี สูง 165 เซนติเมตร ผิวดำแดง ไว้ผมรองทรงสวมเสื้อยืดแขนสั้นสีขาว นุ่งกางเกงขาสามส่วนสีครีม ได้ลงจากรถวิ่งมาประกบชักอาวุธปืนยิงใส่ <persName>นายธนดล</persName> จากทางประตูฝั่งคนขับ จำนวน 3 นัด ทำให้รถของ <persName>นายธนดล</persName> เสียหลักพุ่งเข้าไปในซอยร้านเสริมสวยฝั่งตรงข้ามจนชนกับรถกระบะ ยี่ห้ออีซูซุ ดีแมคซ์ สีบรอนซ์เทา หมายเลขทะเบียน ถฉ-8728 กทม.จนได้รับความเสียหาย ส่วนคนร้ายก็รีบวิ่งขึ้นรถของตัวเองขับเลี้ยวซ้ายหลบหนีไปทางถนนทุ่งมังกรอย่างรวดเร็ว                จากการสอบสวนพยานซึ่งเป็นบุคคลใกล้ชิดและสอบปากคำ<persName>นายธนดล</persName> ซึ่งยังพอให้การได้ ทำให้ทราบข้อมูลว่า <persName>นายธนดล</persName> ได้หย่าร้างกับภรรยาเก่าแล้ว แต่ยังย้อนกลับมาพักที่บ้านหลังนี้เพื่อเยี่ยมเยียนลูกๆ บ้างเป็นครั้งคราว นอกจากนี้ หลังจากที่ <persName>นายธนดล</persName> ลาออกจากตำแหน่งผู้จัดการธนาคารกรุงเทพ ก็ได้ไปลงทุนเปิดโรงงานทำธุรกิจผลิตเม็ดพลาสติก ย่านบางแค จนมีปัญหาฟ้องร้องกับหุ้นส่วนเรื่องเงินก้อนใหญ่ประมาณ 200 ล้านบาท                ขณะเดียวกัน ก่อนหน้านี้ ไม่นานได้มีนายทหารอากาศโทรศัพท์มาข่มขู่<persName>นายธนดล</persName> เกี่ยวกับเรื่องทำนองชู้สาวอีกด้วย ซึ่งก่อนเกิดเหตุ<persName>นายธนดล</persName> ได้ขับรถคันดังกล่าวเข้ามาเยี่ยมลูกๆ และนอนค้างที่บ้านหลังนี้ คาดว่า คนร้ายน่าจะทราบความเคลื่อนไหวของ<persName>นายธนดล</persName> เป็นอย่างดีจึงรู้เวลาและเลือกขับรถตามหลังมาประกบยิงเหยื่อในขณะที่กำลังเดินทางกลับ</p>
<p>อย่างไรก็ตาม จากการตรวจสอบข้อมูลหมายเลขทะเบียนรถของคนร้าย ตามคำให้การของพยานทราบว่า คนร้ายใช้แผ่นป้ายทะเบียนปลอมมาติด เนื่องจากผลการตรวจสอบทะเบียนรถดังกล่าวไปตรงกับรถเก๋งโตโยต้า ยาริส สีแดง ส่วนหมายเลขใกล้เคียงไปตรงกับรถยี่ห้อซีตรอง และยี่ห้อเกีย สำหรับผลการตรวจสอบวิถีกระสุนที่คนร้ายยิงใส่นายธนดลในเบื้องต้นทางเจ้าหน้าที่ฝ่ายสืบสวน คาดว่า ต้องเป็นมืออาชีพอย่างแน่นอน เนื่องจากกลุ่มกระสุนเข้าเป้าสังหารและวิธีการก่อเหตุก็ยังเลือดเย็นกล้าลั่นไกต่อหน้าชาวบ้านที่เห็นเหตุการณ์จำนวนหลายคน ซึ่งจะได้ติดตามตัวคนร้ายรายนี้มาดำเนินคดีต่อไป</p></body>
</news>
