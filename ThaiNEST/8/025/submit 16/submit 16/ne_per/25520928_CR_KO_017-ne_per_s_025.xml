<teiHeader>
<fileDesc>
<titleStmt>
  <title>พระชาวกลางเกร็ดดีใจแห่รับหลวงปู่นิล  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090928/30267/%e0%b8%9e%e0%b8%a3%e0%b8%b0%e0%b8%8a%e0%b8%b2%e0%b8%a7%e0%b8%81%e0%b8%a5%e0%b8%b2%e0%b8%87%e0%b9%80%e0%b8%81%e0%b8%a3%e0%b9%87%e0%b8%94%e0%b8%94%e0%b8%b5%e0%b9%83%e0%b8%88%e0%b9%81%e0%b8%ab%e0%b9%88%e0%b8%a3%e0%b8%b1%e0%b8%9a%e0%b8%ab%e0%b8%a5%e0%b8%a7%e0%b8%87%e0%b8%9b%e0%b8%b9%e0%b9%88%e0%b8%99%e0%b8%b4%e0%b8%a5.html  </bibl>
</sourceDesc>
</fileDesc>
</teiHeader>
<news>
<headline>พระชาวกลางเกร็ดดีใจแห่รับ<persName>หลวงปู่นิล</persName></headline>
<lead>เจ้าอาวาสวัดกลางเกร็ด-ชาวบ้าน ร่ำไห้ดีใจแห่รับ"<persName>หลวงปู่นิล</persName>"เตรียมจัดงานฉลองกลับวัด เผยตอนถูกขโมยชาวบ้านต่างบนบานกราบไหว้สิ่งศักสิทธิ์ให้ได้กลับคืน เมื่อ 10 ปีก่อนคนร้ายเคยลักลอบตัดเศียรพระมาแล้ว</lead>
<neck></neck>
<body><p>ความคืบหน้ากรณีคนร้ายนำ พระพุทธรูป<persName>หลวงปู่นิล</persName> วัดกลางเกร็ด หมู่ 1 ต.บางตลาด อ.ปากเกร็ด จ.นนทบุรี ที่ถูกโขมยมาทิ้งไว้ริมรั้วหลังกระทรวงเกษตรและสหกรณ์ ใกล้กับทางเข้าวัดปรินายก แขวงบ้านพานถม เขตพระนคร กทม.นั้น
 ต่อมาเวลา 10.00 น.วันที่ 28 กันยายน <persName>พระอธิการสมนึก สิทธิมโน</persName> เจ้าอาวาสวัดกลางเกร็ด หมู่ 1 ต.บางตลาด อ.ปากเกร็ด จ.นนทบุรี พร้อมลูกศิษย์กว่า 20 คน ได้เดินทางมาที่ สน.นางเลิ้ง เพื่อติดต่อขอดูพระพุทธรูปองค์ดังกล่าว พร้อมยืนยันว่าพระพุทธรูปองค์ดังกล่าว คือพระพุทธรูป<persName>หลวงปู่นิล</persName> เนื้อโลหะสัมฤทธิ์ สมัยอยุธยาตอนปลาย องค์ที่ถูกคนโจรกรรมไปจากวัดเมื่อช่วงเช้ามืดวันที่ 24 กันยายน ที่ผ่านมาจริง
</p>
<p><persName>พระอธิการสมนึก</persName> กล่าวว่า พระพุทธรูปองค์นี้เป็นพระพุทธรูปคู่วัดกลางเกร็ดมานานกว่า 200 ปี จริง เพียงแต่เดิมพระพุทธรูป<persName>หลวงปู่นิล</persName> มีทองคำเปลวปิดอยู่มานานกว่า 10 ปี โดยเฉพาะช่วงที่ชาวบ้านมาทำบุญไหว้พระ 9 วัด ช่วงวันเสาร์-อาทิตย์ ก็จะมีชาวบ้านนำทองมาปิดไว้จำนวนมาก เนื่องจากเป็นที่เคารพสักการะของชาวบ้านใน อ.ปากเกร็ด จ.นนทบุรี โดยวันที่พระพุทธรูป<persName>หลวงปู่นิล</persName>ถูกคนร้ายขโมยไป ก็ทำให้ชาวบ้านนอนกันไม่หลับ บ้างก็ร้องไห้เสียใจกัน บางคนก็มาบนขอให้ได้พระพุทธรูปคืน บางคนก็สาปแช่งคนร้ายกัน
 เจ้าอาวาสวัดกลางเกร็ด กล่าวต่อว่า ช่วงเช้าผ่านมาทางวัดกำลังทำพิธีบวงสรวงโบสถ์ครั้งใหญ่กันอยู่ หลังจากนั้นก็ได้รับโทรศัพท์จากตำรวจแจ้งว่าพบพระพุทธรูปที่คาดว่าจะเป็นของวัดที่ถูกคนร้ายขโมยไปแล้ว จึงได้บอกกับบรรดาชาวบ้านที่มาร่วมพิธี ซึ่งทั้งหมดก็ดีใจกัน ส่วนคนร้ายที่ขโมยพระพุทธรูปไปนั้นถือว่าเป็นคนไม่ดีอยู่แล้ว แต่ยังพอมีสำนึกที่เอาพระพุทธรูปมาคืนให้ ก็ขออนุโมทนาทุกท่านที่ให้ความช่วยเหลือจนได้พระพุทธรูปคืนมา โดยหลังจากนี้จะมีการฉลองต้อนรับพระพุทธรูปกลับสู่วัดด้วย
</p>
<p>ต่อมา <persName>นางนัชชา โหเฉื่อย</persName> อายุ 40 ปี พร้อมชาวบ้านอีก 13 คน ที่นับถือพระพุทธรูป<persName>หลวงปู่นิล</persName> ก็ได้เดินทางมาที่ สน.นางเลิ้ง พร้อมเปิดเผยว่า ก่อนรู้ข่าวว่าได้พระพุทธรูปคืนนั้น พวกตนกำลังเข้าร่วมพิธีบวงสรวงโบสถ์อยู่ จู่ๆก็รู้สึกขนลุก จากนั้นเจ้าอาวาสก็มาแจ้งข่าวให้ทราบ พวกตนจึงเป็นตัวแทนเดินทางมาดูว่าพระพุทธรูปที่พบนั้นใช่พระพุทธรูป<persName>หลวงปู่นิล</persName>หรือไม่ เพื่อจะได้ส่งข่าวให้ชาวบ้านอีกกว่า 300 คน ที่รอฟังข่าวอยู่ที่วัดอย่างใจจดใจจ่อ
 "รู้สึกดีใจมากที่ได้พระพุทธรูปคืน เพราะหลังจากที่พระหายไปชาวบ้านต่างพากันบนบานกับหลวงพ่อพระนอน <persName>หลวงปู่ต่วน</persName> เพื่อขอให้ได้พระพุทธรูปคืนกลับมาโดยเร็ว บางคนก็บนกับเทพ เทวดา พระแม่ธรณีให้ท่านช่วยพลิกแผ่นดินค้นหา โดยใช้ไข่หวาน ไข่ต้มบนไว้ บางคนก็บนด้วยลิเก" <persName>นางนัชชา</persName> กล่าวด้วยน้ำตาคลอเบ้า
</p>
<p> ด้าน<persName>นางแสวง ป๊อกเทิ่ง</persName> อายุ 63 ปี ผู้ดูแลวัดกลางเกร็ด กล่าวว่า ตนอยู่กับวัดมานาน 40 กว่าปีแล้ว พระพุทธรูป<persName>หลวงปู่นิล</persName>เป็นพระพุทธรูปที่อยู่คู่วัดมานานกว่า 200 ปีแล้ว เมื่อตนได้มาเห็นที่โรงพักก็ยืนยันได้ว่า เป็นพระพุทธรูป<persName>หลวงปู่นิล</persName>จริง เพียงแต่ถูกลอกทองคำเปลวออกไป ทั้งนี้เมื่อ 10 กว่าปีก่อน เคยมีคนร้ายเข้ามาขโมยตัดเศียรพระพุทธรูปของวัดไป แต่ก็ได้คืนกลับมาบ้างบางส่วน ซึ่งในครั้งนั้นก็ไม่สามารถจับคนร้ายได้เช่นกัน
 หลังจากนั้น <persName>พล.ต.ต.วิชัย สังข์ประไพ</persName> ผบก.น.1 เดินทางมาที่ สน.นางเลิ้ง พร้อมให้เจ้าหน้าที่กองพิสูจน์หลักฐานทำการตรวจสอบ ก่อน ส่งมอบพระพุทธรูปคืนให้เจ้าอาวาสวัดกลางเกร็ด และชาวบ้านนำกลับไป
</p></body>
</news>
