<teiHeader>
<fileDesc>
<titleStmt>
  <title>พบพิรุธ!จนท.ดีเอสไอยัดไส้ภาพโป๊ปั้นหลักฐานเท็จคดีฆ่าพระสุพจน์!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-17 13:54:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000108610  </bibl>
</sourceDesc>
</fileDesc>
</teiHeader>
<news>
<headline>พบพิรุธ!จนท.ดีเอสไอยัดไส้ภาพโป๊ปั้นหลักฐานเท็จคดีฆ่า<persName>พระสุพจน์</persName>!</headline>
<lead><persName>พระกิตติศักดิ์</persName> นำบิดา-มารดา<persName>พระสุพจน์</persName>เข้ารับฟังความคืบหน้าคดีฆ่า<persName>พระสุพจน์</persName>กับดีเอสไอ ตั้งข้อสงสัยมีการปั้นหลักฐานเท็จป้ายสีเบี่ยงเบนประเด็นในเชิงชู้สาว ขณะที่ "<persName>ปิยะวัฒก์</persName>" ชี้พิรุธฮาร์ทดิสก์เครื่องคอมพ์<persName>พระสุพจน์</persName>ส่งตรวจหายไปกว่า 9 เดือน ตรวจซ้ำอีกครั้งพบภาพถูกแทรกแซงไฟล์โผล่ 4 พันไฟล์ ระบุ พนักงานดีเอสไอชุดก่อน 3 คน นำฮาร์ทดิสก์ไปดัดแปลง-แทรกแซงไฟล์ หากตรวจชัดมีความผิดจริงโดนทั้งอาญา-วินัยร้ายแรง        </lead>
<neck></neck>
<body><p>วันนี้ (17 ก.ย.) ที่กรมสอบสวนคดีพิเศษ (ดีเอสไอ) <persName>พระกิตติศักดิ์ กิตติโสภโน</persName> เจ้าอาวาสวัดป่าเมตตาธรรม ประธานมูลนิธิเมตตาธรรมรักษ์ พร้อม<persName>นายกิตติพัฒน์</persName> และ<persName>นางดาวเรือง ด้วงประเสริฐ</persName> บิดา-มารดา ของ<persName>พระสุพจน์ สุวโจ</persName> ที่ถูกฆาตกรรมเมื่อวันที่ 17มิ.ย.48 เดินทางมารับทราบข้อมูลความคืบหน้าของคดีที่กรมสอบสวนคดีพิเศษ (ดีเอสไอ) โดย<persName>พระกิตติศักดิ์ กิตติโสภโน</persName> เปิดเผยว่า อาตมาและโยมพ่อ-โยมแม่<persName>พระสุพจน์</persName> รวมถึงญาติที่เกี่ยวข้องได้ตั้งข้อสงสัยในประเด็นที่มีภาพอนาจารอยู่ในเครื่องคอมพิวเตอร์ของ<persName>พระสุพจน์</persName> ซึ่งอาจมีการสร้างหลักฐานเท็จ เพื่อให้เข้าใจว่าคดีนี้เป็นเรื่องส่วนตัวและชู้สาว โดยภาพดังกล่าวถูกเผยแพร่ตั้งแต่ปี 2549 และเป็นช่วงเวลาที่ใกล้เคียง กับคดีการหายตัวไปของ<persName>นายสมชาย นีละไพจิตร</persName> อดีตประธานชมรมนักกฎหมายมุสลิม ที่หายตัวไปอย่างลึกลับ ซึ่งถือเป็นการครบรอบเวลา 1 ปี พอดีของคดี<persName>พระสุพจน์</persName>ด้วย ซึ่งที่ผ่านมาเราได้เสนอให้มีการปฏิรูปกรมสอบสวนคดีพิเศษ และก่อนหน้านี้ทางดีเอสไอมีความพยายามไม่อยากให้ญาติของ<persName>พระสุพจน์</persName>เข้าไปเกี่ยวข้องกับคดี ซึ่งสมัยนั้นมี<persName>นายสมบัติ อมรวิวัฒน์</persName> เป็นอธิบดีกรมสอบสวนคดีพิเศษ "จนเมื่อเดือนกุมภาพันธ์ ปี 2552 อาตมาได้ไปพบกับนายกรัฐมนตรี นายอภิสิทธิ์ เวชชาชีวะ และท่านได้แถลงว่าจะรื้อฟื้นคดีนี้ขึ้นมาอีกครั้ง ซึ่งคดีนี้พ.ต.อ.สุชาติ วงศ์อนันต์ชัย รองอธิบดีกรมสอบสวนคดีพิเศษเป็นผู้ดูแล แต่หลังจากที่นายกรัฐมนตรีกล่าวว่าจะรื้อฟื้นคดีก็มีข่าววันต่อมาออกมาจากดีเอสไอว่าคดีดังกล่าวเป็นลักษณะของเรื่องชู้สาวซึ่งอาตมาเห็นว่ามีการละเมิดและไม่เป็นธรรมกับพระสุพจน์รวมไปถึงญาติที่เกี่ยวข้องที่ถูกโยงเป็นเรื่องชู้สาวและมีภาพอนาจารถูกปล่อยออกมา " <persName>พระกิตติศักดิ์</persName> กล่าว                ทางด้าน <persName>พ.อ.ปิยะวัฒก์ กิ่งเกตุ</persName> ผู้บัญชาการสำนักคดีอาญาพิเศษกรมสอบสวนคดีพิเศษ พนักงานสอบสวนเจ้าของคดีฆ่า<persName>พระสุพจน์</persName> กล่าวว่า พนักงานสอบสวนกรมสอบสวนคดีพิเศษได้นำฮาร์ทดิสก์ไปตรวจสอบที่สำนักเทคโนโลยีและศูนย์ข้อมูลการตรวจสอบ โดยรายงานครั้งแรกพร้อมแผ่นซีดี เมื่อเดือนสิงหาคมไม่มีความผิดปกติอะไร จนเมื่อต้นปี 2549 ได้มีพนักงานสอบสวนจำนวน 3 คน ได้เอาฮาร์ทดิสก์ตัวจริงนำไปตรวจสอบหายไปนานกว่า 9เดือน ( ช่วงเดือนตุลาคมปี2548 ถึงมกราคม 2549 ) จากนั้นจึงส่งกลับมา โดยตนได้มารับดูแลคดีดังกล่าวตั้งแต่ช่วงเดือนพฤษภาคม 2550 ต่อมาจึงได้ส่งฮาร์ทดิสก์ให้ทางกระทรวงเทคโนโลยีสารสนเทศและการสื่อสาร (ไอซีที) ตรวจสอบอย่างละเอียด โดยทางไอซีทีใช้เวลาตรวจสอบ 2เดือน โดยดีเอสไอได้ตั้งประเด็นในการตรวจสอบเช่นหลังการฆ่า<persName>พระสุพจน์</persName>มีไฟล์เพิ่มขึ้นมาบ้างหรือไม่        </p>
<p>อย่างไรก็ตาม จากการตรวจสอบอย่างละเอียดพบพุรุธจุดหนึ่ง ซึ่งหลังวันที่ 9 ก.ย.48 ปรากฏว่ามีการสร้างไฟล์ขึ้นระหว่างวันที่ 18 ต.ค.48 จนถึงช่วง ม.ค. 49 จำนวน 4,000 กว่าไฟล์ ทั้งนี้ได้พบพิรุธตรงจุดที่มีการการระบุในฮาร์ทดิสก์ว่าวันที่มีการเข้าถึงข้อมูลมีก่อนวันที่ไฟล์ใหม่จะถูกสร้างขึ้น                <persName>พ.อ.ปิยะวัฒก์</persName> กล่าวต่อว่า ช่วง 8-9เดือน ระหว่างเดือนตุลาคมปี 2548 ถึงมกราคม 2549 ที่ฮาร์ทดิสก์ได้หายไปนั้น ทางเราได้สืบสวนสอบสวนซึ่งขณะนี้ได้มีข้อมูลว่ามีพนักงานดีเอสไอชุดก่อนจำนวน 3 คน เป็นคนของผู้บัญชาการสำนักหนึ่ง นำฮาร์ทดิสก์ไปดัดแปลงและแทรกแซงไฟล์ โดยถ้าพบว่าพนักงานชุดดังกล่าวมีความผิดจริงจะต้องมีการลงโทษในทางคดีอาญาและวินัยร้ายแรงอย่างแน่นอน        </p></body>
</news>
