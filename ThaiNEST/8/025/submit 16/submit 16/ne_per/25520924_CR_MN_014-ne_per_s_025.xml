<teiHeader>
<fileDesc>
<titleStmt>
  <title>ค้น 10 จุด กวาดล้างผู้มีอิทธิพลปราจีนฯ พบอาวุธปืนเพียบ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-24 17:22:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000112173  </bibl>
</sourceDesc>
</fileDesc>
</teiHeader>
<news>
<headline>ค้น 10 จุด กวาดล้างผู้มีอิทธิพลปราจีนฯ พบอาวุธปืนเพียบ!</headline>
<lead>กองปราบนำกำลังปูพรมค้น 10 จุด บ้านผู้มีอิทธิพลใน จ.ปราจีนบุรี หลังเกิดเหตุคดีอุกฉกรรจ์ยิงทนายความ-อดีตผู้ใหญ่บ้าน และเสี่ยรับเหมาเสียชีวิตอย่างต่อเนื่อง ตรวจพบปืนลูกซอง-ลูกโม่-ปืนออโตเมติก-เสื้อเกราะ และเครื่องกระสุนอีกเพียบ ก่อนคุมตัว 2 ผู้ต้องหาดำเนินคดีพกพาอาวุธปืนโดยไม่ได้รับอนุญาต        </lead>
<neck></neck>
<body><p> จากกรณีที่ <persName>นายสันติ เวชศิลปคอง</persName> ทนายความ และ<persName>นายสมดี ประครอง</persName> อดีตผู้ใหญ่บ้านหัวซา หมู่ 5 ต.หัวหว้า อ.ศรีมหาโพธิ จ.ปราจีนบุรี ถูกคนร้ายใช้อาวุธปืนยิงเสียชีวิตในรถยนต์ เหตุเกิดบนถนนบ้านสีเสียด บ้านหนองปอ หมู่ 16 ต.หัวหว้า อ.ศรีมหาโพธิ เมื่อวันที่ 4 มกราคมที่ผ่านมา และล่าสุดได้เกิดเหตุคนร้ายลอบยิง<persName>นายพรศักดิ์ จันทร์สิวานนท์</persName> หรือ<persName>เสี่ยโต</persName> อายุ 51 ปี ผู้รับเหมาก่อสร้างรายใหญ่ในพื้นที่ จ.ปราจีนบุรี ที่บริเวณโรงรถ อบจ.ปราจีนบุรี เมื่อวันที่ 22 กันยายนที่ผ่านมา ซึ่งนับเป็นคดีอุกฉกรรจ์ที่เกิดขึ้นอย่างต่อเนื่อง และยังไม่สามารถติดตามจับกุมผู้ก่อเหตุได้นั้น</p>
<p>วันนี้ (24 ก.ย.) เมื่อเวลา 06.00 น. ผู้สื่อข่าวรายงานว่า <persName>พ.ต.อ.อัคราเดช พิมลศรี</persName> ผกก.2 บก.ป. <persName>พ.ต.ท.นิรันดร์ ปิยะกาศ</persName> รอง ผกก.2 บก.ป.พร้อมกำลัง ได้กระจายกันเข้าตรวจค้นเป้าหมายกลุ่มผู้มีอิทธิพลในพื้นที่ จ.ปราจีนบุรี รวม 10 จุด โดยผลการตรวจค้นที่บ้านเลขที่ 171 หมู่ 10 บ้านคลองรั้ง ต.ท่าตูม อ.ศรีมหาโพธิ จ.ปราจีนบุรี ของ<persName>นายอำไพ กองมณี</persName> กำนัน ต.ท่าตูม พบอาวุธปืนลูกซอง 8 กระบอก พร้อมกระสุน 36 นัด อาวุธปืนลูกโม่ 5 กระบอก อาวุธปืนออโตเมติก 2 กระบอก เครื่องกระสุนปืน 58 นัด เสื้อเกราะกันกระสุน 1 ตัว</p>
<p>จุดต่อมาที่บ้านเลขที่ 61 หมู่ 7 ต.หัวหว้า อ.ศรีมหาโพธิ พบอาวุธปืนลูกซอง 1 กระบอก พร้อมกระสุน 4 นัด อาวุธปืนพกสั้นขนาด 11 มม.พร้อมกระสุน 13 นัด และมีดดาบ 1 เล่ม ส่วนที่บ้านเลขที่ 51 หมู่ 7 ต.หัวหว้า อ.ศรีมหาโพธิ พบเครื่องกระสุนขนาด .45 รวม 2 นัด และกระสุนปืนลูกซอง 19 นัด ถัดมาที่บ้านเลขที่ 84/2 หมู่ 13 ต.หัวหว้า อ.ศรีมหาโพธิ พบอาวุธปืนพกสั้นขนาด 11 มม.1 กระบอก เครื่องกระสุน 14 นัด นอกจากนี้ที่บ้านเลขที่ 18 หมู่ 9 ต.เขาไม้แก้ว อ.กบินทร์บุรี จ.ปราจีนบุรี พบอาวุธปืนขนาด .38 พร้อมกระสุน 12 นัด ทั้งนี้ สามารถจับกุม<persName>นายขจรศักดิ์ ใจดี</persName> และ<persName>นายภูมิ ปราตรัย</persName> แจ้งข้อหาพกพาอาวุธปืนโดยไม่มีใบอนุญาต สอบสวนทั้งสองให้การรับสารภาพ                อย่างไรก็ดี สำหรับอีก 5 จุดที่เหลือ เจ้าหน้าที่ไม่พบอาวุธปืนหรือสิ่งผิดกฎหมายใดๆ ส่วนอาวุธปืน และเครื่องกระสุนของกลางที่ตรวจยึดได้ทั้งหมด ได้นำส่งให้ตำรวจแต่ละท้องที่ใน จ.ปราจีนบุรี ได้ตรวจสอบต่อไป ขณะที่<persName>นายอำไพ</persName>เบื้องต้นยังไม่มีการพิจารณาแจ้งข้อกล่าวหาใดๆ </p></body>
</news>
