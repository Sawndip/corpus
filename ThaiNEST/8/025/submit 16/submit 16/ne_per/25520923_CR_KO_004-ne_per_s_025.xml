<teiHeader>
<fileDesc>
<titleStmt>
  <title>ยิงเสี่ยรับเหมาดับคาเบนซ์ลานจอดรถอบจ.ปราจีน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-23 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090923/29592/%e0%b8%a2%e0%b8%b4%e0%b8%87%e0%b9%80%e0%b8%aa%e0%b8%b5%e0%b9%88%e0%b8%a2%e0%b8%a3%e0%b8%b1%e0%b8%9a%e0%b9%80%e0%b8%ab%e0%b8%a1%e0%b8%b2%e0%b8%94%e0%b8%b1%e0%b8%9a%e0%b8%84%e0%b8%b2%e0%b9%80%e0%b8%9a%e0%b8%99%e0%b8%8b%e0%b9%8c%e0%b8%a5%e0%b8%b2%e0%b8%99%e0%b8%88%e0%b8%ad%e0%b8%94%e0%b8%a3%e0%b8%96%e0%b8%ad%e0%b8%9a%e0%b8%88.%e0%b8%9b%e0%b8%a3%e0%b8%b2%e0%b8%88%e0%b8%b5%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ยิงเสี่ยรับเหมาดับคาเบนซ์ลานจอดรถอบจ.ปราจีน</headline>
<lead>เจ้าของธุรกิจรับเหมามีฐานะเป็นพี่ชายอดีต ส.อบจ.ปราจีนบุรี เสร็จธุระหลังประมูลงานงานก่อสร้างถนนโครงการ อบจ.ปราจีนบุรี ถูกยิงเสียชีวิตภายในรถยนต์ต่อหน้าลูกสะใภ้ ผู้ที่เห็นเหตุการณ์ระบุคนร้ายมาด้วยกัน 2 คน ตร.เร่งหาประเด็นสังหารทั้งธุรกิจและชู้สาว</lead>
<neck></neck>
<body><p> เมื่อเวลา 10.30 น. วันที่ 22 ก.ย.  <persName>ร.ต.อ.สมพงษ์ ศิลาวงศ์</persName>ร้อยเวรฯสภ.เมือง  จ.ปราจีนบุรี ได้รับแจ้งจากมูลนิธิกู้ภัยสว่างบำเพ็ญธรรมสถาน  มีผู้ถูกยิงเสียชีวิตเหตุเกิดภายในโรงจอดรถองค์การบริหารส่วนจังหวัดปราจีนบุรี (อบจ.) ต.หน้าเมือง อ.เมือง จ.ปราจีนบุรี จึงรายงานผู้บังคับบัญชาตามลำดับชั้นและพร้อมด้วย <persName>พ.ต.อ.นพดล สุทธิเสริม</persName> ผกก.สภ.เมืองปราจีนบุรี <persName>พ.ต.ท.บุญสม จิตรนิยมเสน</persName> รอง ผกก.ป.สภ.เมืองปราจีนบุรี <persName>พ.ต.ต.ปัญญา เรือนดี</persName> งาน สืบสวนสอบสวน ภ.จว.ปราจีนบุรี และเจ้าหน้าที่วิทยาการเขต 14 รีบรุดไปตรวจสอบ
 ที่เกิดเหตุเป็นโรงจอดรถขนาดใหญ่ อยู่ด้านหลังที่ทำการอบจ.ปราจีนบุรี สำหรับจอดรถเจ้าหน้าที่และผู้มาติดต่อ พบ<persName>นางสาวสุกัญญา  สุริยะยรรยงค์</persName> อยู่ในอาการหวาดผวาร้องไห้ฟูมฟาย ในรถเก๋งยี่ห้อเบนซ์สีบรอนซ์เงินรุ่นเอสอีแอล500 หมายเลขทะเบียน4ฉ-8495 บริเวณที่นั่งคนขับ พบผู้เสียชีวิตชื่อ<persName>นายพรศักดิ์ จันทร์สิวานนท์</persName> อายุ 53 ปี เลขที่ 12 ถนนสุวรรณศรตัดใหม่ ต.กบินทร์ อ.กบินทร์บุรี จ.ปราจีนบุรี ถูกยิงด้วยอาวุธปืนไม่ทราบขนาดกระสุนผ่านกระจกเหนือประตูเป็นรู 3 รู  ถูกที่ศรีษะเหนือกกหูขวารวม 3 นัดเสียชีวิตคาที่
</p>
<p> <persName>นายวิวัฒน์ จันทร์สิวานนท์</persName> อดีตสมาชิกสภาองค์การบริหารส่วนจังหวัดปราจีนบุรี (ส.อบจ.) กล่าวว่า ก่อนเกิดเหตุผู้เสียชีวิตซึ่งเป็นพี่ชาย  มีอาชีพรับเหมาก่อสร้าง ก่อนเกิดเหตุมาประมูลงานงานก่อสร้างถนนสายหนึ่งพื้นที่ ต.หนองกี่ อ.กบินทร์บุรี จ.ปราจีนบุรี ในงบประมาณองค์การบริหารส่วนจังหวัดปราจีนบุรี (อบจ.) มายื่นซองประมูลที่สำนักงานองค์การบริหารส่วนจังหวัดปราจีนบุรี (อบจ.)  โดยมาพร้อมกับ <persName>นางสาวสุกัญญา  สุริยะยรรยงค์  </persName> ( ลูกสะใภ้)
 “ระหว่างจะกลับบ้านหลังยื่นซองเรียบร้อยแล้ว มีคนร้ายใช้รถจักรยานยนต์เป็นยานพาหนะ เข้ามาจ่อยิงเสียชีวิตดังกล่าว ก่อนที่คนร้ายจะขับขี่รถหลบหนีไปเบื้องต้นคาดมาจากเรื่องการประมูล ที่ขัดแย้งกับผู้ประมูลรายอื่น ๆ ที่ทราบข้อมูลมาเบื้องต้นว่าพี่ชายขวางการฮั้วประมูลของบุคคลบางกลุ่มอยู่ ที่น่าเป็นชนวนสำคัญสู่การสังหารพี่ชายครั้งนี้  "<persName>นายวิวัฒน์</persName> กล่าว
</p>
<p> ยามรักษาการณ์ชลประทานจ.ปราจีนบุรี ที่อยู่ใกล้ในที่เกิดเหตุกล่าวว่า  ก่อนเกิดเหตุคนร้ายจำนวน 2 คน ใช้รถจัดรยานยนต์  สวมหมวกกันน็อคสีขาวไม่ทราบหมายเลขทะเบียนขับรถมาจอดหน้าโรงจอดรถขององค์การบริหารส่วนจังหวัดปราจีนบุรี(อบจ.) โดยไม่ดับเครื่อง คนขับสวมเสื้อสีดำ คนยิงสวมเสื้อลายสก็อตสีน้ำตาลได้ลงได้เดินไปที่รถของผู้เสียชีวิตโดยขณะเกิดเหตุได้ยินเสียงปืนดังขึ้น 3 นัด จากนั้นได้ขับขี่รถหลบหนีเข้ามาด้านถนนสุวินทวงศ์ อ.เมือง  จ.ปราจีนบุรี 
 เจ้าหน้าที่ตำรวจ กล่าวว่า ไปว่าสำหรับในที่เกิดเหตุมีกล้องวงจรปิด ที่องค์การบริหารส่วนจังหวัดปราจีนบุรี (อบจ.)ติดตั้งอยู่ ซึ่งจะได้ใช้เป็นเบาะแสติดตามคนร้ายต่อไป  ส่วนชนวนในการก่อเหตุยอมรับว่าสอดคล้องในเรื่องของธุรกิจที่ผู้ตายทำอยู่
</p>
<p><persName>พล.ต.ต.สัญชัย ไชยอำพร</persName> ผบก.ภ.จว.ปราจีนบุรี กล่าวว่า  คดี   2 คนร้าย ใช้รถจักรยานยนต์ เป็นพาหนะ ก่อเหตุยิง<persName>นายพรศักดิ์</persName> ด้วยอาวุธปืนไม่ทราบขนาด เสียชีวิตในโรงจอดรถด้านหลังที่ทำการอบจ.ปราจีนบุรี สำหรับจอดรถเจ้าหน้าที่และผู้มาติดต่อ   โดยผู้ตายเสียชีวิตในรถยนต์ยี่ห้อเบนซ์สีบรอนซ์เงินรุ่นเอสอีแอล500 หมายเลขทะเบียน4ฉ-8495 บริเวณที่นั่งคนขับ หลังก่อเหตุ 2คนร้ายมุ่งหน้าออกด้านหลังชลประทานถนนสุวินทวงศ์ ทั้งนี้ก่อนเกิดเหตุผู้เสียชีวิตได้มายื่นซองประมูลงาน บริเวณหอประชุม อบจ.
 ในการติดตามคดีนี้ เจ้าหน้าที่ตั้งไว้หลายด้าน ได้แก่ ธุรกิจ เรื่องส่วนตัว ชู้สาวซึ่งยังไม่ตัดประเด็นใด โดยจะรอการสอบสวนปากคำผู้เกี่ยวข้องต่อไป <persName>พล.ต.ต.สัญชัย</persName> กล่าว
</p>
<p>ผู้สื่อข่าวรายงานเพิ่มเติมว่า สำหรับ<persName>นายพรศักดิ์</persName> อดีตเคยสมัคร ส.อบจ.ปราจีนบุรี แต่สอบตก อาชีพปัจจุบันเป็นผู้รับเหมาประมูลงาน บริษัท ทวีทรัพย์ แท็กเตอร์ กบินทร์บุรี รวมถึงนำเข้าแท็กเตอร์และอะไหล่
 จากการตรวจสอบสำหรับงานที่มาประมูลวันนี้มีหลายงาน ส่วนมากเป็นงาน ซ่อมสร้างถนนสายต่างๆ งบประมาณ หลักล้าน อาทิ ซ่อมสร้างถนนลาดสายทาง สระแท่น –บ้านทรายทอง งบ 3,993,463 บาท-สาย ปจ.2005 บ้านสันดัน ต.เขาไม้แก้ว งบ 1,648,328 บาท-สายบ้านทรายทอง-ทุ่งโพธิ์ งบ3,982,513 บาท-สายบ้านตลิ่งชัน-สำพันตา งบ 3,986,484 บาท
</p></body>
</news>
