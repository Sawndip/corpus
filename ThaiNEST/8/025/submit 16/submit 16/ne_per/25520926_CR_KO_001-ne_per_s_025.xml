<teiHeader>
<fileDesc>
<titleStmt>
  <title>ผญบ.ตรังดวลปืนคนร้าย-ลูกบ้านโดนลูกหลงดับ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090926/30011/%e0%b8%9c%e0%b8%8d%e0%b8%9a.%e0%b8%95%e0%b8%a3%e0%b8%b1%e0%b8%87%e0%b8%94%e0%b8%a7%e0%b8%a5%e0%b8%9b%e0%b8%b7%e0%b8%99%e0%b8%84%e0%b8%99%e0%b8%a3%e0%b9%89%e0%b8%b2%e0%b8%a2%e0%b8%a5%e0%b8%b9%e0%b8%81%e0%b8%9a%e0%b9%89%e0%b8%b2%e0%b8%99%e0%b9%82%e0%b8%94%e0%b8%99%e0%b8%a5%e0%b8%b9%e0%b8%81%e0%b8%ab%e0%b8%a5%e0%b8%87%e0%b8%94%e0%b8%b1%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>ผญบ.ตรังดวลปืนคนร้าย-ลูกบ้านโดนลูกหลงดับ</headline>
<lead>คนร้ายควงอาวุธสงคราม บุกยิงผู้ใหญ่บ้านเขาขาว จ.ตรัง คาร้านกาแฟ กระสุนเข้าท้องทะลุหลัง ฮึดสู้ชัก 9 มม.ดวลสนั่น ลูกบ้านโดนลูกหลงดับ 1 สาหัส 2 ตำรวจมุ่งปมสังหารการเมืองท้องถิ่น ล่าซุ้มมือปืนดังปักษ์ใต้อีกราย ฆ่าหัวคะแนน ส.ท.สุพรรณบุรี</lead>
<neck></neck>
<body><p>คนร้ายก่อเหตุอุกอาจใช้อาวุธสงครามบุกยิงผู้ใหญ่บ้านคาร้านกาแฟในเวลากลางแสกๆ กระทั่งมีผู้เสียชีวิตและบาดเจ็บหลายคน เปิดเผยเมื่อเวลา 07.30 น. วันที่ 25 กันยายน <persName>ร.ต.ท.ประทีป อำพะวัน</persName> ร้อยเวร สภ.ห้วยยอด จ.ตรัง รับแจ้งเหตุยิงกันที่ในร้านกาแฟ ตั้งอยู่เลขที่ 17 หมู่ 4 ต.เขาขาว อ.ห้วยยอด จึงเดินทางไปตรวจสอบพร้อมด้วย <persName>พ.ต.ท.นิคม เสือกล้า</persName> รองผู้กำกับการฝ่ายสืบสวน (รอง ผกก.สส.) สภ.ห้วยยอด ตำรวจชุดสายตรวจ และตำรวจชุดสืบสวน
 เมื่อไปถึงพบชาวบ้านจำนวนมากอยู่ในอาการตื่นตระหนก จับกลุ่มวิพากษ์วิจารณ์เหตุการณ์ที่เกิดขึ้น สภาพภายร้านโต๊ะเก้าอี้ล้มระเนระนาด คราบเลือดกระจายเต็มพื้น เจ้าหน้าที่พบปลอกกระสุนปืนคาร์บิน 4 ปลอก และลูกซองยาว 1 ปลอก
</p>
<p>เหตุการณ์นี้มีผู้เสียชีวิต 1 คน ทราบชื่อคือ <persName>นายวัชรินทร์ สอนแป้น</persName> อายุ 32 ปี มีบาดแผลถูกยิงที่หลังกระสุนทะลุปอด 4 นัด ส่วนผู้บาดเจ็บอีก 3 คน คือ <persName>นายสาโรจน์ พุทธโรจน์</persName> อายุ 39 ปี ผู้ใหญ่บ้าน หมู่ 4 ต.เขาขาว ถูกยิงที่ท้องกระสุนทะลุหลัง 1 นัด <persName>นายอรุณ นิลบวร</persName> อายุ 38 ปี ถูกยิงที่แก้มขวา 1 นัด และ<persName>นายพิสิทธิ์ ยอดทอง</persName> อายุ 39 ปี ถูกยิงที่หัวไหล่ซ้าย 1 นัด เจ้าหน้าที่มูลนิธิกุศลสถานห้วยยอด นำส่งโรงพยาบาลห้วยยอด แต่ทั้งหมดอาการสาหัสแพทย์จึงส่งต่อไปยังโรงพยาบาลตรัง
 หลังการสอบสวนและเก็บหลักฐานเบื้องต้น <persName>พ.ต.ท.นิคม</persName>กล่าวว่า ขณะที่<persName>นายสาโรจน์</persName>และลูกบ้านนั่งดื่มชากาแฟในร้านดังกล่าว มีคนร้าย 2 คน ขับรถยนต์กระบะ ยี่ห้ออีซูซุ แบบตอนครึ่ง สีบรอนซ์ทอง ไม่ติดแผ่นป้ายทะเบียน แล่นมาจอดบริเวณหน้าร้าน จากนั้นคนที่นั่งข้างคนขับไขกระจกลงมา แล้วใช้อาวุธปืนชนิดลูกซองยาวยิงใส่<persName>นายสาโรจน์</persName> 1 นัด แต่<persName>นายสาโรจน์</persName>เห็นเหตุการณ์กระโดดหลบทัน ชั่วพริบตาคนร้ายเปิดประตูลงจากรถ ถือปืนคาร์บินเดินเข้ามาในร้านกระหน่ำยิง<persName>นายสาโรจน์</persName>อีกหลายนัด <persName>นายสาโรจน์</persName>พยายามวิ่งหลบกระสุน พร้อมชักปืนพกสั้นขนาด 9 มม. ยิงตอบโต้ แต่<persName>นายสาโรจน์</persName>ก็พลาดโดนยิง 1 นัด กระทั่งคนร้ายเห็นท่าไม่ดีจึงวิ่งไปขึ้นรถขับออกไปอย่างรวดเร็ว อย่างไรก็ตาม กระสุนปืนของคนร้ายที่กราดในร้านทำให้ชาวบ้านโดนลูกหลงได้รับบาดเจ็บหลายคน
</p>
<p><persName>พ.ต.ท.นิคม</persName> กล่าวถึงชนวนการก่อเหตุของคนรายว่า เบื้องต้นมุ่งประเด็นจากการเลือกตั้งในสมาชิกองค์การบริหารส่วนตำบล (ส.อบต.) เขาขาว  เมื่อวันที่ 6 กันยายน ที่ผ่านมา โดย<persName>นายสาโรจน์</persName>เป็นหัวคะแนนให้<persName>นายพูลลาภ ชัยสงคราม</persName> จนได้รับการเลือกตั้งเป็น ส.อบต.เขาขาว อาจทำให้คู่แข่งเกิดความไม่พอใจ
 "คนร้ายที่ก่อเหตุไม่ใช่คนในท้องถิ่น เพราะไม่มีใครเห็นหน้ามาก่อน อีกทั้งคนร้ายอำพรางใบหน้า คาดว่าเป็นมืออาชีพจากซุ้มมือปืนใหญ่ที่กบดานในพื้นที่รอยต่อระหว่าง อ.ห้วยยอด จ.ตรัง กับ อ.ชะอวด จ.นครศรีธรรมราช" <persName>พ.ต.ท.นิคม</persName>ระบุ
</p></body>
</news>
