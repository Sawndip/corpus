<teiHeader>
<fileDesc>
<titleStmt>
  <title>คกก.สุวรรณภูมิ เข้ม ตั้ง “แอร์พอร์ต โปลิส” พร้อม ตร.280 นาย คุมสนามบิน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-09-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=180359  </bibl>
</sourceDesc>
</fileDesc>
</teiHeader>
<news>
<headline>คกก.สุวรรณภูมิ เข้ม ตั้ง “แอร์พอร์ต โปลิส” พร้อม ตร.280 นาย คุมสนามบิน</headline>
<lead></lead>
<neck></neck>
<body><p>ภายหลังการประชุมคณะกรรมการอำนวยการแก้ไข ปัญหาและพัฒนาประสิทธิภาพการให้บริการของสนามบินสุวรรณภูมิที่มี<persName>นายสุเทพ เทือกสุบรรณ</persName> รองนายกรัฐมนตรี รักษาการนายกรัฐมนตรี  ร่วมกับหน่วยงานที่เกี่ยวข้อง อาทิ กระทรวงคมนาคม สำนักงานตำรวจแห่งชาติ (สตช.) การท่าอากาศยานแห่งประเทศไทย (ทอท.) เป็นต้น โดยใช้เวลากว่า 1 ชั่วโมง</p>
<p><persName>นายเสรีรัตน์ ประสุตานนท์</persName>  ผู้อำนวยการท่าอากาศยานสุวรรณภูมิ  กล่าวว่า  ที่ประชุมอนุมัติให้ตั้งสถานีตำรวจในท่าอากาศยานสุวรรณภูมิ (airport police) เนื่องจากต้องการเพิ่มประสิทธิภาพการทำงานในการดูแลรักษาความปลอดภัย โดยเฉพาะปัญหาต่างๆที่เกิดขึ้นภายในสนามบิน ทั้งแท็กซี่เถื่อน ไกด์ผี หรือการลักขโมยสัมภาระของผู้โดยสาร โดยสถานีตำรวจดังกล่าวจะดูแลพื้นที่ 2 หมื่นไร่ และรปภ.สนามบินประมาณ 1 พันคนจะทำหน้าที่เป็นผู้ช่วยเจ้าพนักงาน เชื่อว่าหากตำรวจเข้ามาตรึงกำลังใน สน.สุวรรณภูมิจะทำให้มิจฉาชีพน้อยลงและจะหมดไปในที่สุด</p>
<p>ด้าน<persName>พล.ต.อ.วัชรพล ประสารราชกิจ</persName> รอง ผบ.ตร. ในฐานะกรรมการฯ กล่าวว่า ทางสตช.ได้เรียกประชุมตำรวจภูธรภาค 1 ในฐานะเจ้าของพื้นที่ และกองบัญชาการตำรวจสอบสวนกลาง ในฐานะดูแลรับผิดชอบตำรวจท่องเที่ยว ซึ่ง 2 หน่วยงานมีหน้าที่รับผิดชอบความปลอดภัยภายในสนามบิน ดังนั้นเพื่อความเป็นเอกภาพในการทำงาน ฝ่ายตำรวจจึงเสนอที่ประชุมว่าให้การดูแลรับผิดชอบสน.สุวรรณภูมิ อยู่ในความรับผิดชอบของตำรวจท่องเที่ยว โดยจะมีตำรวจประจำสถานีประมาณ 280 นาย ส่วนสภอ.ราชาเทวะทำหน้าที่ดูแลบริเวณรอบนอกควบคู่กับสภอ.บางพลี เชื่อว่าจะทำให้การรักษาความปลอดภัยในท่าอากาศยานจะมีประสิทธิภาพมากขึ้น</p>
<p><persName>พล.ต.อ.วัชรพล</persName> กล่าวว่า ในส่วนงบประมาณที่ประชุมเห็นชอบในหลักการให้ สตช.นำข้อมูลบุคลากรและการใช้จ่ายต่างๆ ไปหารือกับการท่องเที่ยวแห่งประเทศไทย (ททท.) ซึ่งเป็นหน่วยงานที่สนับสนุนงบประมาณของตำรวจท่องเที่ยว เพื่อพิจารณาว่าจะใช้งบประมาณจำนวนเท่าใด ทั้งนี้ในส่วนของกำลังพลตนจะเสนอให้ที่ประชุม ก.ตร.พิจารณาอนุมัติคาดว่าจะใช้เวลาประมาณ 2 สัปดาห์</p></body>
</news>
