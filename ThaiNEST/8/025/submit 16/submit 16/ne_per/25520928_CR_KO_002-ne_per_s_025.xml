<teiHeader>
<fileDesc>
<titleStmt>
  <title>จับ2มือปืนยิงดร.นักแฉคารีสอร์ทลำพูน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090928/30390/%e0%b8%88%e0%b8%b1%e0%b8%9a2%e0%b8%a1%e0%b8%b7%e0%b8%ad%e0%b8%9b%e0%b8%b7%e0%b8%99%e0%b8%a2%e0%b8%b4%e0%b8%87%e0%b8%94%e0%b8%a3.%e0%b8%99%e0%b8%b1%e0%b8%81%e0%b9%81%e0%b8%89%e0%b8%84%e0%b8%b2%e0%b8%a3%e0%b8%b5%e0%b8%aa%e0%b8%ad%e0%b8%a3%e0%b9%8c%e0%b8%97%e0%b8%a5%e0%b8%b3%e0%b8%9e%e0%b8%b9%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>จับ2มือปืนยิงดร.นักแฉคารีสอร์ทลำพูน</headline>
<lead>รวบ 2 มือปืนพระกาฬหนีกบดานภูเก็ต หลังบุกยิงดอกเตอร์นักเคลื่อนไหวคนดังเมืองลำพูนดับคารีสอร์ท ซัดนักการเมืองท้องถิ่นผู้กว้างขวางคนหนึ่งจ้าง 2 แสน ฆ่าสางปมแค้น หลังถูกร้องเรียนโกงเงินจัดสร้างพระพุทธรูปนับ 10 ล้าน ตำรวจเตรียมออกหมายจับมือจ้างวาน ยันหลักฐานมัดแน่น</lead>
<neck></neck>
<body><p> เมื่อวันที่ 28 กันยายน ที่กองบังคับการตำรวจภูธรจังหวัดลำพูน <persName>พล.ต.ต.บุญมี สมสุข</persName> ผบก.ภ.จว.ลำพูน แถลงข่าวการจับกุม <persName>นายวิคุณชัย เสาร์คำ</persName> หรือ <persName>หนุ่ม</persName> อายุ 39 ปี ชาว จ.ภูเก็ต และ<persName>นายจตุพล ภู่ศรี</persName> หรือ <persName>เปิ้ล</persName> อายุ 28 ปี ชาว จ.กระบี่ ผู้ต้องหาในคดีรับจ้างฆ่าผู้อื่น พร้อมของกลางเป็นรถกระบะยี่ห้อโตโยต้า รุ่นวีโก้ สีดำ ทะเบียน บท 3663 ภูเก็ต โทรศัพท์มือถือถือ 3 เครื่อง และบัตรเอทีเอ็มธนาคารกสิกรไทย สาขาภูเก็ต 1 ใบ
 คดีนี้สืบเนื่องจากเมื่อเวลา 20.50 น. วันที่ 2 กันยายน ที่ผ่านมา มีคนร้ายใช้ปืนขนาด.38 บุกยิง <persName>ดร.พรนพ พุกกะพันธ์</persName> อายุ 68 ปี เสียชีวิตอย่างอุกอาจ ภายในเมาเท่นรีสอร์ท เลขที่ 149 หมู่ 15 ต.ลี้ อ.ลี้ จ.ลำพูน สอบสวนเบื้องต้นทราบว่า คนร้ายขับรถกระบะสีดำเข้าไปทำทีติดต่อเช่าห้องพัก เมื่อผู้ตายซึ่งเป็นเจ้าของรีสอร์ทเปิดประตู คนร้ายก็ยิงใส่ถึง 5 นัดจนเสียชีวิต 
</p>
<p><persName>พล.ต.ต.บุญมี</persName> กล่าวว่า ผู้เสียชีวิตถือเป็นผู้ที่มีบทบาทเคลื่อนไหวในชุมชนและภาคสังคมมาเป็นเวลานาน ก่อนหน้านี้<persName>นายพรนพ</persName>ได้ร้องเรียนไปยังผู้ว่าราชการจังหวัดลำพูน และ รมว.มหาดไทย ให้ตรวจสอบพฤติการณ์ของผู้บริหารท้องถิ่นคนหนึ่งใน อ.ลี้ โดยให้ข้อมูลและหลักฐานว่ามีการทุจริตจัดสร้างพระพุทธรูปกว่า 10 ล้านบาท ซึ่งก่อนจะเสียชีวิตยังเตรียมนำเรื่องไปร้องเรียนนายกรัฐมนตรี รวมทั้งทำเรื่องร้องเรียนในเรื่องอื่นๆ ไปก่อนหน้านี้นับสิบเรื่อง ทีมสืบสวนจึงตั้งเป็นประเด็นหลักในการติดตามคนร้าย
 จากนั้นทีมสืบสวนได้สืบหาพยานหลักฐาน โดยใช้เทคโนโลยีที่เกี่ยวข้องเข้าแกะรอย จนมีหลักฐานว่า มือปืนที่ก่อเหตุคือ<persName>นายวิคุณชัย</persName> และ<persName>นายจตุพล</persName> ซึ่งทั้งคู่เป็นมือปืนอาชีพในซุ้มมือปืนชื่อดังของ จ.ภูเก็ต จึงเดินทางไปแกะรอยใน จ.ภูเก็ต กระทั่งศาลจังหวัดลำพูนอนุมัติหมายจับที่ 283/2552 ทีมสืบสวนจึงตามแกะรอยถึง 3 วัน ก่อนคนร้ายทั้งสองจะขับรถผ่านด่านตรวจใน ต.แม่ขาว อ.ถลาง จ.ภูเก็ต วันที่ 25 กันยายน จึงประสานกับตำรวจท้องที่เข้าจับกุมได้ สาเหตุที่ไม่เข้าจับกุมทันที เพราะทั้งคู่เป็นมือปืนที่ก่อเหตุมาอย่างโชกโชน เกรงว่าอาจเกิดการต่อสู้จนเกิดการสูญเสีย จึงรอให้ผ่านด่านตรวจตามปกติและจับกุมได้ดังกล่าว
</p>
<p><persName>พล.ต.ต.บุญมี</persName> ระบุด้วยว่า จากการสอบสวนทั้งคู่สารภาพว่า ได้รับการว่าจ้างจากนักการเมืองท้องถิ่นคนหนึ่งใน อ.ลี้ เหตุไม่พอใจจากการถูกเปิดโปงทุจริต เมื่อตกลงรับงานได้รับเงินค่าจ้าง 1 แสนบาท หลังจากก่อเหตุสำเร็จก็ได้รับเงินอีก 1 แสนบาท หลังจากก่อเหตุได้ทิ้งอาวุธปืนในป่าระหว่างทางหลบหนี 
 ขณะที่ <persName>พ.ต.ท.นริศ สอนดิษฐ์</persName> รักษาราชการ ผกก.สส.ภ.จว.ลำพูน ในฐานะหัวหน้าชุดออกสืบสวนและติดตามจับกุมคนร้ายคดีนี้ ยืนยันว่า ขณะนี้มีพยานหลักฐานพอสมควรแล้ว คาดว่าอีกไม่เกินหนึ่งสัปดาห์จะขออนุมัติหมายจับผู้จ้างวานรายนี้ต่อไป 
</p></body>
</news>
