<teiHeader>
<fileDesc>
<titleStmt>
  <title>ดีเอสไอเต้น ปัดประวิงคดีรุกป่าสบกก-พึลึกสั่งสอบวินัย “ปิยะวัฒก์”  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-18 14:20:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000109155  </bibl>
</sourceDesc>
</fileDesc>
</teiHeader>
<news>
<headline>ดีเอสไอเต้น ปัดประวิงคดีรุกป่าสบกก-พึลึกสั่งสอบวินัย “<persName>ปิยะวัฒก์</persName>”</headline>
<lead>โฆษกดีเอสไอ แถลงแก้ตัวให้นาย อ้างพิลึกคดีบุกรุกป่าสบกกล่าช้า เพราะพยานหลักฐานทางคดียังไม่สมบูรณ์ ลั่นให้ความเป็นธรรมผู้บุกรุก ด้วยการสันนิษฐานว่า เป็นผู้บริสุทธิ์ อัด “<persName>ปิยะวัฒก์</persName>” ไม่ยอมรับความเห็นต่าง        </lead>
<neck></neck>
<body><p>วันนี้ (18 ก.ย.) <persName>พ.ต.อ.ณรัชต์ เศวตนันทน์</persName> รองอธิบดีกรมสอบสวนคดีพิเศษ ในฐานะโฆษกกรมสอบสวนคดีพิเศษ หรือ ดีเอสไอ เปิดเผยกรณีที่ <persName>พ.อ.ปิยะวัฒก์ กิ่งเกตุ</persName> ผู้บัญชาการสำนักคดีอาญาพิเศษ ได้แถลงข่าวเกี่ยวกับคดีพิเศษที่ 70/2550 กรณีคดีบุกรุกป่าสบกก อำเภอเชียงแสน จังหวัดเชียงราย ว่า ผู้บังคับบัญชา (<persName>พ.ต.อ.สุชาติ วงศ์อนันท์ชัย</persName> รองอธิบดีดีเอสไอ ฐานะหัวหน้าพนักงานสอบสวน) ประวิงเวลาไม่สั่งคดี ทำให้สำนวนการสอบสวนเกิดความล่าช้า ว่า สาเหตุเกิดจากความเข้าใจที่คลาดเคลื่อนของ <persName>พ.อ.ปิยะวัฒก์</persName> เกี่ยวกับการสั่งคดี เนื่องจากคดีดังกล่าวมีประเด็นสำคัญทางคดีเกี่ยวกับข้อเท็จจริงและข้อกฎหมายที่ยังไม่สามารถมีความเห็นทางคดีได้ และพยานหลักฐานทางคดียังไม่สมบูรณ์ จึงได้สั่งให้คณะพนักงานสอบสวนทำการสอบสวนเพิ่มเติม และตรวจสอบว่าที่ดังกล่าวเป็นที่ป่าสงวนหรือ ที่ดิน ส.ป.ก.กันแน่ ซึ่งมีความซับซ้อนกันอยู่ ต้องตรวจสอบอีกครั้งหนึ่ง        </p>
<p>ทั้งนี้ ผู้บังคับบัญชาที่สั่งสำนวนไม่ได้มีความต้องการที่จะปกป้องให้ความช่วยเหลือผู้ต้องหาแต่ประการใด โดยกรมสอบสวนคดีพิเศษ ต้องดูข้อมูลต่างๆ ให้รอบด้าน ส่วนกรณีที่มีการสั่งสอบเพิ่มเติมเพื่อให้สำนวนคดีมีความสมบูรณ์ โดยในการสอบสวนคดีอาญา ตามหลักการตามรัฐธรรมนูญ พ.ศ.2550 มาตรา 39 ระบุว่า ในคดีอาญา ต้องสันนิษฐานไว้ก่อนว่าผู้ต้องหาหรือจำเลยไม่มีความผิด จะมาด่วนสรุปไม่ได้ต้องให้ความเป็นธรรมด้วย                “ที่กล่าวอ้างว่าคดีมีการสั่งคดีล่าช้านั้น อันนี้ผมเข้าใจว่าเป็นเรื่องการเข้าใจผิดของพนักงานสอบสวน คือตามประมวลกฎหมายวิธีพิจารณาความอาญามาตรา 140 พนักงานสอบสวนผู้รับผิดชอบของกรมสอบสวนคดีพิเศษในทุกคดี เสมือนว่าเป็นหัวหน้าพนักงานสอบสวนทุกคดี คืออธิบดีหรือรองอธิบดี ที่ได้รับมอบหมายซึ่งในคดีนี้ คือ <persName>พ.ต.อ.สุชาติ วงศ์อนันต์ชัย</persName> รองอธิบดีดีเอสไอ เป็นผู้ที่สั่งสำนวน สั่งให้ไปสอบเพิ่มเติม สั่งให้ไปปรับเปลี่ยนแก้ไข ซึ่งมีอำนาจสั่งที่ถูกต้องตามกฎหมาย โดยหลักพนักงานสอบสวนจะต้องปฏิบัติตาม แต่ถ้าเกิดเห็นว่าสั่งการไปแล้วเห็นว่าไม่ถูกต้องไม่ชอบด้วยกฏหมายก็ให้ส่งหนังสือแย้งมา” โฆษกดีเอสไอ กล่าว                <persName>พ.ต.อ.ณรัชต์</persName> กล่าวต่อว่า สาเหตุหนึ่งที่คดีมีการสั่งล่าช้า เนื่องจากรองอธิบดีที่กำกับดูแลสั่งการให้ดำเนินการเพิ่มเติมแต่พนักงานสอบสวนมิได้ดำเนินการเพิ่มเติม และสำนวนขณะนี้ยังไม่ได้ส่งมาถึงท่านอธิบดี รวมถึง <persName>พ.ต.อ.สุชาติ วงศ์อนันต์ชัย</persName> ก็ยังไม่ได้รับสำนวนและพยายามเรียกให้ส่งมาหลายครั้งแล้ว ตนคิดว่าพนักงานสอบสวนขั้นต้น คือ <persName>พ.อ.ปิยะวัฒก์</persName> และคณะ มีความมุ่งมั่นที่จะเอาความผิดกับผู้กระทำผิดในทางคดี จนกระทั่งบางครั้งไม่ยอมรับความเห็นต่าง ซึ่งเป็นเรื่องที่จะต้องทำความเข้าใจกันภายในหน่วยงาน ส่วนเรื่องที่มีการแจ้งดำเนินคดีกันนั้นคิดว่า สามารถตกลงกันได้คงเป็นแค่ความเห็นต่างกันเท่านั้น</p>
<p>ส่วนกรณีที่จะมีพนักงานสอบสวนขอถอนตัวโดยดีเอสไอ จะมีการตั้งพนักงานสอบสวนชุดใหม่ไปดำเนินการ แต่การขอถอนตัวต้องมีเอกสารทางราชการอย่างชัดเจน และมอบสำนวนการสอบสวนให้กับผู้บังคับบัญชาเพื่อให้กับพนักงานสอบสวนชุดใหม่ดำเนินการต่อเพื่อไม่ให้เกิดความเสียหาย</p></body>
</news>
