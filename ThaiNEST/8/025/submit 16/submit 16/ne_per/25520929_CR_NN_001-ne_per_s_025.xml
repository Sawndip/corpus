<teiHeader>
<fileDesc>
<titleStmt>
  <title>ยกฟ้อง “บริษัทแม่ไม้เพลงไทย - กับพวก” หลังถูก ศิลปินแห่งชาติฟ้อง ละเมิดลิขสิทธิ์เพลงเก่า  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-09-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=180884  </bibl>
</sourceDesc>
</fileDesc>
</teiHeader>
<news>
<headline>ยกฟ้อง “บริษัทแม่ไม้เพลงไทย - กับพวก” หลังถูก ศิลปินแห่งชาติฟ้อง ละเมิดลิขสิทธิ์เพลงเก่า</headline>
<lead></lead>
<neck></neck>
<body><p> ที่ศาลทรัพย์สินทางปัญญาและการค้าระหว่างประเทศกลาง ถ.แจ้งวัฒนะ  ศาลอ่านคำพิพากษาศาลฎีกาในคดีที่ <persName>นายสุเทพ วงศ์กำแหง</persName> ศิลปินแห่งชาติ สาขา เพลงไทยสากล ขับร้อง ประจำปี พ.ศ. 2533 เป็นโจทก์ฟ้อง บริษัทแม่ไม้เพลงไทย (บางกอกคาสเสท) จำกัด , <persName>นายกิตติชัย มิตรศรัทธา</persName> ผอ.ฝ่ายลิขสิทธิ์ , บริษัทกมล สุโกศล จำกัด , <persName>น.ส.เลียบ เธียรประสิทธิ์</persName> และ<persName>นางกมลา สุโกศล</persName> กรรมการผู้จัดการ เป็นจำเลยที่ 1-5 เรื่องละเมิดสิทธินักแสดง ตาม พ.ร.บ.ลิขสิทธิ์ พ.ศ.2537 มาตรา 45 ประกอบมาตรา 52 , 69  กรณีที่บริษัทแม่ไม้เพลงไทย เช่าลิขสิทธิ์เพลงจากบริษัทกมล แล้วนำเพลงของ<persName>นายสุเทพ</persName> ไปจำหน่าย โดยที่<persName>นายสุเทพ</persName> ไม่ได้รับผลประโยชน์ คดีนี้ศาลชั้นต้น และศาลอุทธรณ์พิพากษายกฟ้อง </p>
<p> ศาลฎีกาตรวจสำนวนประชุมปรึกษาหารือแล้วเห็นว่า ข้อเท็จจริงฟังได้ว่าระหว่างปี 2496 - 2510 โจทก์รับร้องเพลงจำนวนหลายพันเพลงให้แก่จำเลยที่ 3 โดยบันทึกเสียงเป็นมาสเตอร์ ก่อนนำไปผลิตเป็นแผ่นเสียง ต่อมาจำเลยที่ 1 และ 2 นำเพลงไปบันทึกเสียงจำหน่ายในรูปแบบซีดี เพื่อหากำไร โดยไม่ได้ขออนุญาตจากโจทก์  โดยศาลเห็นว่าการการบันทึกเสียงการแสดงของโจทก์ไม่เป็นไปตาม พ.ร.บ.ลิขสิทธิ์ พ.ศ.2537 มาตรา 78 ที่คุ้มครองเจ้าของลิขสิทธิ์ก่อนที่ พ.ร.บ.ลิขสิทธิ์ พ.ศ.2537 จะบังคับใช้ ดังนั้นสิทธินักแสดงของโจทก์จึงไม่ได้รับการคุ้มครอง ที่ศาลชั้นต้นพิพากษายกฟ้องมานั้นศาลฎีกาเห็นพ้องด้วยพิพากษายืน </p>
<p>ภายหลัง <persName>นายกิตติชัย มิตรศรัทธา</persName> ผอ.ฝ่ายลิขสิทธิ์ บริษัทแม่ไม้เพลงไทย (บางกอกคาสเสท) จำกัด กล่าวว่า ตนศรัทธาทั้งคำร้อง ทำนอง ดนตรี และเสียงประสาน ลำพังบริษัทแม่ไม่เพลงไทย ไม่มีปัญญาผลิตผลงานเพลงเหล่านี้ออกมาได้ จึงได้เช่าซื้อลิขสิทธิ์เพลงเก่ามาจำหน่าย ปรับปรุงคุณภาพเสียงให้สมบูรณ์ แม้ว่าเพลงจะมีจำนวนมากหลายพันเพลงแต่เพลงดัง ๆ มีเพียงหยิบมือเดียว อีกทั้งต้องเช่าสถานที่ในห้างเพื่อวางจำหน่าย  ซึ่งการทำเพลงเก่ามาขายนั้น ยากกว่าการนำเพลงเก่ากลับมาร้องใหม่ โดยส่วนตัวแล้วยังเคารพในตัว<persName>นายสุเทพ</persName>อยู่ และไม่คิดจะฟ้องกลับ    </p>
<p>ด้าน<persName>นายสุเทพ</persName> กล่าวว่า ยังมั่นใจว่าศาลให้ความยุติธรรมแก่ทุกคน สมัยก่อนผลงานเพลงไม่มีการเซ็นสัญญา ได้แต่หวังว่าใครก่อกรรมใดไว้ขอให้ได้รับกรรมนั้นกลับคืนไป ส่วนเรื่องการต่อสู่ในทางศาลนั้น คงต้องนำคำพิพากษามาศึกษารายละเอียด ว่าจะดำเนินการอย่างไรได้บ้าง ตนเห็นว่าเมื่อเป็นผลงานเพลงของเราน่าจะนำมาใช้ประโยชน์ได้บ้าง เพราะเริ่มต้นใช้มาตลอด แต่กลับถูกริดรอนสิทธิก็ไม่รู้ว่าจะอยู่อย่างไร ส่วนเรื่องการรอมชอมกับฝ่ายคู่กรณี หรือจะมาช่วยเหลือกันนั้นคงเป็นเรื่องเป็นไปไม่ได้ แต่ทุกวันนี้ยังมีความสุขดีเมื่อได้ร้องเพลงของตัวเอง  </p></body>
</news>
