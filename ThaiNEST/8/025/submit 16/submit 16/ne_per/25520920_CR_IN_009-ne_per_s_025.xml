<teiHeader>
<fileDesc>
<titleStmt>
  <title>โจ๋ซิ่งจยย.กระหน่ำยิงคู่อริเจ็บ4ราย  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-09-20 23:01:48  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=190518  </bibl>
</sourceDesc>
</fileDesc>
</teiHeader>
<news>
<headline>โจ๋ซิ่งจยย.กระหน่ำยิงคู่อริเจ็บ4ราย</headline>
<lead>วัยรุ่นซิ่ง จักรยานยนต์ กระหน่ำยิงคู่อริได้รับบาดเจ็บ 4 ราย รอดหวุดหวิด 1 คน ใน จ.สมุทรปราการ ตำรวจ เชื่อ สาเหตุจากเรื่องชู้สาว</lead>
<neck></neck>
<body><p>เมื่อสักครู่ที่ผ่านมา เจ้าหน้าที่ ตำรวจร้อยเวร สภ.เมืองสมุทรปราการ ได้รับแจ้งว่า มีเหตุกลุ่มวัยรุ่นยิงกันได้รับบาดเจ็บบริเวณหน้าปั๊ม ปตท. ข้าง โรงเรียนนายเรือ จากการเข้าตรวจสอบ พบผู้ได้รับบาดเจ็บเป็นเด็กวัยรุ่น 4 คน ซึ่งเป็นชาย 3 คน และเป็นหญิงอีก 1 คน โดยมีเจ้าหน้าที่กู้ภัย กำลังเร่งช่วยเหลือนำตัวส่งโรงพยาบาล นอกจากนี้ ยังพบเพื่อนของผู้บาดเจ็บเป็นหญิงอีก 1 คน ไม่ได้รับอันตรายใดๆ กำลังช่วยเหลือนำเพื่อนส่งโรงพยาบาล ซึ่งจากการเก็บหลักฐานจากจุดที่เกิดเหตุพบหัวกระสุนปืน ขนาด .38 ฝังอยู่ที่ด้านข้างของรถบัส หมายเลขทะเบียน 31-7581 ที่จอดอยู่ภายในปั๊ม ปตท. จำนวน 1 ปลอก จึงเก็บไว้เป็นหลักฐาน จากการสอบสวนเบื้องต้น ทราบว่า ขณะเกิดเหตุ ระหว่างที่กลุ่มผู้ได้รับบาดเจ็บกำลังนั่งอยู่บริเวณจุดเกิดเหตุ ได้มีกลุ่มวัยรุ่นซิ่งรถจักรยานยนต์ มายังถนนฝั่งตรงข้าม และกระหน่ำยิงใส่กลุ่มผู้บาดเจ็บ จนทำให้ทั้ง4 ราย ได้รับบาดเจ็บดังกล่าว ก่อนที่จะซิ่งรถจักรยานยนต์ หลบหนีไป โดยพยานสามารถจดจำรถได้ 1 คัน เป็น รถจักรยานยนต์ ฮอนด้า โซนิค สีทอง ไม่ทราบหมายเลขทะเบียน</p>
<p>อย่างไรก็ตาม ทราบต่อมาว่า เด็กกลุ่มที่ถูกยิงเป็นนักเรียนจาก โรงเรียนศรีวัฒนา ส่วนประเด็นที่ถูกตามยิงนั้น เบื้องต้น เชื่อว่า น่าจะมาจากเรื่องชู้สาว โดยทั้ง 2 ฝ่าย ได้ติดพันสาวคนเดียวกัน แล้วฝ่ายผู้ก่อเหตุ อาจจะเกิดความไม่พอใจจึงตามมายิงเพื่อระบายความแค้น ซึ่งล่าสุดตำรวจกำลังเร่งสกัดจับรถต้องสงสัยแล้ว แต่ยังไม่พบ ในขณะนี้</p></body>
</news>
