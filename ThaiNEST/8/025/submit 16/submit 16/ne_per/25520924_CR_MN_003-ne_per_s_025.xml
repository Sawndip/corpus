<teiHeader>
<fileDesc>
<titleStmt>
  <title>2 คนร้ายงัดโบสถ์ฉกพระเก่าสมัยอยุธยาตอนปลาย  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-24 18:07:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000112214  </bibl>
</sourceDesc>
</fileDesc>
</teiHeader>
<news>
<headline>2 คนร้ายงัดโบสถ์ฉกพระเก่าสมัยอยุธยาตอนปลาย</headline>
<lead>2 คนร้าย งัดประตูโบสถ์เข้าไปโจรกรรมพระพุทธรูป<persName>หลวงปู่นิล</persName> พระเนื้อทองสัมฤทะ สมัยตอนปลายกรุงศรีอยุธยาของวัดกลางเกร็ด ตำรวจเชื่อคนร้ายทำตามใบสั่งเซียนพระ และนักสะสมของเก่า ขณะที่ชาวบ้านรุมสาปแช่งให้มีอันเป็นไป</lead>
<neck></neck>
<body><p>        วันนี้ (24 ก.ย.) เมื่อเวลา 12.00 น. <persName>พ.ต.อ.ธวัชชัย นาคฤทธิ์</persName> ผกก.สภ.ปากเกร็ด จ.นนทบุรี รับแจ้งเหตุจาก <persName>พระอธิการสมนึก สิทธิมโน</persName> เจ้าอาวาสวัดกลางเกร็ด หมู่ 1 ต.บางตลาด อ.ปากเกร็ด จ.นนทบุรี ว่า พระพุทธรูป<persName>หลวงปู่นิล</persName> เนื้อโลหะสัมฤทธิ์ สมัยอยุธยาตอนปลาย ซึ่งเป็นพระพุทธรูปศักดิ์สิทธิ์ที่เคารพนับถือของชาวบ้านได้ถูกกลุ่มคนร้ายเข้ามาทำการโจรกรรมลักองค์พระพุทธรูปดังกล่าวไปเมื่อคืนที่ผ่านมา        </p>
<p>หลังรับแจ้งเหตุจึงรุดไปตรวจสอบยังที่เกิดเหตุพร้อมด้วย <persName>พ.ต.อ.กิตติ สุขสมภักดิ์</persName> ผกก.สส.ภ.จว.นนทบุรี <persName>พ.ต.ต.วิชิต จันทร์เอี่ยม</persName> สว.สส.สภ.ปากเกร็ด ในที่เกิดเหตุอยู่บริเวณโบสถ์หลังใหม่ภายในวัด พบกลุ่มชาวบ้านที่ทราบข่าวพากันมายืนมุงที่หน้าโบสถ์จำนวนมาก พร้อมกับสาปแช่งให้กลุ่มคนร้ายที่ก่อเหตุให้มีอันเป็นไปต่างๆ นานา                ทั้งนี้ ที่บริเวณกลางโบสถ์ซึ่งเป็นที่ประดิษฐานของพระพุทธรูปขนาดต่างๆ พบว่า ที่บริเวณโต๊ะบูชาขององค์<persName>หลวงพ่อนิล</persName> ได้ถูกคนร้ายลักองค์พระไปทั้งองค์เหลือไว้แต่เพียงฐานซุกชี ที่คนร้ายไม่ได้นำติดไปด้วย นอกจากนี้ ยังพบว่าที่บริเวณประตูหน้าโบสถ์ที่รูกุญแจประตู มีร่องรอยถูกไขด้วยกุญแจเข้าไปและยังมีหน้าต่างในโบสถ์ถูกเปิดทิ้งไว้อีกหนึ่งบาน</p>
<p> สอบปากคำ <persName>พระมหาสุนทร ฉันทโชโต</persName> อายุ 67 ปี ผู้ดูโบสถ์ ให้การว่า พระพุทธรูปองค์<persName>หลวงปู่นิล</persName>นั้น เป็นพระพุทธรูปศักดิ์สิทธิ์ที่สร้างขึ้นในสมัยอยุธยาตอนปลาย สร้างด้วยโลหะสัมฤทธิ์ หน้าตักกว้าง 36 นิ้ว สูงประมาณเมตรเศษๆ น้ำหนักกว่า 100 กิโลกรัม เป็นที่เคารพสักการะของชาวบ้านเขตอำเภอปากเกร็ดมานานหลายชั่วอายุคน โดยก่อนเกิดเหตุหน้านี้ประมาณสองวันที่แล้ว ขณะที่ตนกำลังกวาดลานจอดรถในวัด สังเกตเห็นชายสองอายุประมาณ 30 ต้นๆ ขับขี่รถจักรยานยนต์เข้ามาจอดที่บริเวณหน้าโบสถ์ จากนั้นทั้งสองคนก็ลงจากรถและยืนพุดคุยกัน ก่อนที่ชายคนหนึ่งจะชี้มือเข้าไปในโบสถ์ เหมือนกับชี้เป้าหมายอะไรบางอย่าง ด้วยความเป็นห่วง ตนเองจึงได้เรียกเด็กวัดมาเฝ้าดูท่าทีชายทั้งสองคน จนชายทั้งสองคนกลับออกไปจากวัด จนกระทั่งต่อมาในช่วงเช้ามืดตนได้ลงมาทำความสะอาดและเปิดโบสถ์ตามปกติ ก็พบว่าพระพุทธรูป<persName>หลวงปู่นิล</persName> ได้ถูกคนร้ายไขประตูเข้ามาโจรกรรมองค์พระไปแล้ว                ต่อมา ทางเจ้าหน้าที่ตำรวจได้ตรวจสอบภาพวงจรปิดที่ทางวัดได้ติดตั้งไว้ในโบสถ์ พบว่า คนร้ายเป็นชายสองคนไขประตูเข้ามาก่อเหตุลักองค์พระในช่วงเวลาประมาณตีสี่ โดยคนร้ายได้เลื่อนกระถางธูปออกก่อน จากนั้นจึงผลักองค์ให้หงายหลังลงโดยมีคนร้ายอีกคนหนึ่งช่วยประคองหลัง จากนั้นทั้งสองคนจึงช่วยกันอุ้มองค์พระออกทางประตูหน้าที่ไขเข้ามา ก่อนนำขึ้นรถกระบะที่จอดรอออกไป ซึ่งในเบื้องต้นทางเจ้าหน้าที่ตำรวจได้ภาพสเก็ตของคนร้ายที่ลงมือก่อเหตุแล้ว และคาดว่าคนร้ายน่าจะลงมือตามใบสั่งของเซียนพระหรือนักสะสมของเก่า</p>
<p>ทางด้าน <persName>นางนิภาดา แสงคล้าย</persName> อายุ 56 ปี ชาวบ้านแถววัด กล่าวว่า ขอสาปแช่งให้คนร้ายที่ลักขโมยองค์พระไป ประสบภัยวิบัติจนถึงแก่ชีวิต หากไม่นำพระมาคืนให้ อย่างไรก็ตาม อยากให้ทางเจ้าหน้าที่ตำรวจเร่งติดตามจับกุมคนร้ายให้ได้จากเบาะแสที่มีอยู่ ไม่อยากให้เป็นเหมือนเหตุการณ์เมื่อสิบกว่าปีที่แล้ว ที่มีกลุ่มคนร้ายเข้ามาลักตัดเศียรพระพุทธรูปเก่าแก่ในโบสถ์เก่าของวัดไปถึง 7-8 เศียร โดยที่ไม่สามารถจับกุมคนร้ายมาดำเนินคดีได้ สร้างความสะเทือนใจให้กับชาวบ้านมาแล้วครั้งหนึ่ง</p></body>
</news>
