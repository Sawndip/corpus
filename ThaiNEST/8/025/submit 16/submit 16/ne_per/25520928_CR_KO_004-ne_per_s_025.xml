<teiHeader>
<fileDesc>
<titleStmt>
  <title>ชาวอิหร่านคลั่งจะโดดสะพานลอยโชคดีช่วยทัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090928/30382/%e0%b8%8a%e0%b8%b2%e0%b8%a7%e0%b8%ad%e0%b8%b4%e0%b8%ab%e0%b8%a3%e0%b9%88%e0%b8%b2%e0%b8%99%e0%b8%84%e0%b8%a5%e0%b8%b1%e0%b9%88%e0%b8%87%e0%b8%88%e0%b8%b0%e0%b9%82%e0%b8%94%e0%b8%94%e0%b8%aa%e0%b8%b0%e0%b8%9e%e0%b8%b2%e0%b8%99%e0%b8%a5%e0%b8%ad%e0%b8%a2%e0%b9%82%e0%b8%8a%e0%b8%84%e0%b8%94%e0%b8%b5%e0%b8%8a%e0%b9%88%e0%b8%a7%e0%b8%a2%e0%b8%97%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ชาวอิหร่านคลั่งจะโดดสะพานลอยโชคดีช่วยทัน</headline>
<lead>ชาวอิหร่านเกิดอาการคลุ้มคลั่งปีนราวสะพานลอยปากซอยพระรามเก้า 17 เขตห้วยขวาง หวังจะฆ่าตัวตาย พลเมืองดีแจ้งตำรวจช่วยลงมาได้อย่างหวุดหวิด ประสานสถานทูตรับตัวกลับไป</lead>
<neck></neck>
<body><p>เมื่อเวลา 16.30 น. วันที่ 28 ก.ย.52 ขณะที่ <persName>พ.ต.ท.โอภาส หาญณรงค์</persName> สวป.สน.มักกะสัน กำลังออกตรวจตราในพื้นที่ ก็ได้รับแจ้งเหตุจากทางศูนย์วิทยุผ่านฟ้า ว่า มีชายชาวต่างชาติคลุ้มคลั่งปีนราวสะพานลอย บริเวณด้านหน้าโชว์รูมรถยนต์ซังยอง ปากซอยพระรามเก้า 17 แขวงบางกะปิ เขตห้วยขวาง กทม.จึงรีบรุดไปตรวจสอบพร้อมกำลังเจ้าหน้าที่สายตรวจและหน่วยกู้ภัยมูลนิธิร่วมกตัญญู
 ที่เกิดเหตุพบชายชาวต่างชาติ คล้ายคนสัญชาติอิหร่านทราบต่อมาภายหลังชื่อ <persName>ทาร่า ฟิมิ โมกาดาม</persName> อายุประมาณ 40 ปี รูปร่างท้วมใหญ่ สูงประมาณ 175-180 เซนติเมตร ใส่เสื้อยืดแขนสั้นสีเทา นุ่งกางเกงขายาวสีดำ สวมรองเท้าหนัง ที่บริเวณหน้าผากของชายดังกล่าวมีบาดแผลแตก กำลังคลุ้มคลั่งปีนออกไปยืนอยู่ด้านนอกราวสะพาน โดยมือข้างหนึ่งยึดเกาะราวสะพานไว้ ส่วนอีกข้างกวัดแกว่งไปมาอย่างน่าหวาดเสียว
 จากนั้น <persName>พ.ต.ท.โอภาส</persName> และหน่วยกู้ภัยได้พยายามช่วยกันใช้ภาษามือเกลี่ยกล่อมให้ชายคนดังกล่าวสงบสติอารมณ์ พร้อมกับยื่นน้ำให้ดื่มโดยหวังว่าจะทำให้ใจเย็นลง ซึ่งชายคนดังกล่าวก็พยายามหยิบหนังสือเดินทางออกมาให้เจ้าหน้าที่ดู แต่ปรากฏว่าเอกสารแผ่นแรกที่แสดงรายชื่อและรูปถ่ายถูกดึงขาดออกไปทำให้ไม่ทราบว่าเจ้าตัวเป็นใคร
 จนเวลาผ่านไปนานนับชั่วโมงขณะที่ชายคนดังกล่าวเผลอเพราะกำลังเทน้ำในขวดเพื่อล้างหน้า เจ้าหน้าที่ตำรวจและเจ้าหน้าที่หน่วยกู้ภัยจึงถือโอกาสเข้าชาร์จตัวเอาไว้ได้ด้วยความยากลำบาก เนื่องจากชายคนดังกล่าวพยายามขัดขืน จึงทำให้ร่างร่วงหล่นจากราวสะพานแต่ทีมช่วยเหลือก็คว้ามือเอาไว้ได้แบบหวุดหวิดท่ามกลางเสียงกรีดร้องของประชาชนผู้เห็นเหตุการณ์
</p>
<p>จากการสอบถามพยานที่เห็นเหตุการณ์คนหนึ่ง (ขอสงวนนาม) เล่าว่า ก่อนเกิดเหตุเมื่อเวลาประมาณ 15.00 น.เห็นชายคนดังกล่าว ได้เดินมาขอความช่วยเหลือจากชาวบ้านในละแวกนี้เพื่อให้เติมเงินจากบัตรโทรศัพท์ โดยตนคาดว่า เจ้าตัวน่าจะอ่านภาษาไทยไม่ออกและต้องการจะใช้โทรศัพท์มือถือติดต่อไปหาญาติที่บ้านเกิด แต่ในขณะเดียวกันก็ไม่มีใครฟังภาษารู้เรื่อง ทำให้ชายคนดังกล่าวคลุ้มคลั่งใช้มีดไล่ทำร้ายผู้คนที่เดินสัญจรผ่านไปมาจนเกิดความโกลาหล
 พยานคนเดิมเล่าอีกว่า จากนั้นชาวบ้านก็ช่วยกันล้อมจับกุมตัวชายคลุ้มคลั่งรายนี้เอาไว้ได้ แต่เนื่องจากที่เป็นคนตัวใหญ่จึงสะบัดหลุด แล้ววิ่งขึ้นไปบนสะพานลอยเอาหน้าผากโขกกับราวสะพานจนแตก และแสดงพฤติกรรมอย่างที่เห็น จนเจ้าหน้าที่ตำรวจและหน่วยกู้ภัยสามารถชาร์จช่วยเหลือเอาไว้ได้แบบหวุดหวิด
 หลังเกิดเหตุเจ้าหน้าที่ได้ช่วยกันนำตัวชายคลุ้มคลั่งรายนี้ ส่ง รพ.ตำรวจ เพื่อรักษาบาดแผลแตกที่หน้าผาก ซึ่งในเบื้องต้นแพทย์ต้องเย็บแผลให้จำนวนมากถึง 7 เข็ม และให้พักรักษาตัวเพื่อดูอาการ ก่อนประสานทางตำรวจท่องเที่ยวและเจ้าหน้าที่สถานทูตอิหร่านให้เดินทางมาสอบสวนและติดต่อญาติให้มารับตัวกลับไป
  </p></body>
</news>
