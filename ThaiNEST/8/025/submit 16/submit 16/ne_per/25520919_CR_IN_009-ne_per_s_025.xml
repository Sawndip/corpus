<teiHeader>
<fileDesc>
<titleStmt>
  <title>ศูนย์ปฏิบัติการตำรวจชี้ยังไม่พบมือ3ป่วน  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-09-19 18:05:54  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=190489  </bibl>
</sourceDesc>
</fileDesc>
</teiHeader>
<news>
<headline>ศูนย์ปฏิบัติการตำรวจชี้ยังไม่พบมือ3ป่วน</headline>
<lead>ศูนย์ปฏิบัติการตำรวจฯ ประเมิน ยังไม่พบมือที่ 3 ป่วนการชุมนุมของคนเสื้อแดง สั่งเฝ้าระวังต่อเนื่อง ให้รายงานทุก 1 ชั่วโมง ทั้งนี้ตำรวจ ทหาร ยังตรึงกำลังเข้มทำเนียบฯ ขณะเสื้อแดงบางส่วนได้ร้องตะโกนด่านายกฯ และ ผบ.ทบ.</lead>
<neck></neck>
<body><p><persName>พ.ต.อ.ปิยะ อุทาโย</persName> โฆษกศูนย์ปฏิบัติการกองบัญชาการตำรวจนครบาล เปิดเผยการติดตามสถานการณ์การชุมนุมของกลุ่มคนเสื้อแดงที่มีขึ้นตั้งแต่ในช่วงบ่ายที่ผ่านมาว่า จนถึงขณะนี้ยังไม่พบความเคลื่อนไหวของบุคคลที่ 3 แต่ด้วยความไม่ประมาทได้เพิ่มกำลังลงพื้นที่ที่มีการตั้งจุดตรวจ ทั้ง 20 จุด และให้รายงานผลมาให้กองปฏิบัติการกองบัญชาการตำรวจนครบาลรับทราบทุก 1 ช.ม. โดยทางด้านรักษาความปลอดภัยในขณะนี้เป็นไปตามแผนที่วางไว้ โดยเบื้องต้นยังไม่พบการกระทำผิดกฎหมาย ซึ่งฝากขอบคุณไปถึงแกนนำที่ทำให้เป็นไปด้วยความเรียบร้อยพร้อมเชื่อว่า หากสถานการณ์เป็นเช่นนี้ต่อไปการชุมนุมก็จะยุติลงในเวลาเที่ยงคืน</p>
<p>ทั้งนี้มีการปิดการจราจร 4 จุดได้แก่บริเวณแยกอู่ทองใน แยกวัดเบญจฯ แยกสวนมิสกวันและแยกพระบรมรูปทรงม้าทำให้การจราจรติดขัด จึงฝากประชาชนผู้ใช้รถใช้ถนนหลีกเลี่ยงเส้นทางดังกล่าว</p>
<p>ส่วน บรรยากาศบริเวณทำเนียบรัฐบาล ในขณะนี้ยังคงมีกำลังพลตำรวจและทหารรักษาความปลอดภัย พร้อมป้องกันเหตุการณ์ที่อาจจะเกิดขึ้น ในระหว่างที่กลุ่มคนเสื้อแดงชุมนุมอยู่ที่ลานพระบรมรูปทรงม้า หรือลานพระราชวังดุสิตอย่างต่อเนื่องโดยกำลังพลส่วนใหญ่ได้รับประทานอาหารเย็นแล้ว ทั้งนี้ล่าสุดมีกลุ่มคนเสื้อแดงได้เดินถือป้ายสีขาวที่มีข้อความสีแดงว่านำรัฐธรรมนูญปี 2540 คืนมา และมีความยาวหลายร้อยเมตรเดินเท้าจากลานพระบรมรูปทรงม้ามายังทำเนียบรัฐบาล ฝั่งถนนพิษณุโลก และเดินกลับไปยังจุดเริ่มต้น ขณะเดียวกันมีผู้ชุมนุมบางคนได้หยุดตะโกนกล่าวต่อว่า พฤติกรรมของ <persName>นายอภิสิทธิ์ เวชชาชีวะ</persName> นายกรัฐมนตรี และ<persName>พล.อ.อนุพงษ์ เผ่าจินดา</persName> ผู้บัญชาการทหารบก ที่บริเวณประตู 4 ด้วยถ้อยคำที่ หยาบคาย</p>
<p>อย่างไรก็ตามสำหรับการเข้าออกทำเนียบรัฐบาลมีการเปิดให้เข้าออกเพียงประตูเท่านั้น ประกอบด้วยประตูสะพานอรทัย และ ประตูสะพานมัฆวานรังสรรค์ โดยรถทุกคันจะขับด้วยความระมัดระวังเป็นอย่างมา เนื่องจากมีการนำแท่งปูนขนาดใหญ่มาปิดกั้นในรูปแบบสลับกันเป็นฟันปลา ขณะที่เจ้าหน้าที่ก็ตรวจรถทุกคันที่จะผ่านเข้าออกอย่างเข้มงวด</p></body>
</news>
