<teiHeader>
<fileDesc>
<titleStmt>
  <title>คดียิง “ปลัดอั๊ง” รุกคืบใกล้สาวถึงตัวมือปืนฉีกหน้ากากผู้บงการ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-29 13:14:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000114197  </bibl>
</sourceDesc>
</fileDesc>
</teiHeader>
<news>
<headline>คดียิง “<persName>ปลัดอั๊ง</persName>” รุกคืบใกล้สาวถึงตัวมือปืนฉีกหน้ากากผู้บงการ!</headline>
<lead>ผบก.ภ.จ.ปทุมธานี ยันทีมสืบคดี “<persName>ปลัดอั๊ง</persName>” ไม่มีเกียร์ว่าง เดินหน้ามุ่งคลี่คลายปมประเด็นทางการเมืองควานหาตัวมือปืน-ผู้จ้างวาน ยอมรับพยานไม่กล้าง้างปากบอกรายละเอียดขณะมือปืนลั่นไกยิงปลัดหญิงเมืองปทุม มั่นใจเมื่อได้ตัวกลุ่มมือปืนรับจ้างทุกอย่างจะชัด ชี้คดีมีความคืบหน้ามากขอเวลารวบรวมหลักฐานแน่นหนาและรอผลพิสูจน์ดีเอ็นเอผู้ต้องสงสัยประกอบขยายผลจับผู้บงการ        </lead>
<neck></neck>
<body><p>วันนี้ (29 ก.ย.) เมื่อเวลา 11.00 น. <persName>พล.ต.ต.วิทยา ประยงค์พันธุ์</persName> ผบก.ภ.จ.ปทุมธานี เปิดเผยถึงความคืบหน้ากรณีคนร้ายจ่อยิง <persName>นางสิริณัฏฐ์ จตุรพรชัย</persName> หรือปลัดอั๊ง อายุ 57 ปี ปลัด อบจ.ปทุมธานี บริเวณที่ทำการสำนักงานองค์การบริหารส่วนจังหวัด (อบจ.) ปทุมธานี เมื่อวันที่ 24 ส.ค.ที่ผ่านมาว่า ได้สอบปากคำ<persName>นางสิริณัฏฐ์</persName>ไปแล้ว 2 ครั้ง ซึ่งทางผู้เสียหายให้ข้อมูลที่เป็นประโยชน์ต่อรูปคดีพอสมควร โดยได้ระบุถึงสาเหตุความขัดแย้งในการบริหาร อบจ.ปทุมธานี ซึ่งผู้เสียหายระบุเช่นนั้น โดยตรงนี้เราจะนำไปกล่าวหาคงยังไม่ได้ เนื่องจากข้อมูลขาดช่วง ซึ่งจะต้องมีข้อมูลประกอบและตัวกลางเป็นตัวแปร แม้ว่าผู้เสียหายจะมั่นใจว่ากลุ่มมือปืนเป็นกลุ่มรับจ้างไม่เกินกลุ่มนี้ แต่เราจะเอาไปใช้ในการรวบรวมพยานหลักฐานแล้วไปสั่งฟ้องคงไม่ได้เลย ต้องมีหลักฐานมัดแน่นจึงจะทำได้        </p>
<p><persName>พล.ต.ต.วิทยา</persName> กล่าวต่อไปว่า ขณะนี้สำนวนคดีมีความคืบหน้าไปมาก ซึ่งกำลังรอผลการตรวจดีเอ็นเอผู้ต้องสงสัย และผลการตรวจสอบหัวกระสุนตรงกับกลุ่มมือปืนกลุ่มใด ตามที่รวบรวมได้จากวัตถุพยานจากสถานที่เกิดเหตุส่งไปตรวจสอบทางนิติวิทยาศาสตร์ ซึ่งได้รับคำตอบกลับมาเพียงรายเดียวไม่ตรงกัน และยังเหลืออีก 1 ราย คาดว่าน่าจะทราบผลในสัปดาห์หน้า                ผบก.ภ.จ.ปทุมธานี กล่าวต่อไปว่า การสอบปากคำพยานแวดล้อม และพยานใกล้เคียงทำได้ยากพอสมควร เนื่องจากพยานกลัวและไม่กล้าให้ปากคำต้องตะล่อมถาม ประกอบกับขณะที่เกิดเหตุคนร้ายใส่หมวกคลุมหน้าด้วยทำให้อาจมองไม่เห็นหน้าคนร้ายชัดเจน                อย่างไรก็ตาม ทางพนักงานสอบสวนยังคงมุ่งคลี่คลายปมประเด็นขัดแย้งทางการเมืองในส่วนของงานการบริหารจังหวัด โดยเฉพาะในตำแหน่งงานของผู้เสียหายที่มีความขัดแย้งกันมานานในหลายเรื่อง ซึ่งมั่นใจกลุ่มมือปืนรับจ้างเป็นผู้ลงมือก่อเหตุแน่นอน แต่ยังไม่ชัดเจนเป็นกลุ่มใด ต้องเร่งรวบรวมพยานหลักฐานให้แน่นหนา                “เรารู้ว่าเป็นพวกมือปืนรับจ้าง แต่ก็ยังไม่รู้ใครเป็นผู้จ้างวาน ถ้าได้ตัวมือปืนเชื่อว่าทุกอย่างจะชัดกว่านี้ ขอให้ได้ตัวมือปืนก่อน ยืนยันครับไม่ใช่มวยล้มแน่นอน เพราะพนักงานสอบสวนทำงานกันทุกวัน สืบจับเต็มความสามารถ ทำทุกวิถีทางให้ได้ตัวคนร้าย พวกเราทุกคนไม่เคยเกียร์ว่าง และไม่เคยยินยอมช่วยเหลือพยานหลักฐานในด้านข้อกฎหมาย ซึ่งแม้ว่าจะรู้อยู่เต็มอกทำอะไรไม่ได้ ทุกอย่างต้องขึ้นอยู่กับพยานหลักฐานไม่อยากให้คดีเมื่อถึงศาลแล้วหลุดครับ” <persName>พล.ต.ต.วิทยา</persName> กล่าว </p></body>
</news>
