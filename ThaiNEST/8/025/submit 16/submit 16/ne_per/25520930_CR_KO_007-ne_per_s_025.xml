<teiHeader>
<fileDesc>
<titleStmt>
  <title>'ตูมตาม เชิญยิ้ม'โร่แจ้งตร.ถูกเพื่อนเชิดรถ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-30 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090930/30615/%e0%b8%95%e0%b8%b9%e0%b8%a1%e0%b8%95%e0%b8%b2%e0%b8%a1%e0%b9%80%e0%b8%8a%e0%b8%b4%e0%b8%8d%e0%b8%a2%e0%b8%b4%e0%b9%89%e0%b8%a1%e0%b9%82%e0%b8%a3%e0%b9%88%e0%b9%81%e0%b8%88%e0%b9%89%e0%b8%87%e0%b8%95%e0%b8%a3.%e0%b8%96%e0%b8%b9%e0%b8%81%e0%b9%80%e0%b8%9e%e0%b8%b7%e0%b9%88%e0%b8%ad%e0%b8%99%e0%b9%80%e0%b8%8a%e0%b8%b4%e0%b8%94%e0%b8%a3%e0%b8%96.html  </bibl>
</sourceDesc>
</fileDesc>
</teiHeader>
<news>
<headline>'<persName>ตูมตาม เชิญยิ้ม</persName>'โร่แจ้งตร.ถูกเพื่อนเชิดรถ</headline>
<lead>ตลกชื่อดัง"<persName>ตูมตาม เชิญยิ้ม</persName>"โร่ร้องรองหัวหน้าชุดปราบปรามโจรกรรมรถนครบาล ถูกเพื่อนตลกด้วยกันลวงเชิดรถหนี แฉเพื่อนหลายคนตกเป็นเหยื่อโดยไม่รู้ตัว ไม่เว้นแม้"<persName>ชูศรี เชิญยิ้ม</persName> <persName>หยอง ลูกหยี</persName>"</lead>
<neck></neck>
<body><p>(30ก.ย.) เวลา 11.00 น. <persName>นายเกรียงไกร</persName> หรือ <persName>ธนพล สินสนอง</persName> หรือ <persName>ตูมตาม เชิญยิ้ม</persName> อายุ 45 ปี อดีตนักแสดงตลก คณะ<persName>เป็ด เชิญยิ้ม</persName> เข้าร้องเรียนต่อ <persName>พล.ต.ต.วิชัย สังข์ประไพ</persName> ผู้บังคับการตำรวจนครบาล 1 (ผบก.น.1) ในฐานะรองหัวหน้าศูนย์ปราบปรามการโจรกรรมรถกองบัญชาการตำรวจนครบาล ให้สืบสวนติดตามรถยนต์ยี่ห้อโตโยต้า รุ่นอัลติส ของตนที่ซื้อมาราคา 7 แสนกว่าบาทซื้อมาตั้งแต่ปี 2549 สูญหายไป ภายหลังจากซื้อมาในราคาเงินดาวน์ 5 หมื่นบาทที่เหลือผ่อนกับบริษัทตะวันออกไฟแนนซ์พาณิชย์ลิสซิ่งตะวันออกงวดละ 12,000 บาทผ่อนไปได้ 2 งวดจึงขายต่อให้กับ<persName>นายมารุต หรือโต้ง ธีมานนท์</persName> อดีตตลกลูกทีม<persName>น้อย โพธิ์งาม</persName> และ<persName>นายรัชรัตน์ บุญพรหม</persName> มือกีตาร์ คณะตลก<persName>จาตุรงค์ จ๊กม๊ก</persName> ตั้งแต่เมื่อปี 2549 ในราคา 5 หมื่นบาทส่วนที่เหลือเป็นหน้าที่ของบุคคลทั้งสองที่จะต้องผ่อนต่อจนครบกำหนดสัญญา
</p>
<p> <persName>นายเกรียงไกร</persName> กล่าวว่า ใช้รถได้ 2 เดือนก็ขายต่อให้<persName>นายมารุต</persName> ในราคาเงินดาวน์ 5 หมื่นบาท จากนั้น<persName>นายมารุต</persName> ได้ผ่อนส่งต่อโดยไม่มีปัญหาอะไร กระทั่งต่อมาบริษัทตะวันออกไฟแนนซ์พาณิชย์ ลิสซิ่ง จำกัด มหาชน ส่งตัวแทนแจ้งความฟ้องร้องเอาผิดกับตนที่ สน.ประชาชื่น ข้อหายักยอกทรัพย์รถยนต์คันดังกล่าว เมื่อต้นเดือน ก.ย.ที่ผ่านมา กระทั่งล่าสุดศาลอาญาได้ออกหมายเรียกตนไปขึ้นศาลในวันที่ 5 ต.ค.นี้ โดยบอกว่า ขาดส่งรถประมาณ 6 งวดแล้ว จึงติดต่อไปยัง<persName>นายมารุต</persName>และ<persName>นายรัชรัตน์</persName> อยู่นานหลายวัน แต่ไม่สามารถติดต่อได้จึงปรึกษากับรุ่นพี่ตลกด้วยกัน ก็แนะนำให้มาขอความช่วยเหลือจาก <persName>พล.ต.ต.วิชัย</persName> เพราะตอนที่ขายต่อให้บุคคลทั้ง 2 นั้นไม่ได้เอะใจอะไรเพราะเห็นว่าเป็นคนกันเอง รู้จักกันในวงการไม่คิดว่าจะมาหลอกลวงกันแบบนี้ และตอนที่ขายไปนั้นไม่ได้เซ็นต์สัญญา หรือเซ็นต์โอนรถกันตามกฎหมายแต่อย่างใด เพราะสับเพร่าและความไว้วางใจคนมากเกินไปของตนแท้ๆและหลังจากเรื่องของตนถูกเปิดเผยออกมาก็พบว่า มีเพื่อนตลกด้วยกันหลายคน อาทิ <persName>ชูศรี เชิญยิ้ม</persName> <persName>กระรอก เชิญยิ้ม</persName> <persName>หยอง ลูกหยี</persName> และอีก 2- 3 คนก็ถูก<persName>นายมารุต</persName> และ<persName>นายรัชรัตน์</persName> หลอกเอารถไปในลักษณะเดียวกันด้วย
</p>
<p> <persName>พล.ต.ต.วิชัย</persName> กล่าวว่า หลังได้รับการร้องเรียนและข้อมูลพฤติการณ์คนร้ายรายนี้แล้วจะเรียกบรรดาตลกที่ผู้เสียหายแจ้งว่าถูกหลอกเอารถยนต์ไปในลักษณะเดียวกันมาสอบถามรายละเอียดและพร้อมจะให้ความช่วยเหลือด้านคดีความ ส่วนการติดตามตัวบุคคลทั้งสองที่ถูกอ้างว่า หลอกลวงต้มตุ๋นนั้น ในชั้นนี้อยากฝากไปบอกทั้งสองก่อนว่า หากไม่มีเจตนาที่จะทำความผิดจริงก็ให้ติดต่อมายังตน พร้อมจะเคลียร์ปัญหาเรื่องราวต่างๆที่เกิดขึ้นให้ชัดเจนมากขึ้น แต่หากมีเจตนาที่จะหลอกลวงต้มตุ๋นจริงก็ต้องว่ากันไปตามกฎหมาย ซึ่งได้สั่งการให้ฝ่ายสืบสวนออกติดตามบุคคลทั้งสอง และรถยนต์ของกลางกลับคืนมาให้ได้โดยเร็ว
</p></body>
</news>
