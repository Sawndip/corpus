<teiHeader>
<fileDesc>
<titleStmt>
  <title>ซุกระเบิดแสวงเครื่อง หน้าศาลรัฐธรรมนูญ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-30 22:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000115093  </bibl>
</sourceDesc>
</fileDesc>
</teiHeader>
<news>
<headline>ซุกระเบิดแสวงเครื่อง หน้าศาลรัฐธรรมนูญ</headline>
<lead>คนร้ายนำระเบิดแสวงเครื่อง ไปวางไว้หลังตู้ชุมสายโทรศัพท์หน้าศาลรัฐธรรมนูญ ชุดเก็บกู้เผยอำนาจทำลายล้างสูงถึงชีวิต</lead>
<neck></neck>
<body><p>วันนี้ (30 ก.ย.) เมื่อเวลา 12.00 น. <persName>ร.ต.ต.นพดล สินศิริ</persName> หัวหน้าสายตรวจ สน.พระราชวัง กำลังออกปฏิบัติหน้าที่ตรวจตราพื้นที่อยู่ ได้รับแจ้งเหตุพบวัตถุระเบิดบริเวณริมรั้วศาลรัฐธรรมนูญ ถนนจักรเพชร แขวงวังบูรพาภิรมย์ เขตพระนคร จึงรายงานให้ผู้บังคับบัญชาทราบ แล้วรุดไปตรวจสอบ พร้อมด้วย <persName>พล.ต.ต.อำนวย นิ่มมะโน</persName> รอง ผบช.น. <persName>พล.ต.ต.วิทยา รัตนวิชช์</persName> ผบก.น.6 <persName>พ.ต.ท.กำธร อุ่ยเจริญ</persName> รอง ผกก.กลุ่มงานเก็บกู้วัตถุระเบิด บก.สปพ.บช.น. และเจ้าหน้าที่กองพิสูจน์หลักฐาน</p>
<p>ที่เกิดเหตุบนทางเท้าริมรั้วศาลรัฐธรรมนูญ ห่างจากประตูทางเข้าออกศาลประมาณ 30 เมตร ใกล้กับเชิงสะพานพระปกเกล้าเจ้าอยู่หัว เจ้าหน้าที่พบวัตถุระเบิดชนิดแสวงเครื่องใส่ไว้ในถุงพลาสติกหูหิ้วสีขาว วางไว้หลังตู้ชุมสายโทรศัพท์สีเขียวอ่อน ด้านหมายเลข SRR038 เจ้าหน้าที่ต้องปิดกั้นการจราจรฝั่งขาเข้า จนทำให้รถติดบนสะพานยาวเหยียดไปถึงฝั่งธนบุรี หลังจากนั้นเจ้าหน้าที่กลุ่มงานเก็บกู้ จึงใช้ปืนแรงดันน้ำยิงทำลายตัดวงจรระเบิด</p>
<p> จากการตรวจสอบพบว่า ระเบิดชนิดดังกล่าว เป็นระเบิดแสวงเครื่อง “แอมโฟร์” (AMFO) ซึ่งใช้ในการระเบิดเหมืองแร่ ลักษณะระเบิดทำจากท่อพีวีซีสีฟ้า ยาว 1 ฟุต เส้นผ่าศูนย์กลาง 3-4 นิ้ว มีสายไฟโยงต่อกับนาฬิกาปลุก และตั้งเวลาระเบิดไว้ 09.50 น.โดยภายในท่อบรรจุสารแอมโมเนียไนเตรท และดินปืน น้ำหนัก 1 กิโลกรัมไว้ นอกจากนี้มีตะปู และนอตใส่ไว้ในท่อดังกล่าว เพื่อทำเป็นระเบิดสังหารอีกด้วย                <persName>พล.ต.ต.อำนวย</persName> กล่าวว่า จากการสอบปากคำ รปภ.ของศาลรัฐธรรมนูญ ก่อนเกิดเหตุเดินตรวจบริเวณรอบๆ ศาล พบวัตถุต้องสงสัยใส่ในถุงดังกล่าว พอมองเห็นมีสายไฟฟ้า คาดว่า เป็นระเบิดแน่นอน จึงแจ้งเจ้าหน้าที่สายตรวจ สน.พระราชวัง ที่ผ่านมาบริเวณนั้นพอดีให้ทราบ และประสานเจ้าหน้าที่เก็บกู้ทันที                “เบื้องต้นสันนิษฐานว่า คนร้ายน่าต้องการที่จะข่มขู่ ส่วนจะเป็นระเบิดชนิดใดนั้น และประกอบด้วยอะไรนั้น ก็ต้องให้เจ้าหน้าที่ตรวจสอบอย่างละเอียดอีกครั้งหนึ่ง ขณะนี้ให้ฝ่ายสืบสวนทั้ง กก.สืบสวน บก.น.6 และ สน.พระราชวัง ตรวจสอบกล้องวงจรปิดบริเวณที่เกิดเหตุอย่างละเอียดเพื่อหาเบาะแสของคนร้ายที่นำระเบิดมาวางไว้” <persName>พล.ต.ต.อำนวย</persName> กล่าว                ด้าน <persName>พ.ต.ท.กำธร อุ่ยเจริญ</persName> รอง ผกก.กลุ่มงานเก็บกู้วัตถุระเบิด กล่าวว่า ระเบิดที่พบนั้นเป็นระเบิดชนิดแสวงเครื่อง ที่ใช้ท่อพีวีซีอัดด้วยแอมโมเนียไนเตรท และต่อชนวนด้วยนาฬิกาปลุกตั้งเวลาระเบิด โดยในวงการเรียกว่า “ระเบิด Amfo” ซึ่งเป็นระเบิดใช้ในกิจการเหมืองแร่ ซึ่งจากการตรวจสอบระเบิดนั้นอยู่ในสภาพพร้อมใช้งาน มีรัศมีทำลายล้างกว่า 20 เมตร ถ้ามีผู้อยู่ในระยะใกล้เป็นอันตรายถึงแก่ชีวิตได้        </p>
<p>ทั้งนี้ คนร้ายได้ตั้งเวลาระเบิดไว้ 09.50 น.แต่ระเบิดไม่ทำงาน ซึ่งอาจจะเกิดการผิดพลาดที่การต่อวงจรระเบิด ทางเจ้าหน้าที่กลุ่มงานเก็บกู้ จึงใช้ปืนแรงน้ำยิงตัดวงจรระเบิด ก่อนจะเข้าทำการเก็บกู้และนำมาตรวจสอบเพิ่มเติมต่อไป </p></body>
</news>
