<teiHeader>
<fileDesc>
<titleStmt>
  <title>ขี้ยาแทงพรุน26แผลแม่เฒ่าเมืองตรังวัย78ปี  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090925/29973/%e0%b8%82%e0%b8%b5%e0%b9%89%e0%b8%a2%e0%b8%b2%e0%b9%81%e0%b8%97%e0%b8%87%e0%b8%9e%e0%b8%a3%e0%b8%b8%e0%b8%9926%e0%b9%81%e0%b8%9c%e0%b8%a5%e0%b9%81%e0%b8%a1%e0%b9%88%e0%b9%80%e0%b8%92%e0%b9%88%e0%b8%b2%e0%b9%80%e0%b8%a1%e0%b8%b7%e0%b8%ad%e0%b8%87%e0%b8%95%e0%b8%a3%e0%b8%b1%e0%b8%87%e0%b8%a7%e0%b8%b1%e0%b8%a278%e0%b8%9b%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>ขี้ยาแทงพรุน26แผลแม่เฒ่าเมืองตรังวัย78ปี</headline>
<lead>หนุ่มขี้ยาฆ่าโหดแม่เฒ่าวัย 78 ปี บุกเข้าร้านของชำ ทำทีขอซื้อนมกล่อง สบโอกาสใช้มีดจี้ชิงทรัพย์ เหยื่อขัดขืนแทงพรุน 26 แผลตายอนาถ ตำรวจเชื่อฆ่าชิงทรัพย์ ระบุทราบเบาะแสคนร้ายแล้ว เตรียมออกหมายจับ</lead>
<neck></neck>
<body><p>เหตุการณ์สะเทือนขวัญหนุ่มขี้ยาบุกฆ่าชิงทรัพย์แม่เฒ่าวัย 78 ปีตายสยองคาร้านขายของชำ เปิดเผยเมื่อเวลา 11.30 น. วันที่ 25 กันยายน <persName>พ.ต.ท.สุนันท์ สังข์สวัสดิ์</persName> สารวัตรเวร สภ.เมืองตรัง รับแจ้งเหตุคนถูกฆ่าเสียชีวิตที่บ้านเลขที่ 92 ถ.บ้านหนองยวน ต.ทับเที่ยง อ.เมือง จ.ตรัง ตรวจสอบที่เกิดเหตุเป็นร้านขายของชำพบร่าง<persName>นางหวัน กว้องมิ่ง</persName> อายุ 78 ปี เจ้าของบ้านนอนเสียชีวิตจมกองเลือด สภาพศพมีบาดแผลถูกมีดปลายแหลมปอกผลไม้แทงที่บริเวณลำคอ ลำตัวซ้าย และแผ่นหลัง รวม 26 แผล
 จากการสอบสวน<persName>นายอุ้ง กว้องมิ่ง</persName> อายุ 82 ปี สามีผู้ตายให้การว่า ก่อนเกิดเหตุนอนดูทีวีอยู่ในห้องนอนชั้นบน ส่วนภรรยาขายของอยู่ในร้านตามปกติ ระหว่างเกิดเหตุไม่เห็นเหตุการณ์เพราะฝนตกหนัก ต่อมาได้ยินเสียงชาวบ้านส่งเสียงเอะอะผิดปกติ จึงเดินลงมาดูพบว่าภรรยากลายเป็นศพแล้ว
</p>
<p>ภายหลังการสอบปากคำ เบื้องต้นตำรวจมุ่งประเด็นไปที่เรื่องฆ่าชิงทรัพย์ และคาดว่าน่าจะเป็นฝีมือของวัยรุ่นขี้ยาในละแวกดังกล่าว โดยคนร้ายฉวยโอกาสช่วงฝนตกหนักเดินเข้ามาที่ร้าน ทำทีเข้ามาขอซื้อนมกล่องจากผู้ตาย ก่อนจะใช้มีดจี้ชิงทรัพย แต่ผู้ตายขัดขืน ทำให้คนร้ายใช้มีดจ้วงผู้ตายจนเสียชีวิต จากนั้นได้นำเงินจำนวน 400-500 บาทของผู้ตายหลบหนีไปด้วย
</p>
<p>นอกจากนี้ ตำรวจยังพุ่งเป้าไปที่ประเด็นความขัดแย้งส่วนตัวของหลานชาย ซึ่งที่ผ่านมามีเรื่องขัดแย้งกับกลุ่มวัยรุ่นในพื้นที่ จนถึงขั้นนำอาวุธปืนมายิงใส่บ้านหลายครั้งแล้ว ขณะนี้ตำรวจพอจะทราบเบาะแสคนร้ายรายนี้แล้ว และเตรียมขยายผลรวบรวมหลักฐานออกหมายจับดำเนินคดีตามกฎหมายต่อไป
</p></body>
</news>
