<teiHeader>
<fileDesc>
<titleStmt>
  <title>อัยการ ไม่เหวี่ยงแหคดีรถดับเพลิงฉาว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-09-22 09:17:43  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=190806  </bibl>
</sourceDesc>
</fileDesc>
</teiHeader>
<news>
<headline>อัยการ ไม่เหวี่ยงแหคดีรถดับเพลิงฉาว</headline>
<lead>รองอัยการสูงสุด เผย สำนวนรถดับเพลิงฉาว รอประชุมหาข้อสรุปครั้งสุดท้าย จะฟ้องผู้ถูกกล่าวหาทั้งหมดหรือเพียงบางส่วน ก่อนชง อัยการสูงสุดเห็นชอบ ปัดเหวี่ยงแหฟ้อง หวั่นซ้ำรอย หลัง ป.ป.ช.ฟ้องเองคดีกล้ายาง สุดท้ายศาลฎีกายกฟ้อง</lead>
<neck></neck>
<body><p><persName>นายวัยวุฒิ หล่อตระกูล</persName> รองอัยการสูงสุด ในฐานะประธานคณะทำงานรับผิดชอบคดีที่ก่อให้เกิดความเสียหายแก่รัฐ เปิดเผยความคืบหน้า สำนวนคดีอาญาทุจริตจัดซื้อรถ-เรือดับเพลิง และอุปกรณ์บรรเทาสาธารณภัย มูลค่า 6,687 ล้านบาท ของกรุงเทพมหานคร กับบริษัท สไตเออร์ เดม เลอร์ พุค สเปเชียลฟาห์ซอย์ จำกัด ประเทศออสเตรีย ว่า ล่าสุดในขณะนี้ สำนวนดังกล่าวอยู่ระหว่างการหาข้อยุติครั้งสุดท้ายว่าคณะทำงานร่วมกรรมการป้องกันและปราบปรามการทุจริตแห่งชาติ (ป.ป.ช.) และตัวแทนสำนักงานอัยการสูงสุด จะฟ้องผู้ถูกกล่าวหารายใดบ้าง หรือฟ้องทั้งหมด เพื่อให้เป็นไปในทิศทางเดียวกัน ก่อนเสนอให้อัยการสูงสุดพิจารณาอีกครั้ง โดยคณะทำงานร่วมจะมีการประชุมครั้งสุดท้ายในสัปดาห์หน้าเพื่อหาข้อยุติในเรื่องดังกล่าว สำหรับทางออกในคดีดังกล่าวที่เห็นต่างกันนั้น นายวัยวุฒิ ระบุว่า หาก ป.ป.ช.ยืนยันว่า ต้องฟ้องผู้ถูกกล่าวหาทั้งหมด แต่ทางอัยการเห็นว่าให้ฟ้องบางคน ทาง ป.ป.ช.ก็ต้องนำสำนวนไปฟ้องเอง เพราะอัยการจะฟ้องผู้ถูกกล่าวหาบางรายที่เห็นว่ามีพยานหลักฐานเชื่อมโยงและมีส่วนเกี่ยวข้องเท่านั้น ซึ่งทางคณะทำงานจะไม่ฟ้องเหวี่ยงแห เหมือนกับคดีกล้ายางพารา ที่ ป.ป.ช.นำไปฟ้องเอง จนศาลฎีกานักการเมืองตัดสินยกฟ้องในที่สุด</p>
<p>ขณะที่ <persName>นายเศกสรรค์ บางสมบุญ</persName> อธิบดีอัยการฝ่ายคดีพิเศษ ในฐานะคณะทำงานร่วมฯ เปิดเผยว่า ทางอัยการสูงสุดได้มีหนังสือประสานไปยัง <persName>นายวิชา มหาคุณ</persName> กรรมการ ป.ป.ช.เพื่อกำหนดวันเวลาประชุมแล้ว แต่ยังไม่ได้มีการตอบกลับมาว่าจะประชุมหาข้อสรุปกันวันไหน ทั้งนี้ คณะทำงานอัยการพร้อมประชุมได้ทันทีเมื่อได้รับการแจ้งวันเวลามา</p></body>
</news>
