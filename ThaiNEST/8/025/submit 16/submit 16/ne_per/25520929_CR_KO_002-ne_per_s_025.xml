<teiHeader>
<fileDesc>
<titleStmt>
  <title>รวบโชว์เฟอร์แท็กซี่ผันตัวเป็นเอเย่นค้ายา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090929/30456/%e0%b8%a3%e0%b8%a7%e0%b8%9a%e0%b9%82%e0%b8%8a%e0%b8%a7%e0%b9%8c%e0%b9%80%e0%b8%9f%e0%b8%ad%e0%b8%a3%e0%b9%8c%e0%b9%81%e0%b8%97%e0%b9%87%e0%b8%81%e0%b8%8b%e0%b8%b5%e0%b9%88%e0%b8%9c%e0%b8%b1%e0%b8%99%e0%b8%95%e0%b8%b1%e0%b8%a7%e0%b9%80%e0%b8%9b%e0%b9%87%e0%b8%99%e0%b9%80%e0%b8%ad%e0%b9%80%e0%b8%a2%e0%b9%88%e0%b8%99%e0%b8%84%e0%b9%89%e0%b8%b2%e0%b8%a2%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>รวบโชว์เฟอร์แท็กซี่ผันตัวเป็นเอเย่นค้ายา</headline>
<lead>สายตรวจประเวศ โชว์ไหวพริบรวบโชเฟอร์แท็กซี่ผันตัวเองเป็นเอเย่นต์ค้ายาบ้า ขณะตั้งด่านตรวจ ถ.กรุงเทพฯกรีฑา ผบช.น.ชมมีจิตวิญญาณตำรวจ ในการทำหน้าที่ควักแจก 5 พัน เป็นขวัญกำลังใจ</lead>
<neck></neck>
<body><p>(29ก.ย.) เวลา 11.30 น. <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล (ผบช.น.) แถลงผล <persName>ด.ต.บรรเจิด จาบกัน</persName> และ <persName>ส.ต.อ.สมศักดิ์ พิชัยยุทธ์</persName> ผู้บังคับหมู่งานป้องกันปราบปราม สน.ประเวศ พร้อมพวกจับกุม<persName>นายเอกชัย พันพิพัฒน์</persName> อายุ 40 ปี อยู่ที่ 6 ซ.รามคำแหง 39 (เทพลีลา1) แขวง-เขตวังทองกลาง กทม. พร้อมยาบ้า 38,000 เม็ด เงินสด 7,000 บาท โทรศัพท์มือถือ 2 เครื่อง รถยนต์นิสสัน รุ่นเซฟิโร สีเทาดำ ทะเบียน กข-3159 มหาสารคาม และรถยนต์โตโยต้า รุ่นวีออส สีบรอนซ์เงิน ทะเบียน ชม-1318 กรุงเทพมหานคร ข้อหาร่วมกันมียาเสพติดให้โทษประเภท 1 (ยาบ้า) ไว้ในครอบครองเพื่อจำหน่ายโดยผิดกฎหมาย
</p>
<p>ผบช.น.กล่าวว่า สืบเนื่องจากวันที่ 28 กันยายน เวลา 21.30 น. เจ้าหน้าที่ตำรวจชุดจับกุมตั้งจุดตรวจค้นบุคคลและยานพาหนะต้องสงสัยบนถนนกรุงเทพกรีฑา พบรถยนต์นิสสัน และรถโตโยต้า จอดอยู่ริมถนนกรุงเทพกรีฑา ซอย 8 แยก 12 ใกล้โรงเรียนอนุบาลทับแก้ว คนนั่งมีท่าทีพิรุธจึงขอตรวจค้นแต่ระหว่างนั้น<persName>นายนเรนทร์ มะขังหลง</persName> หรือ<persName>เอก</persName> อายุ 22 ปีคนร้ายที่หลบหนีไปได้อาศัยจังหวะช่วงชุลมุนวิ่งลงจากรถโตโยต้าไปขึ้นรถยนต์นิสสันอีกคันที่จอดอยู่ใกล้ๆ ขับหลบไปออกไปอย่างรวดเร็ว ส่วน<persName>นายเอกชัย</persName>ซึ่งขับรถโตโยต้าวีออสถูกจับกุมตัวได้ในที่สุดพร้อมของกลางยาบ้าทั้งหมดที่เตรียมนำมาส่งให้ลูกค้า การจับกุมครั้งนี้นับเป็นความภาคภูมิใจในวงการตำรวจที่ผู้จับกุมซึ่งเป็นเจ้าหน้าที่สายตรวจทำหน้าที่ได้อย่างสมบูรณ์แบบ มีจิตวิญญาณการเป็นตำรวจที่แท้จริงในการรับใช้สังคม สมควรที่จะเอาเยี่ยงอย่างจึงมอบเงินรางวัลให้ <persName>ด.ต.บรรเจิด</persName> และ<persName>ส.ต.อ.สมศักดิ์</persName> รายละ 5 พันบาทเพื่อเป็นขวัญกำลังใจในการทำหน้าที่ต่อไป
 <persName>นายเอกชัย</persName> รับสารภาพว่า ส่งยาบ้ามา 2-3 ครั้งได้ค่าจ้างครั้งละ 25,000 -50,000 บาทแต่ละครั้งจะมีคนโทรมาบอกให้นำของไปส่งที่นั้นที่นี่นำเงินที่ได้มาใช้จ่ายเลี้ยงครอบครัว โดยก่อนหน้านี้มีอาชีพขับรถแท็กซี่รับจ้างมานานกว่า 3 ปีมีรายได้วันละ 200-300 บาทไม่เพียงพอกับค่าใช้จ่ายในบ้านประกอบกับมีปัญหาต้องใช้เงินจึงตัดสินใจทำโดยเพื่อนชักชวนบอกว่ารายได้ดีจนมาถูกจับกุมรู้สึกเสียใจและสำนึกผิดและขอยืนยันหากพ้นโทษออกมาแล้วจะไม่หวนกลับไปทำอีกเด็ดขาด
</p>
<p>ด้าน <persName>ด.ต.บรรเจิด</persName> กล่าวว่า ที่ผ่านมามีการตรวจจับผู้ต้องหาลักลอบส่งยาบ้าบ่อยครั้งแต่จำนวนไม่มาก ครั้งนี้เป็นครั้งแรกที่มีการจับกุมยาบ้าล็อตใหญ่ เหตุที่มีการแพร่ระบาดและส่งยากันมากในพื้นที่ สน.ประเวศ เพราะเป็นพื้นที่กว้างมีรอยต่อเชื่อมพื้นที่ สน.บางชัน สน.อุดมสุข มีเส้นทางหลบหนีหลายเส้นทาง คนร้ายมักใช้เส้นทางมอเตอร์เวย์ในการรับส่งยาเพราะง่ายต่อการหลบหนี หากสามารถเล็ดลอดจากด่านตรวจไปได้ก็สามารถใช้ความเร็วได้มากยากต่อตามติดตาม ฉะนั้นเจ้าหน้าที่ที่ทำหน้าที่ในการตั้งด่านตรวจและเจ้าหน้าที่สายตรวจที่นี่ต้องใช้ความรอบคอบและสังเกตการณ์เป็นพิเศษซึ่งการทำหน้าที่ตั้งด่านตรวจแต่ละครั้งผู้บังคับบัญชาได้เน้นย้ำเป็นพิเศษ
</p></body>
</news>
