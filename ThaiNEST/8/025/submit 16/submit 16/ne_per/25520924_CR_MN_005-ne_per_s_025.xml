<teiHeader>
<fileDesc>
<titleStmt>
  <title>เสี่ยเครียดหนี้ท่วมปืนจ่อขมับยิงตัวตาย  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-24 18:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000112210  </bibl>
</sourceDesc>
</fileDesc>
</teiHeader>
<news>
<headline>เสี่ยเครียดหนี้ท่วมปืนจ่อขมับยิงตัวตาย</headline>
<lead>เสี่ยเจ้าของร้านศูนย์ถ่วงล้อ เครียด ติดหนี้ธนาคาร- ลูกค้าน้อย คว้า 9 มม.จ่อขมับตัวเองหนีปัญหา ดับคาที่นอน น้องหมาเศร้าเฝ้าศพนายไม่ห่าง แถมเห่าไม่ให้คนอื่นเข้าใกล้ ตร.คาด ผู้ตายเครียดยิงตัวเองหลังจากต้องปิดกิจการ เพราะมีหนี้สินจำนวนมาก</lead>
<neck></neck>
<body><p> วันนี้ (24 ก.ย.) เมื่อเวลา 13.30 น. <persName>พ.ต.ท.ใจเย็น นามศรี</persName> พนักงานสอบสวน (สบ3) สน.เตาปูน ได้รับแจ้งเหตุมีชายยิงตัวตาย ภายในร้านนำชัยเตาปูน เลขที่ 494/20-22 ถนนประชาราษฎร์สาย 2 แขวงและเขตบางซื่อ จึงรุดไปตรวจสอบพร้อม เจ้าหน้าที่กองพิสูจน์หลักฐาน แพทย์นิติเวช และมูลนิธิร่วมกตัญญู</p>
<p>ที่เกิดเหตุเป็นอาคารพาณิชย์สูง 5 ชั้น เปิดเป็นร้านให้บริการติดตั้งศูนย์ถ่วงล้อ ปะ เปลี่ยนยางรถยนต์ จากการตรวจภายในห้องนอนชั้นที่ 3 เจ้าหน้าที่พบศพ <persName>นายชัยชนะ กุลฐิติชัย</persName> อายุ 52 ปี เจ้าของร้านดังกล่าว สภาพศพนอนหงายเปลือยกายจมกองเลือดอยู่บนเตียงนอน มีบาดแผลถูกยิงด้วยอาวุธปืนออโตเมติก ขนาด 9 มม.เข้าที่ขมับขวาทะลุซ้าย และพบอาวุธปืนขนาดเดียวกัน ตกอยู่ข้างลำตัวด้านขวา จึงเก็บไว้เป็นหลักฐาน</p>
<p> จากการตรวจสอบภายในห้องที่เกิดเหตุไม่พบร่องรอยการต่อสู้ หรือรื้อค้นทรัพย์สินแต่อย่างใด พบเพียงสุนัขพันธุ์ต่างประเทศจำนวน 2 ตัว นั่งเฝ้าศพเจ้าของไม่ห่าง ใครเข้ามาก็จะคอยเห่าตลอดเวลา เบื้องต้นแพทย์สันนิษฐานว่า เสียชีวิตมาแล้วประมาณ 6-8 ชั่วโมง                จากการสอบสวน <persName>นายบุญชัย กุลฐิติชัย</persName> อายุ 41 ปี น้องชายผู้ตาย ให้การว่า ร้านดังกล่าวเป็นของตระกูลตน เปิดให้บริการมาได้ 60 ปีแล้ว โดยพี่ชายเป็นผู้รับช่วงต่อมาจากพ่อ ส่วนอาคารแห่งนี้ก็ได้ทำสัญญาเช่า 3 ปี ต่อ 1 ครั้ง จนเมื่อประมาณ 3 ปีที่ผ่านมา เจ้าของอาคารก็ทราบข่าวว่า จะมีการเวนคืนที่ดิน เพื่อเอาไปสร้างรถไฟฟ้าสายสีม่วง จึงได้มาสอบถามพี่ชายตนว่า จะซื้อตึกหรือไม่ ถ้าไม่ซื้อจะขายให้คนอื่น พี่ชายตนจึงตัดสินใจยื่นข้อเสนอซื้อ 6 คูหา ในราคาคูหาละ 5 ล้านบาท รวมทั้งสิ้น 30 ล้านบาท</p>
<p><persName>นายบุญชัย</persName> กล่าวต่อว่า หลังจากนั้น ก็มีการเวนคืนที่ดินเพื่อสร้างรถไฟฟ้าสายสีม่วงจริง ซึ่งพี่ชายตนก็ได้รับข้อเสนอให้รื้อถอนเป็นเงินจำนวน 30 ล้านบาท และมีดอกเบี้ยอีกประมาณ 3-4 ล้านบาท แต่ว่ายังไม่ได้เงินดอกเบี้ย ซึ่งเงินค่ารื้อถอนที่ได้มา ก็ยังไม่พอใช้หนี้ธนาคาร ประกอบช่วงนี้ลูกค้าลดลง และเศรษฐกิจไม่ค่อยดี พี่ชายตนจึงเกิดอาการเครียดบ่อยครั้ง จนช่วงเช้าที่ผ่านมา ลูกจ้างในร้านได้มาเปิดประตูร้านตามปกติ แต่ก็ยังไม่เห็นพี่ชายตนลงมา เลยโทรศัพท์ไปหาก็ไม่รับสาย ก็คิดว่าอาจจะยังไม่ตื่น จนช่วงบ่ายตนก็เห็นผิดสังเกต จึงพากันขึ้นไปเรียกที่ห้อง แต่ก็ไม่มีเสียงตอบรับ จึงตัดสินใจงัดประตูเข้าไป ก็พบว่า พี่ชายตนยิงตัวตายแล้ว                <persName>นายบุญชัย</persName> กล่าวด้วยว่า เมื่อประมาณต้นปี 2552 ที่ผ่านมา มีลูกสาวเจ้าของร้านขายเนื้อในย่านเดียวกัน ใช้เชือกไนล่อนผูกคอตายในบ้านพัก ซึ่งในครั้งนั้นยังไม่ทราบสาเหตุว่าเกิดจากเรื่องใด แต่เมื่อช่วงกลางปีที่ผ่านมา เครือญาติของตนที่มีศักดิ์เป็นลูกพี่ลูกน้องกัน ประกอบกิจการค้าขายอะไหล่รถยนต์ในย่านเดียวกันนี้ ได้ใช้อาวุธปืนยิงตัวเองเสียชีวิต สาเหตุมาจากเครียดเรื่องปัญหาหนี้สินที่เกิดจากการเวนคืนที่ดินไปสร้างรถไฟฟ้าเช่นกัน เพราะได้ค่าชดเชยการเวนคืนที่ดินไม่คุ้มกับที่ไปกู้ธนาคารมาลงทุนทำให้มีหนี้สินจำนวนมาก        </p>
<p> เบื้องต้นเจ้าหน้าที่สันนิษฐานว่า ผู้ตายน่าจะเกิดความเครียดที่ต้องปิดกิจการ ประกอบกับมีหนี้สินจำนวนมาก จึงตัดสินใจใช้อาวุธปืนยิงตัวเองตายดังกล่าว หลังจากนี้ จะได้นำศพผู้ตายส่งสถาบันนิติวิทยาศาสตร์ เพื่อชันสูตรหาสาเหตุของการยิงตัวตายที่แท้จริงต่อไป</p></body>
</news>
