<teiHeader>
<fileDesc>
<titleStmt>
  <title>มินิบัสสาย 77 ซิ่งทับคนเก็บของเก่าดับอนาถ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-22 08:18:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000110632  </bibl>
</sourceDesc>
</fileDesc>
</teiHeader>
<news>
<headline>มินิบัสสาย 77 ซิ่งทับคนเก็บของเก่าดับอนาถ!</headline>
<lead>รถมินิบัสสาย 77 ซิ่งทับร่างหนุ่มเก็บของเก่าดับอนาถ ก่อนพุ่งชนเสาไฟฟ้าหักโค่น เหตุเกิดหน้าห้างเซ็นทรัลเวิลด์ ตำรวจคาดคนขับหลับใน หลังเกิดเหตุเผ่นหนีตามระเบียบ</lead>
<neck></neck>
<body><p> วันนี้ (22 ก.ย.) เมื่อเวลา 03.00 น. <persName>ร.ต.ท.ประมวล บัวหลวง</persName> ร้อยเวร สน.ลุมพินี รับแจ้งเหตุรถเมล์ชนคนเสียชีวิต เหตุเกิดบริเวณหน้าศูนย์การค้าเซ็นทรัลเวิลด์ ถนนราชดำริ แขวงลุมพินี เขตปทุมวัน กทม. จึงรุดไปตรวจสอบพร้อมด้วยแพทย์นิติเวช และเจ้าหน้าที่มูลนิธิร่วมกตัญญู</p>
<p> ที่เกิดเหตุบริเวณหน้าห้างบนถนนราชดำริมุ่งหน้าแยกประตูน้ำ พบศพชายไทยไม่ทราบชื่อ อายุประมาณ 40 ปี สภาพศพสวมเสื้อกล้ามสีดำ สวมกางเกงยีนส์ สภาพแขนขาหักผิดรูป ศีรษะยุบมันสมองกระจายทั่วพื้นถนน นอนจมกองเลือด ตรวจสอบตามร่างกายไม่พบเอกสารติดตัว ห่างจากศพประมาณ 3 เมตร พบเสาไฟฟ้าหักโค่น 1 ต้น โต๊ะเก้าอี้พังกระจัดกระจาย และเลนฝั่งตรงข้ามพบรถเมล์มินิบัสสีเขียว สาย 77 หมายเลขข้างรถ 77-58 หมายเลขทะเบียน 11-5112 กทม. วิ่งระหว่างเซ็นทรัลพระราม 3 - หมอชิต จอดติดเครื่องอยู่บริเวณล้อหลังบิดเบี้ยว กระจกหน้าร้าว                จากการสอบสวน <persName>นายกัญจันภณ รักไทย</persName> อายุ 38 ปี คนเห็นเหตุการณ์ให้การว่า ก่อนเกิดเหตุตนนั่งกินลาบส้มตำอยู่ริมถนน ได้ยินเสียงรถชนคนเสียงดัง จากนั้นรถพุ่งเข้ามาชนเสาไฟฟ้า และโต๊ะเก้าอี้ร้านส้มตำ ซึ่งตอนนั้นมีคนอยู่หลายคนต่างกระโดดหลบหนี โชคดีที่รถชนเสาไฟฟ้าก่อนจึงทำให้รถไม่ชนคนที่อยู่ริมฟุตบาท เมื่อรถชนเสาไฟฟ้าหักแล้วคนขับก็กลับรถไปอยู่อีกเลนแล้วจอดรถทิ้งไว้ ก่อนที่คนขับและกระเป๋ารถเมล์วิ่งหลบหนีเข้าไปในซอย จากนั้นเห็นชาวต่างชาติประมาณ 3 คน เดินลงมาในสภาพศีรษะแตก พลเมืองดีจึงช่วยกันนำส่งโรงพยาบาล</p>
<p>  เบื้องต้นเจ้าหน้าที่ตำรวจสันนิษฐานว่ารถมินิบัสคันดังกล่าวน่าจะขับมาด้วยความเร็วสูง คนขับน่าจะเกิดอาการหลับใน จึงพุ่งชนผู้ตายซึ่งเป็นคนเร่ร่อนเก็บของเก่าอยู่ย่านประตูน้ำเสียชีวิต จากนั้นรถจึงเสียหลักไปพุ่งชนเสาไฟฟ้า อย่างไรก็ตาม เจ้าหน้าที่จะได้ติดตามคนขับรถเมล์มาดำเนินคดีในข้อหาขับรถประมาททำให้ผู้อื่นเสียชีวิตต่อ </p></body>
</news>
