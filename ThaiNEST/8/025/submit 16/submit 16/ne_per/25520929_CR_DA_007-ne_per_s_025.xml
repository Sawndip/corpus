<teiHeader>
<fileDesc>
<titleStmt>
  <title>ล่ากะเทยแสบวางยาอาบังดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-09-29 20:10:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=23254  </bibl>
</sourceDesc>
</fileDesc>
</teiHeader>
<news>
<headline>ล่ากะเทยแสบวางยาอาบังดับ</headline>
<lead>เจ้าหน้าที่ตำรวจเมืองชลฯ เร่งล่ากระเทยแสบ วางยาลอกคราบนักท่องเที่ยวชาวอินเดีย ดับคาเตียง</lead>
<neck></neck>
<body><p>วันนี้ (29 ก.ย.) <persName>พ.ต.ท.ชัชชัย ศรีสุวรรณ</persName> สารวัตรเวร สภ.เมืองพัทยา จ.ชลบุรี ได้รับแจ้งจากพนักงานโรงแรมพัทยาซิตี้ ซอยพัทยา 12 หมู่ 10 ต.หนองปรือ อ.บางละมุง จ.ชลบุรี ว่ามีนักท่องเที่ยวชาวอินเดียเสียชีวิต 1 ศพ และนอนสลบไม่ได้สติอีก 1 คน ภายในห้องพักหมายเลข 304 บนชั้น 3 ของโรงแรม จึงรีบไปตรวจสอบพร้อมด้วย <persName>พ.ต.ท.ชนพัฒน์ นวลักษณ์</persName> รอง ผกก.สส. และหน่วยกู้ภัยสว่างบริบูรณ์เมืองพัทยา พบศพ<persName>นายเอแนนด์ อมินท์</persName> อายุ 25 ปี นอนหงายอยู่บนเตียงนอน ในสภาพไม่สวมเสื้อ นุ่งกางเกงตัวเดียว ไม่พบร่องรอยถูกทำร้ายร่างกาย นอกจากนี้ยังพบ<persName>นายพาวาน กุมาร</persName> อายุ 41 ปี นอนสลบไสล จึงรีบนำส่งรพ.พัทยาเมโมเรียล ตรวจสอบภายในห้องพักพบถุงยางอนามัย สภาพใช้งานแล้วตกอยู่ที่พื้น 1 ถุงและเบียร์หลายขวดถูกดื่มไปหมดแล้ว </p>
<p>จากการสอบสวนทราบว่า นักท่องเที่ยวชาวอินเดียทั้ง 2 คน เข้ามาพักในโรงแรมเมื่อวันที่ 27 ก.ย.ที่ผ่านมา หลังจากนั้นทั้งคู่ก็ออกตระเวนท่องราตรีในเมืองพัทยาทุกคืน เมื่อกลับเข้าห้องพักมักจะพากะเทย และหญิงบริการมาร่วมหลับนอนเสมอ ก่อนเกิดเหตุประมาณ 04.00 น. ทั้งสองได้พากะเทย 2 คน เข้ามาร่วมหลับนอน จนกระทั่งเวลา 08.30 น. กะเทยทั้งคู่รีบเดินออกจากโรงแรมด้วยท่าทางลุกลี้ลุกลน พนักงานโรงแรมเกิดความสงสัยจึงรีบไปเปิดประตูห้องพักพบว่าเสียชีวิต 1 ศพ และนอนสลบอีก 1 คน เบื้องต้นคาดว่านักท่องเที่ยวชาวอินเดียคงถูกกะเทยมอมยาใส่ในขวดเบียร์ จากนั้นก็รื้อค้นหาทรัพย์สิน โดย<persName>นายเอแนนด์</persName>คงดื่มเบียร์มาก จนหัวใจวายเฉียบพลัน เบื้องต้นเจ้าหน้าที่อยู่ระหว่างติดตามกะเทยแสบรายนี้มาสอบสวนดำเนินคดีต่อไป.</p></body>
</news>
