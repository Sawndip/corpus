<teiHeader>
<fileDesc>
<titleStmt>
  <title>ฉกสีบ้านผู้ประกาศโมเดิร์นไนน์สูญ 1.5 หมื่น  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-22 17:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000111045  </bibl>
</sourceDesc>
</fileDesc>
</teiHeader>
<news>
<headline>ฉกสีบ้านผู้ประกาศโมเดิร์นไนน์สูญ 1.5 หมื่น</headline>
<lead>ผู้ประกาศข่าวช่อง 9 ถูกล้วงคองูเขียวอีก คนร้ายเข้าไปขโมยสี และอุปกรณ์ก่อสร้างที่กำลังใช้สร้างบ้านสูญ 1.5 หมื่น</lead>
<neck></neck>
<body><p>วันนี้ (22 ก.ย.) เมื่อเวลา 15.00 น.<persName>นายภุสพงศ์ ฉายประเสริฐ</persName> อายุ 46 ปี อยู่บ้านเลขที่ 93/225 หมู่ 5 แขวงอนุสารีย์ เขตบางเขน ผู้ประกาศข่าวสถานีโทรทัศน์โมเดิร์นไนน์ทีวี เข้าแจ้งความกับ <persName>พ.ต.ต.โชติพัฒน์ สิทธิพิทักษ์ชัย</persName> พนักงานสอบสวน (สบ 2) สน.คันนายาว ว่า ถูกคนร้ายเข้าไปขโมยทรัพย์สินบ้านของตนที่กำลังสร้างใหม่ ตั้งอยู่เลขที่ 123/4 ซอยรามอินทรา 57 ถนนรามอินทรา แขวงท่าแร้ง เขตบางเขน ได้ทรัพย์สินเป็นอุปกรณก่อสร้างมูลค่าประมาณ 15,000 บาท</p>
<p> หลังรับแจ้ง เจ้าหน้าที่ได้ประสานให้ <persName>พ.ต.ท.ศักดิ์ชาย สุวรรณนุกูล</persName> สว.สส.สน.คันนายาว นำกำลังเจ้าหน้าที่ฝ่ายสืบสวนรุดไปตรวจสอบที่เกิดเหตุ ก็พบว่า บ้านหลังดังกล่าว เป็นบ้านปูน 2 ชั้น มีเนื้อที่ประมาณ 100 ตารางวา ซึ่งก่อสร้างแล้วเสร็จไปแล้วประมาณ 80% มีคนงานก่อสร้างจำนวน 5 คน กำลังทำงานอยู่</p>
<p><persName>นายภุสพงษ์</persName> เปิดเผยว่า ก่อนเกิดเหตุเมื่อวานนี้ (21 ก.ย.) ตนเองได้ไปซื้อสีสำเร็จรูปที่ผสมเสร็จแล้วมาให้ช่างก่อสร้างใช้ทาสีบ้าน โดยนำมาเก็บไว้ในห้องครัวด้านหลังบ้าน ซึ่งอยู่ติดกับกำแพงหลังบ้าน จนกระทั่งช่วงเช้า คนงานก็ตื่นขึ้นมาพบว่า สีถังใหญ่จำนวน 9 แกลลอน ยูนิเทน 3 แกลลอน ทินเนอร์ 1 แกลลอน และเตาแก๊ส ยี่ห้อลักกี้เฟรม แบบ 2 หัว รวมมูลค่าประมาณ 15,000 บาท นั้นหายไป                <persName>นายภุสพงษ์</persName> กล่าวต่อว่า ตนคาดว่า คนร้ายน่าจะมีไม่ต่ำกว่า 2 คน เข้ามาทางช่องสำหรับทำประตูหลังบ้าน ในช่วงเวลาประมาณ 01.00 น.ซึ่งเป็นช่วงคนงานนอนหลับกันอยู่ในบ้านพักบริเวณหน้าบ้านกันหมด ทำให้ไม่มีใครได้ยินเสียง ก่อนจะช่วยกันขนอุปกรณ์การก่อสร้างดังกล่าวออกไปอย่างไม่มีร่องรอย ซึ่งครั้งนี้ถือว่าเป็นครั้งที่ 4 แล้ว ที่ถูกคนร้ายเข้ามาขโมยของ โดย 3 ครั้งที่ผ่านมา คนร้ายได้ขโมยเอาอุปกรณ์การก่อสร้างของช่าง เช่น เลื่อยยนต์ ไปจึงไม่ได้เข้าแจ้งความแต่อย่างใด</p>
<p> ด้าน <persName>พ.ต.ท.ศักดิ์ชาย</persName> กล่าวว่า จากการตรวจสอบบ้านหลักเกิดเหตุ ไม่พบร่องรอยการรื้อค้นหรือการงัดแงะแต่อย่างใด คาดว่า คนร้ายน่าจะเป็นพวกที่ขับรถตระเวนผ่านมาเห็นบ้านของผู้เสียหายที่กำลังก่อสร้างอยู่ และคาดว่า น่าจะมีทรัพย์สินอยู่บ้าง จึงลอดเข้ามาทางช่องประตูหลังก่อนฉวยโอกาสขนอุปกรณ์ที่ใช้ก่อสร้างออกไป ซึ่งทางเจ้าหน้าที่ฝ่ายสืบสวนจะได้ลงพื้นที่ออกติดตามจับกุมคนร้ายมาดำเนินคดีต่อไป </p></body>
</news>
