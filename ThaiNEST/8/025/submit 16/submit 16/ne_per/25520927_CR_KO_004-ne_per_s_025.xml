<teiHeader>
<fileDesc>
<titleStmt>
  <title>ครูสอนพายเรือแคนนูอ่าวนางดับพบถูกช็อตด้วยไฟฟ้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090927/30142/%e0%b8%84%e0%b8%a3%e0%b8%b9%e0%b8%aa%e0%b8%ad%e0%b8%99%e0%b8%9e%e0%b8%b2%e0%b8%a2%e0%b9%80%e0%b8%a3%e0%b8%b7%e0%b8%ad%e0%b9%81%e0%b8%84%e0%b8%99%e0%b8%99%e0%b8%b9%e0%b8%ad%e0%b9%88%e0%b8%b2%e0%b8%a7%e0%b8%99%e0%b8%b2%e0%b8%87%e0%b8%94%e0%b8%b1%e0%b8%9a%e0%b8%9e%e0%b8%9a%e0%b8%96%e0%b8%b9%e0%b8%81%e0%b8%8a%e0%b9%87%e0%b8%ad%e0%b8%95%e0%b8%94%e0%b9%89%e0%b8%a7%e0%b8%a2%e0%b9%84%e0%b8%9f%e0%b8%9f%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>ครูสอนพายเรือแคนนูอ่าวนางดับพบถูกช็อตด้วยไฟฟ้า</headline>
<lead>ครูสอนพายเรือแคนนูหาดอ่าวนาง แหล่งท่องเที่ยวชื่อดังจังหวัดกระบี่ เสียชีวิตปริศนาข้างบ้าน พบศพมีแผลรอยไหม้ตามร่างกาย คาดถูกฆาตกรรมอำพรางด้วยการช๊อตไฟฟ้า</lead>
<neck></neck>
<body><p>เมื่อเวลา 10.30 น วันที่ 27  กันยายน 2552 <persName>พ.ต.ท.ไพบูลย์  บุญรัตน์</persName>  สารวัตรเวรสอบสวน สภ.เมืองกระบี่ รับแจ้งเหตุพบศพคนนอนเสียชีวิต เหตุเกิดที่บ้านเลขที่ 53 ซอยพัฒนา ม.3  ต.อ่าวนาง อ.เมือง จ.กระบี่  จึงรุดไปตรวจสอบ พร้อมด้วย <persName>พ.ต.ท.สมเด็จ สุขการ</persName> รองผกก.สส.สภ.เมืองกระบี่ เจ้าหน้าที่ชุดสืบสวน แพทย์เวรโรงพยาบาลกระบี่ และหน่วยกู้ภัย ต.อ่าวนาง
 ที่เกิดเหตุเป็นบ้านชั้นเดียวพบศพ<persName>นายสมนึก  รักดี</persName> อายุ 35 ปี อยู่บ้านเลขที่ดังกล่าว สภาพนอนคว่ำหน้าไม่สวมเสื้อ นุ่งโสร่งสีน้ำตาล นอนเสียชีวิตอยู่ข้างบ้าน แพทย์ชันสูตรศพ พบบาดแผลรอยไหม้ดำ เหมือนถูกไฟไหม้ ที่บริเวณน่องขาซ้ายไปจนถึงก้นขาขวา ยาวประมาณ 20 ซม.  และรอยแผลไหม้ที่ต้นคออีก 1 จุดยาวประมาณ 5 ซ.ม. คาดว่าเสียชีวิตมาแล้วไม่ต่ำกว่า 6 ชั่วโมง
</p>
<p>ตรวจสอบบริเวณรอบๆที่เกิดเหตุไม่พบว่า มีสายไฟรั่วแต่ย่างใด และไม่พบร่องรอยการต่อสู้ พบเพียงสายไฟเก่าๆตกอยู่ 1 เส้น ยาวประมาณ 1 เมตร จึงเก็บไว้เป็นหลักฐาน
 สอบสวน<persName>นางสุกัญญา บุญแก้ว</persName> อายุ 30 ปี  ภรรยาผู้ตายให้การว่าผู้ตายมีอาชีพเป็นไกด์สอนนักท่องเที่ยวพายเรือแคนูอยู่ที่หาดอ่าวนาง  ก่อนเกิดเหตุเวลาประมาณ 21.00 น.ผู้ตายออกไปดูฟุตบอลที่บ้านเพื่อน ซึ่งอยู่ห่างจากบ้านประมาณ 300 เมตร   หลังจากนั้นก็ไม่เห็นกลับมาบ้านอีกเลย จนกระทั่งรุ่งเช้าพบศพสามีนอนตายอยู่ข้างบ้าน จึงตามญาติมาช่วยเหลือ  และแจ้งให้เจ้าหน้าตำรวจเข้ามาตรวจสอบ
</p>
<p>อย่างไรก็ตามเจ้าหน้าที่ยังไม่ทราบสาเหตุการตายที่แน่ชัด เบื้องต้นคาดว่าผู้ตายอาจถูกไฟฟ้าช็อตมาจากบริเวณใกล้เคียงระหว่างเดินทางกลับบ้านซึ่งเป็นป่าละเมาะ ก่อนมานอนเสียชีวิตที่ข้างบ้าน แต่ยังไม่พบว่าผู้ตายถูกไฟช็อตมาจากจุดใด  จึงอาจเป็นไปได้ว่าผู้ตายอาจจะถูกฆาตกรรมด้วยการช็อตด้วยไฟฟ้าและนำศพมาทิ้งไว้อำพราง ซึ่งเจ้าหน้าที่จะได้สอบสวนสืบสาสาเหตุที่แน่ชัดอีกครั้ง
</p></body>
</news>
