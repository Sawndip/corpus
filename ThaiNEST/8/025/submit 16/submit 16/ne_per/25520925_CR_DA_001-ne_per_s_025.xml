<teiHeader>
<fileDesc>
<titleStmt>
  <title>รวบแก๊งโจ๋ตีนแมว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-09-25 07:02:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=22359  </bibl>
</sourceDesc>
</fileDesc>
</teiHeader>
<news>
<headline>รวบแก๊งโจ๋ตีนแมว</headline>
<lead>ย่องบุกยกเค้าบ้านพี่สาวพิธีกร<persName>สรยุทธ์</persName> </lead>
<neck></neck>
<body><p>ล่าตัวได้แล้วแก๊งโจรขี้ยา ยกเค้าบ้านพี่สาว"<persName>สรยุทธ</persName>"เผยโปลิศจับผู้ต้องหาลักทรัพย์ได้ 1 ราย เค้นสอบขยายผล ยอมเปิดปากสารภาพก่อเหตุบุกเข้าไปขโมยทรัพย์สินบ้านเก่าพิธีกรข่าวคนดังกับเพื่อน ทำทีกดกริ่งหน้าบ้าน รู้ว่าไม่มีคนอยู่ ปีนเข้าไปจัดการสบาย ๆ ก่อนนำของไปขายเอาเงินไปเที่ยวเตร่-ซื้อยามาเสพ</p>
<p>ที่กองบัญชาการตำรวจนครบาล เวลา 11.00 น. วันที่ 24 ก.ย. <persName>พล.ต.ต.เอกรัตน์ มีปรีชา</persName> รอง ผบช.น. พร้อมเจ้าหน้าที่ฝ่ายสืบสวนกองบังคับการตำรวจนครบาล 4 ร่วมแถลงข่าวการจับกุม<persName>นายน้อย กิจบุญศรี</persName> อายุ 22 ปี และ<persName>นายผดุง แอบสมตัว</persName> อายุ 28 ปี พร้อมของกลางรถ จยย. 2 คัน สร้อย คอทองคำหนัก 2 สลึง จำนวน 1 เส้น ปืนขนาด 9 มม. 1 กระบอก กระสุน 16 นัด ปืนขนาด .38 อีก 1 กระบอก กระสุน 2 นัด และยาบ้า 12 เม็ด</p>
<p><persName>พล.ต.ต.เอกรัตน์</persName> กล่าวว่า สืบเนื่องจากเมื่อวันที่ 12 ก.ย. ที่ผ่านมาตำรวจ สน. ลาดพร้าว รับแจ้งเหตุคนร้ายเข้าไปลักทรัพย์บ้านของ <persName>น.ส.สุกัญญา สุทัศนะจินดา</persName> เลขที่ 264 ซอยลาดพร้าว 130 แยก 4/2 แขวงคลองจั่นเขตบางกะปิ ซึ่งเป็นพี่สาวของ<persName>นายสรยุทธ สุทัศนะจินดา</persName> พิธีกรชื่อดัง ต่อมาฝ่ายสืบสวน บก.น. 4 จับกุม<persName>นายน้อย</persName>ผู้ต้องหาตามหมายจับคดีลักทรัพย์ในพื้นที่ สน.วังทองหลาง ได้ที่หอพักแอนด์อี ซอยลาดพร้าว 134 แขวงคลองจั่น เขตบางกะปิ  จากการสอบสวนขยายผล<persName>นายน้อย</persName>ยอมรับสารภาพว่า เมื่อวันที่ 12 ก.ย. ที่ผ่านมา ได้ร่วมกับเพื่อนชื่อ<persName>เอ็ม</persName> ก่อเหตุเข้าไปขโมยของในบ้าน <persName>น.ส.สุกัญญา</persName> ก่อนเกิดเหตุไปยืม จยย. จาก<persName>นายผดุง</persName> เมื่อเจอบ้านเป้าหมาย<persName>นายเอ็ม</persName>ทำทีเข้าไปกดกริ่งที่หน้าบ้าน โดยตนคอยดูต้นทางให้ เมื่อทราบว่าไม่มีใครอยู่ในบ้าน จึงปีนเข้าไปขโมยทรัพย์สินประมาณ 2 แสนบาท จากนั้นนำขายแบ่งเงินกันเที่ยวเตร่ และซื้อยาบ้ามาเสพ</p>
<p>รอง ผบช.น. กล่าวต่อว่า หลังเจ้าหน้าที่ได้ข้อมูลจึงนำกำลังบุกจับกุม <persName>นายผดุง</persName> พร้อมปืน-กระสุน และยาบ้าได้ที่ห้องพักชั้น 4 ภายในตึกร้าง ซอยตรงข้ามโรงพยาบาลรามคำแหง แขวงหัวหมาก เขตบางกะปิ สอบสวน<persName>นายผดุง</persName>ให้การปฏิเสธว่าไม่มีส่วนเกี่ยวข้องในคดีลักทรัพย์ เพียงแต่<persName>นายน้อย</persName>และ<persName>นายเอ็ม</persName> มายืม จยย. ไปใช้ หลังจากนั้นมาแบ่งเงินให้ 30,000 บาท อย่างไรก็ตามจากการตรวจสอบประวัติทราบว่า<persName>นายน้อย</persName>กับ<persName>นายผดุง</persName> เคยก่อเหตุร่วมกันลักทรัพย์ในพื้นที่ สน.วังทองหลาง มาแล้วถึง 2 คดี เบื้องต้นแจ้งข้อหาลักทรัพย์กับ<persName>นายน้อย</persName> ส่วน<persName>นายผดุง</persName>แจ้งข้อหามีอาวุธปืน-เครื่องกระสุนไว้ในครอบครอง และมียาบ้าไว้ในครอบครองโดยผิดกฎหมาย ทั้งนี้จะได้ติดตามจับกุมตัวผู้ต้องหาที่ยังหลบหนีอยู่มาดำเนินคดีทางกฎหมายต่อไป.</p></body>
</news>
