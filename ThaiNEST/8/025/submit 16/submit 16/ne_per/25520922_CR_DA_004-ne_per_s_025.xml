<teiHeader>
<fileDesc>
<titleStmt>
  <title>ประกบยิงเสี่ยรับเหมาก่อสร้างคนดังดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-09-22 17:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=21911  </bibl>
</sourceDesc>
</fileDesc>
</teiHeader>
<news>
<headline>ประกบยิงเสี่ยรับเหมาก่อสร้างคนดังดับ</headline>
<lead></lead>
<neck></neck>
<body><p>เมื่อเวลา 10.00 น. วันที่ 22 ก.ย. <persName>ร.ต.อ.สมพงษ์ ศิลาวงษ์</persName> ร้อยเวร สภ.เมืองปราจีนบุรี ได้รับแจ้งเหตุยิงกันตาย บริเวณโรงจอดรถองค์การบริหารส่วน จ.ปราจีนบุรี (อบจ.ปราจีนบุรี) ถนนปราจีนอนุสรณ์ ต.หน้าเมือง อ.เมืองปราจีนบุรี จึงรีบไปตรวจสอบพร้อมด้วย <persName>พ.ต.อ.นพดล สุทธิเสริม</persName> ผกก. <persName>พ.ต.ท.จรัสพัฒน์ สนธิรัตน์</persName> รอง ผกก.สส. <persName>พ.ต.ท.บุญสม จิตนิยมเสน</persName> รอง ผกก.ป. เจ้าหน้าที่วิทยาการเขต 14 ปราจีนบุรี และแพทย์เวร รพ.เจ้าพระยาอภัยภูเบศร ที่เกิดเหตุเป็นโรงจอดรถ อยู่ด้านหลังอาคาร อบจ.ปราจีนบุรี มีประชาชน และข้าราชการนับร้อยคนกำลังมุงดูศพ <persName>นายพรศักดิ์ จันทร์สิวานนท์</persName> อายุ 51 ปี หรือ “<persName>เฮียโต</persName>” อยู่บ้านเลขที่ 7 ต.กบินทร์ อ.กบินทร์บุรี จ.ปราจีนบุรี นั่งเสียชีวิตคอพับอยู่บนเบาะคนขับ ภายในรถเบนซ์สีบรอนซ์เงิน ทะเบียน 4ฉ-8495 กรุงเทพมหานคร ในสภาพศพถูกยิงด้วยอาวุธปืนไม่ทราบขนาดเข้าที่หัวไหล่ ลำคอ และกกหูขวา รวม 3 นัด จากการตรวจสภาพรถพบกระจกด้านขวามีรอยกระสุนปืน 3 นัด ภายในรถมีเลือดกระเซ็นเปรอะเปื้อน ส่วนทรัพย์สินยังอยู่ครบ นอกจากนี้ ยังพบ <persName>น.ส.สุกัญญา สุริยะยรรยง</persName> อายุ 29 ปี ลูกสะใภ้ผู้ตาย ยืนอยู่ด้วยอาการตื่นตระหนกหวาดกลัว เจ้าหน้าที่ชุดสืบสวนฯ จึงรีบนำตัวไปที่ สภ.เมืองปราจีนบุรี</p>
<p>จากการสอบสวนทราบว่า <persName>นายพรศักดิ์</persName> ผู้ตาย เป็นอดีต ส.จ.เขตอำเภอกบินทร์บุรี และเป็นผู้รับเหมารายใหญ่ของจังหวัด จะออกประมูลงานสร้างเส้นทางของหน่วยงานต่าง ๆ และในวันนี้ อบจ.ปราจีนบุรี ได้เปิดยื่นซองประมูลงานที่หอประชุม อบจ. 2 โครงการ คือ โครงการซ่อมสร้างถนนลาดยาง สายทางบ้านทรายทองบ้านทุ่งโพธิ์ ต.ทุ่งโพธิ์ อ.นาดี จ.ปราจีนบุรี มูลค่าเกือบ 4 ล้านบาท และโครงการซ่อมสร้างถนนลาดยาง สายทางบ้านตลิ่งชัน-บ้านสำพันตา ต.สำพันตา อ.นาดี มูลค่าเกือบ 4 ล้านบาท โดยเปิดประมูลงานด้วยระบบอิเล็กทรอนิคส์ทั้ง 2 โครงการ</p>
<p>ก่อนเกิดเหตุผู้ตายได้ขับรถเก๋งออกจากบ้านพัก โดยมีลูกสะใภ้นั่งมาด้วย เมื่อถึงบริเวณที่ยื่นซอง พบผู้รับเหมาหลายรายยืนอยู่ด้านหน้าหอประชุม จากนั้น <persName>นายพรศักดิ์</persName> ได้เข้ายื่นซองกับเจ้าหน้าที่ทั้ง 2 โครงการ เป็นรายสุดท้าย โดยไม่ยอมฮั๊วประมูลกับผู้รับเหมารายอื่น เมื่อยื่นซองเสร็จ <persName>นายพรศักดิ์</persName> กับลูกสะใภ้ได้ขึ้นรถขับไปจอดบริเวณโรงจอดรถด้านหลัง อบจ. แล้วเดินไปยังตึก อบจ. เพื่อนำเสื้อยึดไปแจกเจ้าหน้าที่กองคลัง และกองพัสดุทรัพย์สิน จากนั้นจึงเดินกลับมาขึ้นรถ โดยมีลูกสะใภ้นั่งรออยู่ด้านข้าง ขณะผู้ตายสตาร์ทรถได้มีคนร้ายรูปร่างผอมสูง สวมเสื้อแขนยาวลายสก๊อตสีน้ำตาล ใช้อาวุธปืนสั้นจ่อยิง <persName>นายพรศักดิ์</persName> เข้าที่กระจกรถด้านข้าง 3 นัด กระสุนปืนถูก <persName>นายพรศักดิ์</persName> เสียชีวิต หลังจากนั้นมือปืนวิ่งไปขึ้นรถ จยย.ฮอนด้าคลิก สีดำ ทะเบียน 343 ไม่ทราบหมวดอักษร และจังหวัด ที่มีเพื่อนอีกคนจอดรออยู่ห่างจากจุดเกิดเหตุประมาณ 20 เมตร หลบหนีไป เบื้องต้นเจ้าหน้าที่สันนิษฐานว่า สาเหตุมาจากปัญหาความขัดแย้งเรื่องการฮั๊วประมูลงาน ที่ผู้ตายยื่นซอง และรับเหมางานของ อบจ. และหน่วยงานอื่นอีกหลายโครงการ.</p></body>
</news>
