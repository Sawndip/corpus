<teiHeader>
<fileDesc>
<titleStmt>
  <title>"ระเบียบรัตน์" พา ร.ท.หญิง พร้อมสามี ร้อง กสม. ผลักดัน กม.ขจัดความรุนแรงในที่ทำงาน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-09-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=180756  </bibl>
</sourceDesc>
</fileDesc>
</teiHeader>
<news>
<headline>"<persName>ระเบียบรัตน์</persName>" พา ร.ท.หญิง พร้อมสามี ร้อง กสม. ผลักดัน กม.ขจัดความรุนแรงในที่ทำงาน</headline>
<lead></lead>
<neck></neck>
<body><p><persName>นางระเบียบรัตน์ พงษ์พานิช</persName> นายกสมาคมเสริมสร้างครอบครัวให้อบอุ่นและเป็นสุข พร้อมด้วยร.ท.หญิง ผู้เสียหายที่ถูกพล.อ.ล่วงละเมิดทางเพศ และสามีผู้เสียหาย เข้ายื่นหนังสือต่อ<persName>นางอมรา พงศาพิชญ์</persName> ประธานกรรมการสิทธิ์มนุษยชน เพื่อขอความเป็นธรรม โดย<persName>นางระเบียบรัตน์</persName> กล่าวว่า เรื่องนี้ตนเสียใจมากที่ได้ยินผู้ใหญ่ในกระทรวงกลาโหมบอกว่าเป็นเรื่องส่วนตัว จึงต้องนำเรื่องมาร้องต่อกรรมการสิทธิ์ฯ เพื่อขอให้ช่วยเหลือ ซึ่งการที่ผู้หญิงที่ถูกกระทำลุกขึ้นมาเปิดเผยเรื่องนี้ต่อสังคมไม่ได้ถือว่าเป็นเรื่องที่น่ายินดี มีคนตั้งคำถามกลับมาว่าการออกมาเปิดเผยของ ร.ท.หญิง เพราะต้องการแบล็คเมล์หรือไม่ สิ่งที่เกิดขึ้นทำให้กองทัพเสียหายอย่างหนัก แต่ตนได้หน้าเพียงคนเดียว คำพูดนี้ทำให้คิดว่าตนยังทำได้ไม่ดีพอหรือเปล่า สังคมจึงไม่เห็นว่ามีการล่วงละเมิดทางเพศเกิดขึ้นในที่ทำงาน กรณีลักษณะนี้เชื่อว่าไม่ได้มีแต่ร.ท.หญิงคนเดียว ตนจึงอยากให้คณะกรรมการสิทธิ์ฯ ช่วยผลักดันให้มีพ.ร.บ.ขจัดความรุนแรงในที่ทำงาน โดยในวันพรุ่งนี้จะไปยื่นหนังสือต่อ รมว.พม.ด้วย</p>
<p><persName>นางระเบียบรัตน์</persName> กล่าวว่า จากการทำเรื่องนี้ทำให้ตกใจมาก เมื่อรู้ว่าหากนายทหารระดับนายพลขึ้นไป กระทำความผิดแล้วจะไม่มีบทลงโทษทางวินัยมาจัดการ  โทษสูงสุดคือการว่ากล่าวตักเตือนจากผู้บังคับบัญชา ซึ่งจะแตกต่างจากข้าราการพลเรือนที่ไม่ว่าระดับเสมียนจนถึงระดับปลัดกระทรวง หากทำผิดก็ต้องได้รับโทษทางวินัยตั้งแต่ตักเตือน ให้ออก จนถึงไล่ออก ดังนั้น ในวันพรุ่งนี้จะไปเรียกร้องต่อกรรมาธิการทหาร ของสภาผู้แทนราษฎร์ เพื่อให้ยกร่างระเบียบการลงโทษทางวินัยของทหารในระดับนายพล นอกจากนี้ ในวันนี้ร.ท.หญิงก็ได้ไปให้ปากคำกับคณะกรรมการสอบสวนของกองบัญชาการกองทัพไทย ที่ผบ.สส. เป็นผู้แต่งตั้ง ทำให้ทราบว่าคณะกรรมการฯ ทั้ง 6 คนที่ตั้งขึ้นล้วนเป็นผู้ชาย จึงอยากให้คณะกรรมการสิทธิ์ฯ ช่วยเรียกร้องให้มีการเปลี่ยนแปลงองค์ประกอบของคณะกรรมการฯ ให้มีสัดส่วนของผู้หญิงร่วมด้วย</p>
<p> ด้าน<persName>นางอมรา</persName> กล่าวว่า เห็นใจเพราะเป็นผู้หญิงด้วยกัน เราก็จะรับเรื่องไว้และทำตามขั้นตอน แต่ขอให้อดทน เราจะเป็นกำลังใจให้กับผู้ที่ต่อสู้เรื่องนี้  ทั้งนี้ ทางคณะกรรมการสิทธิ์ฯ จะทำเรื่องไปยังผบ.สส. เพื่อให้มีการเปลี่ยนแปลงกรรมการสอบสวนฯ และจะประสานไปยังพม.ในเรื่องของการผลักดันพ.ร.บ.ขจัดความรุนแรงในสถานที่ทำงาน</p>
<p> ด้านสามีของผู้เสียหาย  (ที่ไม่อยากเปิดเผยชื่อ) กล่าวว่า หลังจากที่ภรรยาออกมาเปิดเผยเรื่องนี้ก็มีโทรศัพท์โทรมาบอกว่ามีเรื่องเกี่ยวกับภรรยาจะเล่าให้ฟัง อยากรู้หรือไม่เดี๋ยวจะมาพบและเล่าให้ฟัง รวมทั้งมีการพูดว่าให้ระวังไว้เดี๋ยวจะฟ้องกลับ ซึ่งไม่รู้ว่าเป็นการข่มขู่หรือไม่ นอกจากนี้ ยังมีรถต้องสงสัยมาจอดซุ่มแถวบริเวณบ้าน ซึ่งได้จดทะเบียนรถและแจ้งความไว้แล้ว ทั้งนี้ การที่ภรรยาออกมาต่อสู้เรื่องนี้ก็ได้ทำใจไว้ตลอดว่าการออกมาต่อสู้ของภรรยาอาจทำให้ถูกลงโทษทางวินัยกลับในข้อหากล่าวหาผู้บังคับบัญชาและทำให้ผู้บังคับบัญชาเสียหาย แต่ก็ได้ทำใจไว้แล้ว และได้บอกว่าถ้าถึงที่สุดก็ให้ภรรยาลาออก อย่างไรก็ตาม ในวันนี้ตนได้ไปร่วมรับฟังการสอบสวนของคณะกรรมการฯ ซึ่งพอจะรู้คำตอบแล้วว่าที่สุดก็คงได้แค่ตักเตือน เพราะการซักถามของคณะกรรมการฯ ไม่ได้บ่งชี้ว่านายพลคนดังกล่าวกระทำผิดจริงหรือไม่</p>
<p> “หลังจากเรื่องนี้ปรากฏต่อสื่อ นายพลคนดังกล่าวก็ไม่ได้ติดต่อมาหาผมอีกเลย <persName>ผมได้โทรไปบอกภรรยาเขาว่าสามีเขาไปทำอะไรกับภรรยาผม</persName> แต่สิ่งที่ได้รับคือ ภรรยาเขาไม่ได้รู้สึกตกใจอะไรเลย ซึ่งผมเสียใจมาก เพราะนายพลคนดังกล่าวก็เป็นเจ้าภาพจัดงานแต่งงานให้ผม ภรรยาผมก็รับใช้ทำงานให้เขามาหลายปี เขาควรจะคิดว่าภรรยาผมเป็นน้องเป็นนุ่ง ” สามีผู้เสียหาย กล่าว</p></body>
</news>
