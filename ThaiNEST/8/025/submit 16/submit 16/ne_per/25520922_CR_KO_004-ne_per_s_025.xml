<teiHeader>
<fileDesc>
<titleStmt>
  <title>โผล่อีกคลิปนร.-นศ.อุตรดิตถ์ตีกันแย่งผู้ชาย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-22 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090922/29478/%e0%b9%82%e0%b8%9c%e0%b8%a5%e0%b9%88%e0%b8%ad%e0%b8%b5%e0%b8%81%e0%b8%84%e0%b8%a5%e0%b8%b4%e0%b8%9b%e0%b8%99%e0%b8%a3.%e0%b8%99%e0%b8%a8.%e0%b8%ad%e0%b8%b8%e0%b8%95%e0%b8%a3%e0%b8%94%e0%b8%b4%e0%b8%95%e0%b8%96%e0%b9%8c%e0%b8%95%e0%b8%b5%e0%b8%81%e0%b8%b1%e0%b8%99%e0%b9%81%e0%b8%a2%e0%b9%88%e0%b8%87%e0%b8%9c%e0%b8%b9%e0%b9%89%e0%b8%8a%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>โผล่อีกคลิปนร.-นศ.อุตรดิตถ์ตีกันแย่งผู้ชาย</headline>
<lead>โผล่อีกคลิป นร.-นศ.ตบตีกันเพื่อแย่งผู้ชาย คราวนี้หนักใช้สวนสาธารณะกลางใจเมืองอุตรดิตถ์ระบายความแค้น ด้านผู้ว่าฯอุตรดิตถ์ เร่งสร้างภูมิคุ้มกัน</lead>
<neck></neck>
<body><p>เมื่อเวลา 11.00 น.วันที่ 22 กันยายน ผู้สื่อข่าวรายงานว่าจากกรณีที่มีคลิปฉาว นักเรียน-นักศึกษาหญิง จากสถาบันการศึกษามีชื่อของ จ.อุตรดิตถ์ ทั้งระดับมัธยมศึกษาและสายอาชีพ นัดหมายสถานที่ลับตาผู้คนเพื่อตกลงเรื่องการแย่งแฟน หรือเพื่อนชายที่กำลังคบหา เมื่อตกลงไม่ได้จึงกลายเป็นคู่อริ ถึงขั้นลงมือตบตีกันจนเลือดตกยางออก โดยได้มีการถ่ายคลิปวิดิโอเหตุการณ์ดังกล่าวไว้ในโทรศัพท์มือถือ
 จากนั้นมีการนำเผยแพร่ส่งต่อทางโทรศัพท์และอีเมลล์ ซึ่งกำลังเป็นที่สนใจของกลุ่มเด็กและเยาวชน ตามสถานศึกษาต่างๆ และถือเป็นการประจานฝ่ายที่พ่ายแพ้ให้ได้รับความเสียหาย
</p>
<p>หลังมีการเผยแพร่คลิปฉาวจำนวน 3 คลิปอย่างต่อเนื่อง ล่าสุดยังมีการนำคลิปในลักษณะเดียวกันอีกจำนวน 2 คลิปถูกนำออกมาเผยแพร่ ซึ่งยังคงเกิดจากปัญหาการแย่งผู้ชาย จากนักศึกษาหญิง 2 สถาบัน คือ วิทยาลัยอาชีวศึกษาและสถาบันเทคโนโลยีมีชื่อของ จ.อุตรดิตถ์ โดยคลิปแรกมีความยาวนาน 2 นาที โดยคู่กรณีเลือกใช้สถานที่สวนสาธารณะกลางใจเมืองอุตรดิตถ์ ช่วงเวลาหลังเลิกเรียน ขณะที่นักเรียน-นักศึกษาจำนวนมากกำลังยืนรอขึ้นรถรับ-ส่งนักเรียนเป็นจำนวนมาก สองนักศึกษาหญิงตบตีกันอย่างเมามันส์ โดยไม่แคร์สายตาผู้คน ขณะเดียวกันก็ไม่มีใครเข้าห้ามปรามแต่อย่างใด
</p>
<p> จนทั้งคู่ไล่ตบตีกันตกไปยังสระน้ำในสวนสาธารณะ ที่เต็มไปด้วยตะไคร้น้ำสีเขียว น้ำลึกประมาณ 1 เมตร แต่ก็ยังไม่วายต่างหยุดตบตีกัน แม้จะเปียกปอนทั้งคู่ ฝ่ายที่ได้เปรียบพยายามจับศีรษะของอีกฝ่ายกดจมน้ำหลายครั้ง และส่งเสียงตะโกนบอกให้เลิกคบชายที่ต่างหมายปอง จากนั้นฝ่ายที่ได้เปรียบก็รีบขึ้นจากน้ำและขึ้นไปนั่งรถรับส่งนักเรียนที่รออยู่
 ส่วนคลิปสอง มีความยาวประมาณ 2 นาที เป็นเหตุการณ์ที่เกิดขึ้นบริเวณหลังห้องเรียนของสถาบันเทคโนโลยีมีชื่อของ จ.อุตรดิตถ์ ระหว่างนักศึกษาหญิงระดับ ปวช.ซึ่งเป็นเพื่อนในห้องเรียนเดียวกัน ในชุดนักศึกษาของสถาบันดังกล่าว โดยมีเพื่อนนักศึกษา จำนวนหนึ่งคอยส่งเสียงเชียร์ทั้งคู่ให้ตบตี ต่อยและตีเข่ากันดังลั่นในคลิป
</p>
<p>จากภาพทั้งคู่ไม่ค่อยอยากจะตบตีกันสักเท่าไหร่ แต่ด้วยเสียงเชียร์ของกลุ่มเพื่อน แต่ก็ทำได้แค่ดึงผมและเหวียงตัวกันไปมาอยู่ที่บริเวณหลังห้องเรียน จนกระทั่งมีเสียงเพื่อนนักศึกษาหญิงคนหนึ่งตะโกนส่งซิกบอกอาจารย์มา เพื่อนนักศึกษาหญิงด้วยกันที่อยู่ในห้องต้องรีบปรี่เข้าห้ามเพื่อนนักศึกษาที่กำลังตบตีให้แยกและเลิกแล้วต่อกัน แต่สุดท้ายห้ามอีกฝ่ายยุ่งเกี่ยวกับแฟนหนุ่มอีกต่อไป
 ผู้สื่อข่าวรายงานว่าหลังจากมีการเผยแพร่คลิปดังกล่าวผ่านสื่อต่างๆ <persName>นายธวัชชัย ฟักอังกูร</persName> ผู้ว่าราชการจังหวัดอุตรดิตถ์ ได้เรียกหน่วยงานที่เกี่ยวข้องเข้าพบที่ศาลากลาง จ.อุตรดิตถ์ โดยเฉพาะ<persName>นายคณิต เอี่ยมระหงษ์</persName> รองผู้ว่าฯอุตรดิตถ์ <persName>นายจักรา วาทหงษ์</persName> หน.ศูนย์ส่งเสริมความประพฤตินักเรียนนักศึกษา สำนักงานเขตพื้นที่การศึกษาอุตรดิตถ์ เขต 1 ( สารวัตรนักเรียน) เพื่อให้เร่งติดตามรายละเอียดข้อเท็จจริงจากผู้บริหารสถานศึกษา เด็กที่ก่อเหตุเป็นการด่วน
</p>
<p>
<persName>นายธวัชชัย</persName> กล่าวว่า กรณีที่มีการนำข่าวเด็กนักเรียนและนักศึกษาตีกันเพื่อแย่งผู้ชาย ทางจังหวัดได้มีการตรวจสอบที่มาของคลิปวิดีโอแล้ว และทราบตัวบุคคลในภาพเป็นใครบ้างชื่อนามสกุลอะไรและสถานที่เกิดเหตุแล้ว ซึ่งนักเรียนนักศึกษาที่ตบตีกันนั้นล้วนแต่เป็นเด็กในสถานศึกษาของจังหวัดอุตรดิตถ์
 ทั้งนี้ เป็นเรื่องที่น่าห่วงว่าเด็กที่ทำอะไรแล้วก็มักจะทำตามกัน ในทางจิตวิทยาเรียกว่า "แฟชั่น" ปัญหาเรื่องที่เกิดขึ้นจะต้องได้รับความร่วมมือกันหลายฝ่ายไม่ใช่เฉพาะครูอาจารย์เท่านั้น อยากฝากร้องขอไปยังผู้ปกครองเด็กนักเรียนนักศึกษาทุกคนให้ช่วยดูบุตรหลานของตนเอง เนื่องจากเด็กในวัยนี้เป็นช่วงหัวเลี้ยวหัวต่อ การที่เด็กมีความประพฤติแบบนี้เป็นสิ่งที่ไม่เหมาะสม โดยเฉพาะผู้หญิงมาตบตีหรือทะเลาะเบาะแว้งกันเพราะแย่งผู้ชาย ซึ่งเป็นสิ่งที่ไม่เหมาะสมกับความเป็นกุลสตรีที่จะต้องเติบโตเป็นผู้ใหญ่ในวันข้างหน้า

</p>
<p> ผู้ว่าฯอุตรดิตถ์ กล่าวว่า ปัญหาเรื่องนี้คงจะต้องใช้มาตรการร่วมกันในหลายมาตรการทั้งในเรื่องของการว่ากล่าวตักเตือน การตัดคะแนนและการสั่งพักการเรียน ในแต่ละมาตรการก็ต้องดูในเรื่องของความผิดในแต่ละขั้นตอนของกรณีไปว่าหนักหรือเบาและก่อเหตุมากี่ครั้ง รวมถึงความประพฤติของเด็กด้วยว่าข้อเท็จจริงความประพฤติเป็นอย่างไรเหตุที่เกิดเพราะอะไร
  โดยสรุปเด็กที่ก่อเหตุจะต้องมีอนาคตและความประพฤติที่ดีด้วย สิ่งที่สำคัญจะต้องมีการรณรงค์ร่วมกันระหว่างเยาวชนด้วยกันเป็นกลุ่มหรือเรียกว่า "เพื่อนรักเพื่อน เพื่อนจึงเตือนเพื่อน" ให้มีการคอยดูแลเพื่อเป็นการเตือนสติซึ่งกันและกันต่อกรณีที่จะกระทำในสิ่งไม่ดี และอะไรเป็นสิ่งที่ดีต่อชีวิตในวัยนี้ เพราะเด็กนักเรียนนักศึกษาจะทำตามกันและเป็นแฟชั่น แต่เป็นแฟชั่นแข่งขันกันในเรื่องคุณงามความดีและประพฤติดี

</p></body>
</news>
