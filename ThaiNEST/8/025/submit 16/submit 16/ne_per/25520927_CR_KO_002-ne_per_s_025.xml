<teiHeader>
<fileDesc>
<titleStmt>
  <title>ฝังระเบิดหลุมศพกดชนวนบึ้มขณะกำนันเยี่ยม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090927/30146/%e0%b8%9d%e0%b8%b1%e0%b8%87%e0%b8%a3%e0%b8%b0%e0%b9%80%e0%b8%9a%e0%b8%b4%e0%b8%94%e0%b8%ab%e0%b8%a5%e0%b8%b8%e0%b8%a1%e0%b8%a8%e0%b8%9e%e0%b8%81%e0%b8%94%e0%b8%8a%e0%b8%99%e0%b8%a7%e0%b8%99%e0%b8%9a%e0%b8%b6%e0%b9%89%e0%b8%a1%e0%b8%82%e0%b8%93%e0%b8%b0%e0%b8%81%e0%b8%b3%e0%b8%99%e0%b8%b1%e0%b8%99%e0%b9%80%e0%b8%a2%e0%b8%b5%e0%b9%88%e0%b8%a2%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>ฝังระเบิดหลุมศพกดชนวนบึ้มขณะกำนันเยี่ยม</headline>
<lead>คนร้ายฝังระเบิดบนหลุมฝังศพพี่ชายกำนัน ต.ตะโล๊ะหะลอ จ.ยะลา ก่อนกดชนวนระเบิดขณะกำนันมาเยี่ยมหลุมฝังศพ อส.คนสนิทรับเคราะห์ดับอนาถ ตร.ตั้ง 2 ปมการเมืองท้องถิ่น-สร้างสถานการณ์ พบเคยถูกปองร้ายมาแล้วเมื่อ 2 ปีก่อนแต่รอดหวุดหวิดเช่นกัน</lead>
<neck></neck>
<body><p>เหตุคนร้ายฝังระเบิดบนหลุมศพหวังสังหารกำนันคนดังที่ จ.ยะลา เปิดเผยขึ้นเมื่อเวลา 13.00 น. วันที่ 27 กันยายน <persName>ร.ต.ท.วิทวัส แก้วเหล้า</persName> ร้อยเวรสถานีตำรวจภูธรจะกว๊ะ อ.รามัน จ.ยะลา ได้รับแจ้งจากชุดรักษาความปลอดภัยหมู่บ้าน บ้านบือแนปูเก๊ะ หมู่ 4 ต.ตะโล๊ะหะลอ อ.รามัน ว่าเกิดเหตุระเบิด ในกุโบร์ฝังศพบ้านบือแนปูเก๊ะ มีผู้ได้รับบาดเจ็บสาหัส 1 คน ชาวบ้านช่วยกันนำตัวส่งโรงพยาบาลรามันแล้ว หลังทราบเหตุจึงนำกำลังเจ้าหน้าที่ตำรวจทหารเข้าตรวจสอบทันที
 เมื่อถึงที่เกิดเหตุ พบชาวบ้านจำนวนมากกำลังมุงดูเหตุการณ์ ทราบชื่อผู้บาดเจ็บคือ <persName>นายอุสมาน สาและดิง</persName> อายุ 38 ปี เป็นอาสาสมัครรักษาดินแดนอำเภอรามัน ทำหน้าที่ดูแลความปลอดภัยให้<persName>นายมะโซ๊ะ มะเก๊ะ</persName> หรือ<persName>กำนันเปาะจิ</persName> ต.ตะโล๊ะหะลอ ซึ่งเป็นกำนันคนดังในพื้นที่ ต่อมา<persName>นายอุสมาน</persName>ทนพิษบาดแผลไม่ไหวเสียชีวิตที่โรงพยาบาลรามัน
</p>
<p>จากการตรวจสอบที่เกิดเหตุใกล้กับหลุมฝังศพ เจ้าหน้าที่พบหลุมระเบิดกว้างประมาณ 1 เมตร ลึก 50 เซนติเมตร มีสะเก็ดระเบิดและเศษกล่องเหล็กขนาดประมาณ 5x6 นิ้ว รวมทั้งเศษถ่านและแผงวงจรโทรศัพท์มือถือโนเกีย รุ่น 1200 จึงเก็บไว้เป็นหลักฐาน เบื้องต้นเชื่อว่าเป็นระเบิดแสวงเครื่องบรรจุในกล่องเหล็กน้ำหนักประมาณ 2 กิโลกรัม จุดชนวนด้วยโทรศัพท์มือถือ
 สอบสวนทราบว่า ก่อนเกิดเหตุ<persName>นายมะโซ๊ะ</persName>มาเยี่ยมหลุมศพพี่ชาย เนื่องจากเป็นวันฮารีรายอแน ของชาวไทยมุสลิม ซึ่งจะเดินทางไปยังกุโบร์เพื่อทำความสะอาดและเยี่ยมหลุมศพของญาติที่ล่วงลับไปแล้ว ขณะที่<persName>นายมะโซ๊ะ</persName>ลงจากรถเพื่อเดินไปยังหลุมฝังศพพี่ชาย ก็เกิดเหตุระเบิดขึ้นเสียงดังสนั่น หลังจากสิ้นเสียงแล้วพบว่า<persName>นายอุสมาน</persName> อส.คนสนิทของ<persName>กำนันเปาะจิ</persName> ได้รับบาดเจ็บ จึงช่วยกันนำส่งโรงพยาบาลรามัน และเสียชีวิตในเวลาต่อมา ส่วน<persName>กำนันเปาะจิ</persName>ไม่ได้รับบาดเจ็บแต่อย่างใด
</p>
<p>เบื้องต้นเจ้าหน้าที่ตั้งประเด็นการลอบสังหารกำนันคนดังในครั้งนี้ไว้ 2 ประเด็น คือ เรื่องการเมืองท้องถิ่นและการสร้างสถานการณ์ของกลุ่มผู้ก่อความไม่สงบในพื้นที่ แต่ให้น้ำหนักประเด็นของการเมืองท้องถิ่นมากกว่า เนื่องจากกำนันเปาะจิเคยถูกลอบวางระเบิดและลอบยิงมาแล้ว 1 ครั้ง เมื่อประมาณ 2 ปีที่ผ่านมา ครั้งนั้นก็ไม่ได้รับบาดเจ็บจนกระทั่งมาเกิดเหตุขึ้นอีกครั้ง
</p></body>
</news>
