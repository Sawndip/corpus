<teiHeader>
<fileDesc>
<titleStmt>
  <title>แกะรอย..."ฆ่า"ผู้ช่วยพยาบาลสาว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-21 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090921/29234/%e0%b9%81%e0%b8%81%e0%b8%b0%e0%b8%a3%e0%b8%ad%e0%b8%a2...%e0%b8%86%e0%b9%88%e0%b8%b2%e0%b8%9c%e0%b8%b9%e0%b9%89%e0%b8%8a%e0%b9%88%e0%b8%a7%e0%b8%a2%e0%b8%9e%e0%b8%a2%e0%b8%b2%e0%b8%9a%e0%b8%b2%e0%b8%a5%e0%b8%aa%e0%b8%b2%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>แกะรอย..."ฆ่า"ผู้ช่วยพยาบาลสาว</headline>
<lead>เกือบสัปดาห์แล้วที่ ...<persName>น.ส.ศิริวรรณ หรือ เล็ก ทำจะดี</persName> อายุ 29 ปี ผู้ช่วยพยาบาล แผนกผู้ป่วยนอก โรงพยาบาลภัทร-ธนบุรี ถูกคนร้ายบุกเข้าภายในห้องพักดี 2 ชั้น 4 ภายในหอพักไม่มีชื่อ เลขที่ 29/200 ซ.คุณพระ หมู่ 5 ต.คลองหลวง อ.คลองหลวง จ.ปทุมธานี แล้วลงมือทำร้ายร่างกายจนเสียชีวิตบนเตียงนอนสีแดง ขณะที่เธอสวมชุดเครื่องแบบพยาบาลสีขาว และกำลังเตรียมตัวไปทำงานที่โรงพยาบาล ตอนรุ่งเช้าของวันที่ 17 กันยายน 2552</lead>
<neck></neck>
<body><p>ร่างที่ไร้วิญญาณของเธอนอนคว่ำหน้าอยู่บนเตียง ถูกมัดมือด้วยกางเกงสีขาว ขาทั้งสองข้างถูกมัดด้วยสายสะพายกระเป๋าหนัง มีผ้าห่มสีแดงคลุมใบหน้า ตามร่างกายเป็นแผลและมีรอยเขียวช้ำจากการถูกบีบคอจนกระดูกคอหัก พบรอยเขียวช้ำบริเวณสะโพก แขนซ้าย ซึ่งแพทย์ระบุถึงสาเหตุการเสียชีวิต เพราะขาดอากาศหายใจไม่ต่ำกว่า 3-4 ชั่วโมง แต่ไม่มีร่องรอยการถูกข่มขืน ส่วนการตรวจสอบในห้องไม่พบร่องรอยการรื้อค้นทรัพย์สิน มีเพียงแต่รอยต่อสู้บนที่นอนเท่านั้น
 นั่นหมายความว่า ก่อนเหยื่อจะออกไปทำงานตามปกติ แต่เจอคนรู้จักก็เลยเปิดประตูให้...จนนำไปสู่คดีฆาตกรรมสะเทือนขวัญ !?!
</p>
<p>คดีฆาตกรรมรายนี้ <persName>พล.ต.ต.วิทยา ประยงค์พันธ์</persName> ผบก.ภ.จว.ปทุมธานี สั่งการให้ <persName>พ.ต.อ.นันทชาติ ศุภมงคล</persName> รองผบก.ภ.จว.ปทุมธานี ควบคุมการสืบสวน ซึ่งนำทีมสืบสวนโดย <persName>พ.ต.อ.นครพัฒน์ พรหมพันธุ์</persName> ผกก.สภ.คลองหลวง และ <persName>พ.ต.ท.ธีรพรรดิ์ บัณฑิโตหิรัญโชติ</persName> สว.สส. พร้อมฝ่ายสืบสวนเร่งคลี่คลายคดีอย่างเร่งด่วน
 โดยทีมสืบสวนพยายามวิเคราะห์อุปนิสัยของเหยื่อ รวมถึงการรวบรวมพยานหลักฐานในที่เกิดเหตุ จึงตั้งเป้าแกะรอยไล่ล่าคนร้ายไว้ 2 กลุ่ม คือบุคคลในหอพัก และบุคคลใกล้ชิด ที่มีส่วนรู้เห็นในคดี!!
 หลังจากทราบอุปนิสัยของ <persName>น.ส.ศิริวรรณ</persName> จากญาติและเพื่อนสนิทที่มาให้การที่เป็นประโยชน์ต่อรูปคดี ทำให้ทราบว่า เหยื่อรายนี้มีอุปนิสัยเป็นคนเรียบร้อย ไม่ค่อยสุงสิงกับใครมากนัก ส่วนเวลาทำงานจะมาและกลับตรงเวลาเสมอ และหลังเลิกงานจะกลับหอพักที่อยู่ฝั่งตรงข้ามของโรงพยาบาลทันที นอกจากนี้เวลาใครมาหาที่ห้องพักมักจะสอบถามก่อนเปิดประตูห้องให้ผู้ที่มาหาเข้ามาข้างใน อีกทั้งพยานแวดล้อมในที่เกิดเหตุให้ข้อมูลว่าเหยื่อมักมีปากเสียงกับเพื่อนชายค่อนข้างบ่อย แต่พยานก็ไม่ได้สนใจมากนัก
</p>
<p>นอกจากนี้ คำให้การของเพื่อนชายคนหนึ่ง ซึ่งเป็นอาจารย์อยู่ที่มหาวิทยาลัยธรรมศาสตร์ วิทยาเขตรังสิต อ้างว่า เมื่อวันที่ 16 กันยายนที่ผ่านมา เป็นวันหยุดของ <persName>น.ส.ศิริวรรณ</persName> จึงเดินทางมาพบที่ห้องพักเวลาประมาณบ่ายโมงและกลับไปตอนบ่าย 3 โมง โดยไม่ได้มีเหตุโกรธเคืองกันหรือทะเลาะกันแต่อย่างใด และเช้าวันเกิดเหตุได้โทรศัพท์มาคุยกับ <persName>น.ส.ศิริวรรณ</persName> ซึ่งบอกว่ากำลังแต่งตัวจะไปทำงานตามปกติก่อนจะวางสายไป จนกระทั่งเวลาบ่าย 2 โมง <persName>น.ส.มริดา จำพันธ์</persName> เพื่อนร่วมงาน <persName>น.ส.ศิริวรรณ</persName>โทรศัพท์มาบอกว่า <persName>น.ส.ศิริวรรณ</persName> ยังมาไม่ถึงโรงพยาบาล จึงรีบเดินทางมาดูพบว่าประตูห้องถูกล็อกมาจากข้างในจึงเคาะประตูเรียกอยู่นาน แต่ไม่มีเสียงตอบรับจึงใช้กุญแจสำรองไขเข้าไปพบว่า<persName>น.ส.ศิริวรรณ</persName> ถูกฆ่ามัดมือมัดเท้าเสียชีวิตไปแล้ว
</p>
<p>ด้านทีมสืบสวนได้ตั้งข้อสังเกตพฤติกรรมของคนร้ายรายนี้ ว่าหลังเกิดเหตุหากคนร้ายล็อกประตูจากด้านใน คนร้ายจะออกจากห้องทางใด ทั้งที่หอพักสูง 6 ชั้น ห้องเกิดเหตุอยู่ชั้น 4 ถือว่าค่อนข้างสูง ที่สำคัญกล้องวงจรปิดที่อยู่บริเวณชั้นล่างไม่สามารถจับผู้ต้องสงสัยได้ หรืออาจมีทางเป็นไปได้ที่คนร้ายลงมือฆ่าเหยื่อเสร็จออกจากห้องเกิดเหตุแล้วล็อกประตูเดินลงมาชั้น 2 ของหอพักแล้วปีนออกนอกหน้าต่างชั้นสอง ทำให้กล้องวิดีโอวงจรปิดไม่สามารถบันทึกภาพไว้ได้

</p>
<p>“คดีนี้ต้องสืบสวนสอบสวนให้ได้พยานหลักฐานที่ชัดเจน ตอนนี้สั่งการให้ชุดสืบสวนเรียกสอบผู้ที่เข้าออกภายในหอพักก่อนที่เหยื่อจะถูกฆ่า พร้อมเรียกผู้ใกล้ชิดกับผู้ตายที่คบหากันมาสอบสวนด้วย และได้ทำหนังสือทางราชการขอความร่วมมือไปยังผู้ให้บริการโทรศัพท์มือถือ พบว่าโทรศัพท์ของเหยื่อรับสายครั้งสุดท้ายเมื่อเวลาประมาณ 21.00 น. วันที่ 16 กันยายน และโทรศัพท์ออกช่วงเช้าวันที่ 17 กันยายน ก่อนจะถูกฆ่าตาย เชื่อว่าคดีนี้น่าจะคลี่คลายได้ไม่ยากนัก” <persName>พล.ต.ต.วิทยา</persName> บอกกับ "คม ชัด ลึก"
 <persName>พล.ต.ต.วิทยา</persName> ยังบอกอีกว่า เหยื่อรายนี้มีอุปนิสัยใจคอดี ไม่เคยมีปัญหากับใคร เบื้องต้นเชื่อว่าคนร้ายที่ก่อเหตุน่าจะเป็นคนใกล้ตัว ทั้งนี้ เมื่อประมาณ 1 ปีที่ผ่านมาเหยื่อเพิ่งเลิกกับแฟนเก่า และมาคบหากับเพื่อนชายซึ่งเป็นอาจารย์ได้ประมาณ 4-5 เดือน แต่ต้องสอบสวนเพิ่มว่า <persName>น.ส.ศิริวรรณ</persName>มีแฟนหรือเพื่อนชายคนอื่นหรือไม่ และอีกประเด็นอาจจะเป็นการชิงทรัพย์ คนร้ายเข้ามาเจอเหยื่อพอดีจึงเกิดการต่อสู้กันและถูกฆาตกรรมในที่สุด   
</p></body>
</news>
