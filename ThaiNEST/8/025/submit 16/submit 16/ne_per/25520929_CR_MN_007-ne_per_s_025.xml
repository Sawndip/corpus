<teiHeader>
<fileDesc>
<titleStmt>
  <title>รวบอดีตคนขับรถปูนนครหลวงติดคดีลักทรัพย์นายหนีศาล!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-29 17:20:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000114428  </bibl>
</sourceDesc>
</fileDesc>
</teiHeader>
<news>
<headline>รวบอดีตคนขับรถปูนนครหลวงติดคดีลักทรัพย์นายหนีศาล!</headline>
<lead>กองปราบรวบอดีตพนักงานขับรถผู้บริหาร “ปูนซีเมนต์นครหลวง” ลักเอทีเอ็มนาย กดปรื้ด 55 ครั้ง เกือบ 2.75 ล้านบาท แต่หนีคดีในการต่อสู้ชั้นศาลฎีกา จนมาถูกจับได้ เจ้าตัวอ้างไม่มีเงินจ้างว่าความ จึงหนีมาขับแท็กซี่ แถมเก็บบัตรวีซ่าชาวต่างชาติไปแอบรูด ตำรวจเตรียมแจ้งข้อหาเพิ่ม</lead>
<neck></neck>
<body><p>วันนี้ (29 ก.ย.) ที่ กองปราบปราม เมื่อเวลา 15.00 น. <persName>พ.ต.อ.พรศักดิ์ สุรสิทธิ์</persName> ผกก.1 บก.ป. พร้อมด้วย <persName>พ.ต.ท.ธีรเดช ธรรมสุธีร์</persName> <persName>พ.ต.ท.เขตขัณฑ์ บำรุงรัตน์</persName> รอง ผกก.1 บก.ป. และ <persName>พ.ต.ต.สุทธิเวท บุญยรัตกลิน</persName> สว.กก.1 บก.ป.นำกำลังจับกุม <persName>นายสงวนศักดิ์ หรือ อาร์ต พิกุลหอม</persName> อายุ 41 ปี อยู่บ้านเลขที่ 135/6 ถนนบรมราชชนนี แขวงอรุณอมรินทร์ เขตบางกอกน้อย กทม.ผู้ต้องหาตามหมายจับศาลอาญากรุงเทพใต้ ที่ 430/2552 ลงวันที่ 2 กรกฎาคม 2552 ข้อหาความผิดต่อเจ้าพนักงานในการยุติธรรม, ลักทรัพย์ และความผิดเกี่ยวกับบัตรอิเล็กทรอนิกส์ จับกุมได้ที่บริเวณตลาดถนอมมิตร ถนนรามอินทรา แขวงท่าแร้ง เขตบางเขน กทม.ขณะที่ผู้ต้องหากำลังเข้าสมัครงานในตำแหน่งพนักงานขับรถที่บริษัทเอกชนแห่งหนึ่ง        </p>
<p>ทั้งนี้ เมื่อปี 2550 <persName>นายสงวนศักดิ์</persName> ซึ่งเป็นอดีตพนักงานขับรถผู้บริหาร บริษัท ปูนซีเมนต์นครหลวง จำกัด (มหาชน) ได้ขโมยบัตรเอทีเอ็มของนายจ้างไปกดเงินตามสถานที่ต่างๆ ครั้งละ 50,000 บาท รวม 55 ครั้ง เป็นเงินเกือบ 2.75 ล้านบาท ต่อมาเมื่อวันที่ 13 กุมภาพันธ์ 2550 ตำรวจ สน.ลุมพินี สามารถจับกุม นายสงวนศักดิ์ ไว้ได้ พร้อมกับตั้งข้อหาลักทรัพย์นายจ้างในเวลากลางคืน โดยเจ้าตัวรับสารภาพในชั้นสอบสวนว่านำเงินไปเที่ยวสถานบริการ และแจกเงินให้สาวไคโยตี้ ซึ่งคดีดังกล่าวศาลชั้นต้นพิพากษาจำคุก 20 ปี จากนั้น นายสงวนศักดิ์ ได้ยื่นอุทธรณ์คดี แต่ศาลอุทธรณ์พิพากษายืนตามศาลชั้นต้น ระหว่างที่ <persName>นายสงวนศักดิ์</persName> ต่อสู้คดีในชั้นฎีกา ได้หลบหนีคดีโดยไม่มาพบศาลตามนัด</p>
<p>สอบสวน <persName>นายสงวนศักดิ์</persName> ให้การว่า ในช่วงที่ตนต่อสู้คดีที่ศาลฎีกา ทนายความได้เรียกเงินค่าว่าความต่อสู้คดีจำนวน 2 แสนบาท แต่ตนมีเพียง 1.5 แสนบาทเท่านั้น นอกจากนี้ นายประกันซึ่งนำโฉนดที่ดินมาประกันตัวระหว่างสู้คดีต่อศาลฎีกา เรียกเงินอีก 5 แสนบาท ซึ่งตนไม่มีให้ จึงหลบหนีมาขับรถแท็กซี่ โดยระหว่างที่ขับรถแท็กซี่ ได้พบบัตรวีซ่าใบหนึ่งของผู้โดยสารชาวต่างชาติที่ทำตกอยู่บนรถ จึงนำมารูดซื้อสินค้าและเติมน้ำมันครั้งละ 500-1,000 บาท รวมกว่า 5,000 บาท</p>
<p>จากการตรวจสอบของเจ้าหน้าที่ในเบื้องต้น พบว่า บัตรที่ผู้ต้องหานำมาใช้เป็นบัตร VISA BBVA Banco Frarce’s ของประเทศอาร์เจนตินา โดยมี <persName>นายอูซาน อีลิค เม็กซ์</persName> (<persName>MR.UZAN ERIC MAX</persName>) เป็นเจ้าของบัตรดังกล่าว ซึ่งขณะนี้อยู่ระหว่างตรวจสอบการใช้บัตร และติดตามเจ้าของบัตร และธนาคารผู้เสียหาย เพื่อให้มาแจ้งความดำเนินคดีกับผู้ต้องหาอีกคดี จากนั้นได้ส่งตัวผู้ต้องหาให้ศาลอาญากรุงเทพใต้ดำเนินคดีต่อไป</p></body>
</news>
