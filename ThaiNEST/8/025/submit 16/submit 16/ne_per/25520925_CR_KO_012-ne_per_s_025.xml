<teiHeader>
<fileDesc>
<titleStmt>
  <title>ปปช.เปิดผลงานวิจัยรุมยำพฤติกรรมตำรวจเละ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090925/29979/%e0%b8%9b%e0%b8%9b%e0%b8%8a.%e0%b9%80%e0%b8%9b%e0%b8%b4%e0%b8%94%e0%b8%9c%e0%b8%a5%e0%b8%87%e0%b8%b2%e0%b8%99%e0%b8%a7%e0%b8%b4%e0%b8%88%e0%b8%b1%e0%b8%a2%e0%b8%a3%e0%b8%b8%e0%b8%a1%e0%b8%a2%e0%b8%b3%e0%b8%9e%e0%b8%a4%e0%b8%95%e0%b8%b4%e0%b8%81%e0%b8%a3%e0%b8%a3%e0%b8%a1%e0%b8%95%e0%b8%b3%e0%b8%a3%e0%b8%a7%e0%b8%88%e0%b9%80%e0%b8%a5%e0%b8%b0.html  </bibl>
</sourceDesc>
</fileDesc>
</teiHeader>
<news>
<headline>ปปช.เปิดผลงานวิจัยรุมยำพฤติกรรมตำรวจเละ</headline>
<lead>ป.ป.ช.เปิดผลงานวิจัย รุมยำพฤติกรรมตำรวจเละ แฉมีทั้งการซ้อมผู้ต้องหา การเป่าคดี การตั้งตู้แดงเก็บเงิน ชี้ตำรวจจบใหม่มีค่านิยมอยากตามก้นนาย หวังก้าวหน้าเร็วกว่าปกติ ห่วงคนหนีอาชีพตำรวจเพราะเงินเดือนน้อยเบื่อวิ่งเต้น แนะให้มีองค์กรอิสระเลือกผบ.ตร.</lead>
<neck></neck>
<body><p>เมื่อเวลา 09.00 น.วันที่ 25 ก.ย.ที่โรงแรมรอยัล ริเวอร์ สำนักงานคณะกรรมการป้องกันและปราบปรามการทุจริตแห่งชาติ(ป.ป.ช.)จัดบรรยายและนำเสนอผลการศึกษาเรื่อง “มาตรการป้องกันเพื่อปรับปรุงกระบวนการใช้อำนาจเกินขอบเขต กรณีเจ้าพนักงานตำรวจใช้อำนาจหน้าที่โดยมิชอบ” โดย<persName>พ.ต.ท.เกษมศานต์ โชติชาครพันธ์</persName> รักษาการรองคณบดีคณะรัฐประศาสนศาสตร์ สถาบันบัณฑิตพัฒนบริหารศาสตร์ กล่าวว่า จากการศึกษาวิจัยพบว่า รูปแบบการประพฤติมิชอบของตำรวจ ประกอบด้วย
</p>
<p>1.การใช้อำนาจหน้าที่เกินขอบเขต เช่น ซ้อม ทรมาน เพื่อให้ผู้ต้องการรับสารภาพ การวิสามัญฆาตกรรมโดยมิชอบ 2.การละเว้นการปฏิบัติหน้าที่โดยมิชอบ โดยเฉพาะการไม่รับคำร้องทุกข์ หรือ เป่าคดี เมื่อมีผู้มาแจ้งความร้องทุกข์ ซึ่งมีสาเหตุมาจากปริมาณคดีมาก ไม่สมดุลกับพนักงานสอบสวน การกำหนดยอดคดีในแต่ละปี ทำให้มีการกดตัวเลขคดีไม่ให้เกินเป้าหมายที่กำหนด และความยุ่งยากในการทำสำนวน รวมถึงกรณีที่ตำรวจใช้อำนาจหน้าที่เอื้อประโยชน์ให้บุคคลอื่น เช่น การเรียกรถยก กรณีเกิดอุบัติเหตุ เพื่อรับเปอร์เซ็นต์จากบริษัทรถยก ซึ่งจะมีการเรียกเก็บเงินค่ายกรถจากเจ้าของรถในราคาสูง
 <persName>พ.ต.ท.เกษมศานต์</persName> กล่าวว่า นอกจากนี้ยังมีพฤติกรรมที่ยังคลุมเครือว่า เป็นการทุจริตหรือไม่ เช่น การรับสินน้ำใจจากร้านค้า การรับเงินจากห้างสรรพสินค้าใหญ่ เพื่ออำนวยความสะดวกด้านการจราจร และการเก็บเงินค่าตู้แดงในจุดเสี่ยงต่อการเกิดอาชญากรรม บางครั้งมีการไปติดตามบ้านบุคคลต่างๆ โรงงาน เพื่อให้ตำรวจเรียกเก็บค่าตู้แดงเป็นรายเดือน แต่ตำรวจส่วนใหญ่มองว่า ไม่ใช่การทุจริตคอรัปชั่น เพราะมีการนำเงินที่ได้ไปใช้ภายในสถานีตำรวจนั้นๆ
</p>
<p><persName>พ.ต.ท.เกษมศานต์</persName> กล่าวว่า ส่วนปัจจัยที่เอื้อให้เกิดพฤติกรรมการใช้อำนาจหน้าที่โดยมิชอบของตำรวจนั้น มีทั้งการที่ตำรวจได้รับเงินเดือนน้อย หาเทียบกับหน่วยงานด้านกระบวนยุติธรรมในระดับเดียวกัน การสมยอมระหว่างตำรวจกับผู้กระทำผิด ในลักษณะที่เรียกว่า “เมื่อมีการเสนอ จึงมีการสนอง” รวมถึงกรณีนโยบายทางการเมืองก็มีส่วนเอื้อให้ตำรวจปฏิบัติหน้าที่โดยมิชอบ เช่น การประกาศสงครามยาเสพติด นอกจากนี้ยังพบว่า บุคคลที่มีอิทธิพลต่อการแต่งตั้งโยกย้ายตำรวจมี 3 กลุ่มได้แก่ 1.กลุ่มพ่อค้าที่มีความสนิทกับตำรวจระดับสูง 2.นักการเมือง 3.เจ้านายหรือผู้บังคับบัญชาเก่า ขณะที่ค่านิยมของตำรวจจบใหม่ทั้งจากโรงเรียนนายร้อยตำรวจและมหาวิทยาลัย มี 3 อย่างคือ 1.ขอไปอยู่ตำแหน่งที่สามารถหาผลประโยชน์ได้มาก 2.ขอไปติดตามนาย เพราะก้าวหน้าเร็วกว่า และ 3.ประกอบอาชีพอื่นควบคู่ไปกับอาชีพตำรวจ ถือเป็นค่านิยมที่น่าตกใจมาก ทำให้น่ากังวลว่า สตช.จะขาดตำรวจมืออาชีพในอนาคต
 “สิ่งที่น่าเป็นห่วงอย่างยิ่งคือ เรื่องวัฒนธรรมของตำรวจ จากการทำวิจัยสอบถามความเห็นของตำรวจพบว่า ผู้บังคับบัญชาที่ดีในสายตาตำรวจ ไม่ใช่คนที่ทำงานตรงไปตรงมา ซื่อสัตย์ แต่ต้องเป็นคนที่ใจถึง พึ่งได้ นับเป็นเรื่องน่ากังวลใจมากของ สตช. นอกจากนี้ยังพบว่า ปัจจุบันตำรวจหนีออกจากอาชีพนี้ไปประกอบอาชีพอื่นจำนวนมาก เพราะอาชีพอื่นเติบโตได้เร็วกว่า ไม่ต้องวิ่งเต้น และยังมีเงินเดือนและฐานะทางสังคมดีกว่า นอกจากนั้นยังมีค่านิยมในเรื่องความฟุ้งเฟ้อ หรือการมีเมียน้อยหลายคน ซึ่งเป็นทัศนคติที่น่าเป็นห่วง” <persName>พ.ต.ท.เกษมศานต์</persName> กล่าว
</p></body>
</news>
