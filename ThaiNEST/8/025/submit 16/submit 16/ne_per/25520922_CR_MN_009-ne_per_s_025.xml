<teiHeader>
<fileDesc>
<titleStmt>
  <title>รวบขี้ยามือเผาชุมชนคลองพระโขนง รับโกรธแค้นส่วนตัว!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2552-09-22 17:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000111001  </bibl>
</sourceDesc>
</fileDesc>
</teiHeader>
<news>
<headline>รวบขี้ยามือเผาชุมชนคลองพระโขนง รับโกรธแค้นส่วนตัว!</headline>
<lead>รวบขี้ยามือจุดไฟเผาชุมชนกลางคลองพระโขนง ผลาญบ้านเรือนประชาชนไปกว่า 40 หลังคาเรือน เจ้าตัวรับโกรธแค้นชาวบ้าน แจ้งตำรวจให้มาจับก่อนหน้านี้ จึงราดน้ำมันใส่บ้านต้นเพลิงจุดไฟเผา แล้วเผ่นหนีหลบเข้าไปบำบัดยาเสพติดที่วัดธาตุทอง จนถูกจับกุม</lead>
<neck></neck>
<body><p>จากกรณีเกิดเหตุเพลิงไหม้ชุมชนเกาะกลางคลองพระโขนง เมื่อเวลา 03.30 น.วันนี้ ทำให้บ้านเรือนประชาชนถูกเพลิงเผาผลาญไปหลายหลังคาเรือน แต่ไม่มีผู้บาดเจ็บ หรือเสียชีวิต ตามข่าวที่เสนอไปแล้วนั้น                วันนี้ (22 ก.ย.) เมื่อเวลา 08.30 น.<persName>นางทยา ทีปสุวรรณ</persName> รองผู้ว่าฯ กทม.เดินทางเข้าตรวจสอบจุดที่เกิดเหตุเพลิงไหม้พร้อมกับนำสิ่งของบรรเทาทุกข์มอบให้แก่ผู้ประสบภัย นอกจากนี้ ยังมีเจ้าหน้าที่จากหน่วยงานต่างๆ ทั้งของสำนักงานเขตคลองเตย มูลนิธิปอเต็กตึ๊ง และหน่วยกู้ภัยอื่นๆ อีกหลายหน่วยงาน ทยอยเข้ามาตั้งศูนย์ให้ความช่วยเหลือผู้ที่เดือดร้อน และตั้งเต็นท์รับลงทะเบียนประชาชนแล้ว</p>
<p>ด้าน <persName>นายบัณฑิต วินิจฉัยกุล</persName> ผอ.เขตคลองเตย กล่าวว่า เหตุเพลิงไหม้เมื่อคืนที่ผ่านมา ใช้เวลาประมาณ 1 ชั่วโมง จึงสามารถควบคุมเพลิงไว้ได้ จากการตรวจสอบที่เกิดเหตุ เบื้องต้นคาดว่าน่าจะมีบ้านถูกเพลิงเผาไปประมาณ 40 หลังคาเรือน ส่วนตัวเลขผู้บาดเจ็บหรือเสียชีวิต ขณะนี้ยังไม่มีใครเข้ามาแจ้งแต่อย่างใด ส่วนสาเหตุยังอยู่ในระหว่างการสืบสวนสอบสวน แต่เบื้องต้นชาวบ้านระบุว่า เกิดจากวัยรุ่นที่ติดยาที่อาศัยอยู่บ้านต้นเพลิง ในบ้านเลขที่ 184 ใช้น้ำมันราด แล้วจุดไฟเผาบริเวณด้านหน้าบ้าน ซึ่งเป็นบ้านที่เปิดให้เช่า จากนั้นก็หลบหนีไป และยังไม่สามารถตามจับตัวได้ในขณะนี้ อย่างไรก็ตาม ข้อเท็จจริงของการเกิดเหตุเพลิงไหม้นั้น ต้องรอผลการสอบสวนของ จนท.ตำรวจ อีกครั้งว่า จะเป็นการวางเพลิง ตามที่ชาวบ้านระบุหรือไม่                ด้าน <persName>นางละเอียด สายสัมพันธ์</persName> อายุ 63 ปี ชาวบ้านภายในชุมชน กล่าวว่า ช่วงเกิดเหตุกำลังนอนอยู่ ได้ยินเสียงคนตะโกนว่าไฟไหม้ตกใจตื่น แล้ววิ่งออกมานอกบ้าน ซึ่งพบว่าไฟลามเกือบถึงบ้านแล้ว จากนั้นหลานชายได้ดึงมือตนบอกให้หนี จึงไม่ได้หยิบทรัพย์สินใดๆติดตัวออกมา ตอนนี้ก็แทบสินเนื้อประดาตัว บ้านก็ถูกไฟไหม้หมด ครอบครัวตนซึ่งอาศัยกันอยู่ 5 ครอบครัว มีฐานะยากจน ตนก็ช่วยน้องสาวขายของชำพอมีพอใช้ไปแต่ละวัน ส่วนบ้านหลังนี้ก็อาศัยอยู่กันมาหลายชั่วคนแล้ว ตั้งแต่รุ่นตายายของตน จึงรู้สึกเสียดายมาก</p>
<p>ผู้สื่อข่าวรายงานว่า เหตุเพลิงไหม้ครั้งนี้ ชาวบ้านต่างพูดเป็นเสียงเดียวกันว่า สาเหตุน่ามาจาก<persName>นายต้น</persName> ซึ่งอาศัยอยู่บ้านต้นเพลิงเป็นคนจุดไฟเผา โดยชาวบ้านระบุว่า <persName>นายต้น</persName> เคยมีประวัติติดคุกในคดียาเสพติดมาแล้วหลายครั้ง และมักจะเสพยาจนเป็นที่เอือมระอาของชาวบ้านในชุมชนดังกล่าว ก่อนหน้านี้ เคยพยายามจุดไฟเผาบ้านตัวเองมาแล้ว แต่ชาวบ้านช่วยกันดับไว้ได้                ต่อมาเวลา 11.30 น. <persName>พ.ต.อ.พงษ์สยาม มีขันทอง</persName> ผกก.สน.พระโขนง พร้อมเจ้าหน้าที่ฝ่ายสืบสวน สน.พระโขนง ร่วมกันทำการจับกุมตัว <persName>นายอาทิตย์ แซ่บาง</persName> อายุ 34 ปี ได้ที่วัดธาตุทอง แขวงพระโขนงเหนือ เขตวัฒนา ก่อนควบคุมตัวมาทำการสอบปากคำที่ สน.พระโขนง                <persName>พ.ต.อ.พงษ์สยาม</persName> เปิดเผยว่า หลังเกิดเหตุเพลิงไหม้เมื่อช่วงเช้าที่ผ่านมา เจ้าหน้าที่ได้ทำการสืบสวนจนพบบ้านต้นเพลิง จากนั้นจึงได้ทำการสอบปากคำพยาน ก็พบว่า เห็นผู้ต้องหาราดน้ำมันใส่บ้านหลังที่เป็นต้นเพลิงแล้วจุดไฟเผา จนกระทั่งไฟลุกลามไหม้ชุมชนดังกล่าว หลังจากนั้น ผู้ต้องหาก็ได้หลบเข้าไปรับการบำบัดยาเสพติดที่วัดธาตุทอง จึงได้เข้าจับกุมตัว ซึ่งจากการสอบปากคำผู้ต้องหาได้ให้การรับสารภาพ ว่า เป็นผู้ลงมือวางเพลิงจริง เนื่องจากโกรธแค้นชาวบ้านในชุมชนที่เคยไปแจ้งความให้ตำรวจ สน.คลองตัน มาจับกุมตัวเมื่อไม่นานมานี้ เบื้องต้นได้แจ้งข้อหาวางเพลิง ก่อนส่งตัวดำเนินคดีตามกฎหมายต่อไป</p></body>
</news>
