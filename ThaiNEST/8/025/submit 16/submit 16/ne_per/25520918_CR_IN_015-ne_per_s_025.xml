<teiHeader>
<fileDesc>
<titleStmt>
  <title>รองสุเทพฯเปรยอยากกราบแดงหยุดก่อม็อบ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-09-18 08:10:54  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=190254  </bibl>
</sourceDesc>
</fileDesc>
</teiHeader>
<news>
<headline><persName>รองสุเทพฯ</persName>เปรยอยากกราบแดงหยุดก่อม็อบ</headline>
<lead><persName>รองนายกฯสุเทพ</persName> เปรย อยากจุดธูปกราบเสื้อแดงหากทำให้ยุติการชุมนุมได้ พร้อมกับชับเจ้าหน้าหให้ใช้กฎหมายควบคุม ขณะเจ้าหน้าที่ตำรวจ 1 กองร้อย รักษาความปลอดภัยเข้ม บ้านสี่เสาเทเวศร์</lead>
<neck></neck>
<body><p> ภายหลัง รัฐบาล ประกาศใช้ พ.ร.บ.ความมั่นคงฯ โดยวันนี้เป็นวันแรก เพื่อเตรียมใช้ควบคุมการชุมนุมของกลุ่มคนเสื้อแดง ในวันพรุ่งนี้ บรรยากาศบริเวณหน้าบ้านพักสี่เสาเทเวศร์ ซึ่งเป็นบ้านพักของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ มีเจ้าหน้าที่ตำรวจ จำนวน 1 กองร้อย จากกองบังคับการตำรวจนครบาล 9 คอยรักษาความปลอดภัยอยู่บริเวณโดยรอบหน้าบ้านพัก และทั้งนี้ หน้าบ้านพักได้ ตั้งกำแพงปูน บาริเออร์ มาวางกั้นไว้โดยตลอด พร้อมทั้งรั้วเหล็กที่วางอยู่ ด้านในอีกชั้นหนึ่ง โดยเหตุการณ์ยังเป็นไปปกติ และเป็นไปด้วยความสงบเรียบร้อย ยังไม่พบว่า มีกลุ่มประชาชนรวมตัวกันชุมนุมแต่อย่างใด  ขณะที่ การจราจร บริเวณ ถ.ศรีอยุธยา และ ถ.สามเสน ยังคงเปิดถนนใช้การได้ตามปกติ ซึ่งพบว่ามีจำนวนรถมากและทำให้เคลื่อนตัวได้ช้า</p>
<p> <persName>รองนายกฯสุเทพ</persName> เปรย อยากจุดธูปกราบเสื้อแดงหากทำให้ยุติการชุมนุมได้ </p>
<p><persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง ในฐานะ ผู้อำนวยการศูนย์รักษาความสงบเรียบร้อย หรือ ศอ.รส. กล่าวถึงการชุมนุมของกลุ่มคนเสื้อแดง ในวันพรุ่งนี้ว่า ได้ซักซ้อมทำความเข้าใจกับเจ้าหน้าที่ผู้ปฏิบัติงาน ว่าให้เน้นเรื่องกฎหมาย พร้อมต้องเคารพสิทธิประชาชน ขณะที่จะไม่มีการใช้อาวุธร้ายแรง แต่จะมีเพียงโล่และกระบองเท่านั้นทั้งนี้ ยืนยันว่า จะใช้แนวทางปฏิบัติตามหลักสากล เริ่มตั้งแต่การเจรจา การผลักดัน และการจับกุมแกนนำ ส่วนการใช้ อาวุธปืนและกระสุนยางนั้น จะเป็นวิธีการสุดท้ายเพื่อไม่ให้ประชาชนได้รับบาดเจ็บ ขณะเดียวกัน เจ้าหน้าที่จะบันทึกภาพวิดีโอไว้เพื่อป้องกันการทำผิดกฎหมาย ซึ่งตนยอมรับว่าห่วงกลุ่มการ์ดคนเสื้อแดง ที่มีการจ้างวานมานั้น อาจจะสร้างแรงยั่วยุให้เกิดขึ้นได้ อย่างไรก็ตาม หากมีความเป็นไปได้ ตนก็อยากจุดธูปเทียนกราบไหว้กลุ่มคนเสื้อแดง ว่าอย่ามาชุมนุม   นอกจากนี้ รองนายกรัฐมนตรี ด้านความมั่นคง กล่าวถึงกรณีที่ <persName>นายณัฐวุฒิ ใสยเกื้อ</persName> แกนนำกลุ่มคนเสื้อแดง ระบุว่า จะมีทหารสวมเสื้อแดงมาสร้างสถานการณ์ความวุ่นวายให้เกิดขึ้นว่า ไม่มีความจริง เพราะทหารทุกคน รักประเทศ ซึ่งตนเห็นว่า <persName>นายณัฐวุฒิ</persName> พูดจาไม่รักษาบ้านเมือง และไม่มีความระมัดระวัง</p>
<p> ผู้บัญชาการตำรวจนครบาล เรียกประชุม ประเมินสถานการณ์ ม็อบเสื้อแดง </p>
<p><persName>พ.ต.อ.ปิยะ อุทาโย</persName> โฆษกศูนย์ปฏิบัติการกองบัญชาการตำรวจนครบาล เปิดเผยว่า ช่วงเช้าของวันนี้ <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล เรียกประชุมร่วมกับ รองผู้บัญชาการตำรวจนครบาล และนายตำรวจที่เกี่ยวข้อง เพื่อประเมินสถานการณ์แบบวันต่อวัน โดยการดูแลรักษาความสงบเรียบร้อย และป้องกันไม่ให้เกิดความรุนแรง จากการชุมนุมของกลุ่มคนเสื้อแดง ที่นัดชุมนุมใหญ่ ในวันที่ 19 ก.ย.นี้ ทั้งนี้ จากการตรวจสอบทางด้านการข่าวในขณะนี้พบว่า จะมีประชาชนเข้าร่วมชุมนุมไ ม่ต่ำกว่า 30,000 คน</p>
<p>สันติบาล ประมวลการข่าว ความเคลื่อนไหวเสื้อแดง ชง กอ.รมน. กรองข้อมูล </p>
<p><persName>พล.ต.ท.ธีระเดช รอดโพธิ์ทอง</persName> ผู้บัญชาการตำรวจสันติบาล เปิดเผยความเคลื่อนไหว มวลชนแนวร่วมคนเสื้อแดงที่จะเข้าร่วมชุมนุมในวันพรุ่งนี้ ว่า ทางตำรวจสันติบาล ได้ติดตามความเคลื่อนไหวอย่างใกล้ชิด พร้อมประมวลเรื่องให้กับ กองอำนวยการรักษาความมั่นคงภายใน หรือ กอ.รมน. เป็นผู้แถลงสถานการณ์เพียงหน่วยเดียว เพื่อป้องกันข่าวที่อาจจะคลาดเคลื่อน และไม่ตรงกัน   ขณะที่ <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล ในฐานะ ผู้บัญชาการเหตุการณ์ ระบุว่า จากการตรวจสอบด้านการข่าว ยังไม่พบความเคลื่อนไหวของกลุ่มมือที่ 3 หรือ ลางบอกเหตุใดๆ ว่าจะมีการก่อเหตุความรุนแรง</p>
<p>ป.ป.ช. ไม่ร้องขอกำลังตำรวจดูแลสำนักงานเพิ่ม ช่วงม็อบเสื้อแดงชุมนุม 19 ก.ย.</p>
<p> <persName>นายปรีชา เลิศกมลมาศ</persName> เลขาธิการคณะกรรมการป้องกันและปราบปรามการทุจริตแห่งชาติ หรือ ป.ป.ช. กล่าวถึงการชุมนุมของ กลุ่มคนเสื้อแดง ในวันที่ 19 ก.ย.นี้ ที่อาจจะมีการมาชุมนุมปิดล้อม สำนักงาน ป.ป.ช. ว่าป.ป.ช. เคยประสานงานกับเจ้าหน้าที่ตำรวจแล้วก่อนหน้านี้ และภายหลังเริ่มมีเหตุการณ์เกิดขึ้นก่อนหน้านี้เจ้าหน้าที่ตำรวจก็เดินทางมาพบกับ <persName>นายปานเทพ กล้าณรงค์ราญ</persName> ประธานคณะกรรมการป้องกันและปราบปรามการทุจริตแห่งชาติ (ป.ป.ช.)  ซึ่งการชุมนุมในครั้งนี้ สำนักงาน ป.ป.ช. ไม่ได้มีการเรียกร้องให้ส่งกำลังเจ้าหน้าที่ตำรวจมารักษาความปลอดภัยเพิ่มขึ้นจากเดิมที่มีอยู่แล้ว แต่คาดว่า เจ้าหน้าที่ตำรวจ จะประเมินตามสถานการณ์เพื่อดูแลรักษาความปลอดภัย สำนักงาน ป.ป.ช. ส่วนวิธีการวางกำลังนั้น เจ้าหน้าที่ตำรวจก็จะเสนอประสานงานมากับ ป.ป.ช.เอง อย่างไรก็ตาม เป็นหน้าที่ของเจ้าหน้าที่ตำรวจ ที่จะต้องดูแลรักษาความปลอดภัย</p>
<p>เจ้าหน้าที่ใช้แผนกรกฎ 52 ดูแลความปลอดภัยบ้านแม่ทัพ </p>
<p> ที่บริเวณหน้าบ้านแม่ทัพ หรือ บ้านไร้กังวลของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ เลขที่ 1885 ถ.สืบศิริ หน้ากองบัญชาการช่วยรบที่ 2 กองทัพภาคที่ 2 อ.เมือง จ.นครราชสีมา ขณะนี้ คึกคักไปด้วยกำลังของเจ้าหน้าที่ ตำรวจ จำนวน 2 กองร้อย 240 นาย เข้ารักษาความปลอดภัย บ้านพัก <persName>พล.อ.เปรม</persName> ชนิดเต็มที่ โดยใช้แผนกรกฎ 52 ดูแลขั้นสูงสุด เพื่อป้องกันการเผชิญหน้า  ส่วนบริเวณรอบบ้านพัก มีกำลังทหารจากมณฑลทหารบกที่ 21 จำนวน 1 กองร้อย ยืนรักษาความปลอดภัยรอบบ้าน และอีกส่วนหนึ่งเป็นรถดับเพลิงของเทศบาลนครนครราชสีมา อีก 5 คัน เพื่อเตรียมแผนรับมือกับกลุ่มคนเสื้อแดงสายอีสาน ที่มีกระแสข่าวว่า ช่วงเย็นวันนี้จะระดมพลคนเสื้อแดง สายโคราช ตั้งเวทีปราศรัยขนาดใหญ่ บริเวณลานอนุสาวรีย์ ท้าวสุรนารี เพื่อกำหนดท่าทีในการเคลื่อนไหว ว่า จะเดินทางไปปิดล้อมบ้านพัก <persName>พล.อ.เปรม</persName> หรือไม่ และจากการสังเกตการณ์ล่าสุด ที่บ้านแม่ทัพ ที่มีการจัดเตรียมโต๊ะอาหารจากโรงแรมชื่อดัง คาดว่า <persName>พล.อ.เปรม</persName> น่าจะเดินทางเข้าบ้านพักผ่อน ก่อนเที่ยงของวันนี้ ซึ่งบรรยากาศจนถึงขณะนี้ ยังไร้เงาการเคลื่อนไหวของกลุ่มคนเสื้อแดง</p>
<p>ผบก.ภ.จ.สระบุรี วางกำลังเข้มในพื้นที่กลุ่มผู้ชุมนุมเสื้อแดงภาคอีสาน </p>
<p><persName>พล.ต.ต.อุฬาร อเนกบุณย์</persName> ผบก.ภ.จ.สระบุรี ได้เปิดเผยถึงสถานการณ์การชุมนุมของกลุ่มเสื้อแดงในวันนี้ว่า โดยในวันนี้ตั้งแต่เวลา 15.00 น. จะมีกลุ่มคนเสื้อแดงในพื้นที่ภาคอีสาน และในพื้นที่จำนวนหลายพันคน เดินทางมารวมตัว และเปิดเวทีปราศรัยที่บริเวณลานกว้างของบริษัทเครือเจริญโภคภัณฑ์ ริมถนนมิตรภาพขาเข้า กทม. ไปจนถึงเวลา 24.00 น. หลังจากนั้น วันที่ 19 ก.ย.กลุ่มผู้ชุมนุมก็จะเคลื่อนตัวไปสมทบกับการชุมนุมใหญ่ที่ กทม. จึงขอให้ ปชช.ได้หลีกเลี่ยงเส้นทางสายมิตรภาพ แต่ถ้าหลีกเลี่ยงไม่ได้จริงๆ ก็ขอให้อย่าชะลอดูการชุมนุม เนื่องจากจะทำให้รถติดขัดอย่างหนัก ซึ่งจากการตรวจสอบเบื้องต้นพบว่า จะมีรถบัสอย่างน้อย 200 คัน ขนคนกลุ่มคนเสื้อแดงมายังจุดชุมนุม ในส่วนนี้ยังไม่รวมถึงผู้ที่จะนำรถส่วนตัวประเภทอื่นๆ เข้ามาสมทบด้วย  อย่างไรก็ตาม <persName>พล.ต.ต.อุฬาร</persName> ได้ระบุถึงการจัดกำลังดูแลความปลอดภัยให้กับกลุ่มผู้ชุมนุมว่า ทางตำรวจได้เตรียมกำลังไว้เต็มที่ เพื่อรักษาความปลอดภัยจากกลุ่มมือที่ 3 ที่อาจจะเข้ามาป่วนได้ ส่วนทางด้านการจราจรบนเส้นทางมิตรภาพ ก็ได้จัดกำลังคอยอำนวยความสะดวกไว้อย่างพอเพียงเช่นกัน</p>
<p>ตำรวจ เข้มบ้านไร้กังวล โคราช </p>
<p>บรรยากาศ บริเวณบ้านแม่ทัพ หรือ บ้านพักไร้กังวล ของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ เลขที่ 1885 ถ.สืบศิริ ต.ในเมือง อ.เมือง จ.นครราชสีมา เช้านี้ ยังคงเงียบเหงา แต่มีการเตรียมระดมกำลังเจ้าหน้าที่ตำรวจ ในสังกัดตำรวจภูธร จ.นครราชสีมา ทุก สภ. ๆ ละ 10 นาย รวมทั้ง เจ้าหน้าที่ตำรวจจากภูธร จ.ชัยภูมิ กว่า 900 นาย และเจ้าหน้าที่ตำรวจชุดปราบจลาจลอีก 2 กองร้อย กรณีหากเกิดเหตุความวุ่นวาย โดยกำลังดังกล่าวต่างผลัดเปลี่ยนหมุนเวียนกำลัง อย่างเข้มข้น เพื่อรักษาความปลอดภัยให้กับ <persName>พล.อ.เปรม</persName> อย่างเต็มที่ จากกระแสข่าวว่า จะมีกลุ่มคนเสื้อแดง จากภาคอีสานที่ทยอยไปรวมตัวกับกลุ่มคนเสื้อแดงจากทั่วประเทศ มายัง กทม. ในวันพรุ่งนี้   โดยกลุ่มคนเสื้อแดงสายอีสาน จะนัดชุมนุม ที่บริเวณหน้าบ้านพักแม่ทัพ ในวันนี้ ซึ่งมีรายงานว่า ช่วงเที่ยงวันนี้ <persName>พล.อ.เปรม</persName> จะเดินทางเข้ามาพักผ่อน ยังบ้านพักหลังดังกล่าว เพื่อเตรียมพิธีมอบทุนการศึกษาของ มูลนิธิ <persName>พล.อ.เปรม ติณสูลานนท์</persName> ที่ หอประชุม <persName>เปรม ติณสูลานนท์</persName> วันพรุ่งนี้</p>
<p>เสื้อแดงสายอีสาน นัดรวมตัวอนุสาวรีย์ ย่าโม </p>
<p><persName>นายสุพร อัตถาวงศ์</persName> แกนนำกลุ่มคนเสื้อแดง กล่าวว่า กลุ่มคนเสื้อแดงสายอีสาน ได้นัดรวมตัวกันที่อนุสาวรีย์ ท้าวสุรนารี จ.นครราชสีมา ก่อนเคลื่อนขบวนไปยัง บ้านแม่ทัพ หรือ บ้านไร้กังวล ของ <persName>พล.อ.เปรม ติณสูลานนท์</persName> ประธานองคมนตรี และรัฐบุรุษ ในเวลา 17.00น. เพื่อชุมนุมขับไล่ให้ออกไปจากโคราช ก่อนเดินทางเข้าร่วมชุมนุมที่กรุงเทพมหานคร ในวันพรุ่งนี้ โดยยืนยัน จะชุมนุมกันอย่างสงบ  ทั้งนี้ หากมีความรุนแรงเกิดขึ้น ถือว่าไม่ใช่เป็นการกระทำของคนเสื้อแดงอย่างแน่นอน น่าจะเป็นการฉวยโอกาสสร้างสถานการณ์ของคนบุคคลที่ 3 ซึ่งถือเป็นหน้าที่ของเจ้าหน้าที่บ้านเมืองที่จะต้องดูแลให้เกิดความสงบเรียบร้อย สำหรับแกนนำที่จะไปร่วมชุมนุมด้วยนั้น ประกอบด้วย <persName>นายขวัญชัย ไพรพนา</persName> <persName>นายอริสมันต์ พงศ์เรืองรอง</persName> และ แกนนำสายอีสาน</p>
<p>สลด! รถขนตำรวจบุรีรัมย์ มาดูม็อบ คว่ำเจ็บกว่า 20 </p>
<p>ผู้สื่อข่าวรายงานว่าเกิดอุบัติเหตุรถพลิกคว่ำ บริเวณ บ้านหนองครก อ.ลำปลายมาศ จ.บุรีรัมย์ จากการตรวจสอบจุดเกิดเหตุ พบรถขนผู้ต้องหาของ สำนักงานตำรวจแห่งชาติ พลิกคว่ำลงข้างทาง ส่งผลให้มี เจ้าหน้าที่ตำรวจ ที่โดยสารมาในรถได้รับบาดเจ็บ เบื้องต้น กว่า 20 คน โดยเจ้าหน้าที่ ได้ลำเลียงส่งโรงพยาบาลบุรีรัมย์และ โรงพยาบาลลำปลายมาศ  ทั้งนี้ จากการสอบถาม <persName>พล.ต.ต.สมบัติ คงพิบูลย์</persName> ผู้บังคับการตำรวจภูธร จ.บุรีรัมย์ เปิดเผยว่า อุบัติเหตุดังกล่าว เกิดจากการขนกำลังเจ้าหน้าที่ตำรวจไปช่วยดูแลความปลอดภัยการชุมนุมของ กลุ่มคนเสื้อแดง ในวันพรุ่งนี้ โดยกำลังเจ้าหน้าที่ทั้งหมด สังกัด ตำรวจภูธรบุรีรัมย์ และได้เดินทางมุ่งหน้าเข้า กทม. ในช่วงเช้า แต่เมื่อมาถึงจุดเกิดเหตุ มีฝนตกหนัก ถนนลื่น รถที่วิ่งมาด้วยความเร็วสูง ประกอบกับทางโค้ง จึงเสียหลักพลิกคว่ำ ทั้งนี้ ไม่พบผู้เสียชีวิต ซึ่งขณะนี้อยู่ระหว่างการตรวจสอบ และให้ความช่วยเหลือ</p></body>
</news>
