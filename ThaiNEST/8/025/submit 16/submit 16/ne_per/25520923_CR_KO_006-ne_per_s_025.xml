<teiHeader>
<fileDesc>
<titleStmt>
  <title>กองปราบฯลุยสางคดีฆ่าเสี่ยรับเหมาคาเบนซ์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-23 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090923/29707/%e0%b8%81%e0%b8%ad%e0%b8%87%e0%b8%9b%e0%b8%a3%e0%b8%b2%e0%b8%9a%e0%b8%af%e0%b8%a5%e0%b8%b8%e0%b8%a2%e0%b8%aa%e0%b8%b2%e0%b8%87%e0%b8%84%e0%b8%94%e0%b8%b5%e0%b8%86%e0%b9%88%e0%b8%b2%e0%b9%80%e0%b8%aa%e0%b8%b5%e0%b9%88%e0%b8%a2%e0%b8%a3%e0%b8%b1%e0%b8%9a%e0%b9%80%e0%b8%ab%e0%b8%a1%e0%b8%b2%e0%b8%84%e0%b8%b2%e0%b9%80%e0%b8%9a%e0%b8%99%e0%b8%8b%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>กองปราบฯลุยสางคดีฆ่าเสี่ยรับเหมาคาเบนซ์</headline>
<lead>กองปราบฯ ส่งทีมลุยสางคดีสังหารเสี่ยรับเหมาวัย 53 คาเบนซ์ในลานจอดรถ อบจ.ปราจีนบุรี ญาติเชื่อปมขัดแย้ง หลังชนะประมูลก่อสร้างถนน อบจ.ร่วม 4 ล้าน ผู้การลุยสอบพยาน-เก็บหลักฐาน สั่งระดมชุดตำรวจมือดี ตั้ง 2 ทีมล่ามือปืนโหด</lead>
<neck></neck>
<body><p>ความคืบหน้าเหตุสองคนร้ายขี่รถจักรยานยนต์ ยี่ห้อฮอนด้า รุ่นคลิก สีขาว-ดำ ทะเบียน 434 ไม่ทราบหมวดจังหวัด ใช้อาวุธปืนจ่อยิง<persName>นายพรศักดิ์ จันทร์สิวานนท์</persName> อายุ 53 ปี ผู้รับเหมาประมูลงานของบริษัท ทวีทรัพย์ แท็กเตอร์ กบินทร์บุรี จำกัด ขณะนั่งอยู่ในรถยนต์ยี่ห้อเบนซ์ สีบรอนซ์เงิน รุ่นเอสอีแอล 500 ทะเบียน 4 ฉ 8495 กรุงเทพมหานคร ในลานจอดองค์การบริหารส่วนจังหวัดปราจีนบุรี ถนนปราจีนอนุสรณ์ ต.หน้าเมือง อ.เมือง จ.ปราจีนบุรี กระสุนทะลุกระจกรถถูกศีรษะด้านขวา 3 นัด เสียชีวิตทันที ส่วน <persName>น.ส.สุกัญญา สุริยะยรรยงค์</persName> ลูกสะใภ้ของ<persName>นายพรศักดิ์</persName>ที่นั่งมาด้วยปลอดภัย
</p>
<p>ล่าสุด เมื่อเวลา 10.30 น. วันที่ 23 กันยายน <persName>ร.ต.อ.สมพงษ์ ศิลาวงศ์</persName> ร้อยเวร สภ.เมืองปราจีนบุรี พร้อมด้วย <persName>พล.ต.ต.สัญชัย ไชยอำพร</persName> ผบก.ภ.จว.ปราจีนบุรี และชุดสืบสวน สภ.เมืองปราจีนบุรี เข้าตรวจสอบที่เกิดเหตุ
 <persName>พล.ต.ต.สัญชัย</persName> กล่าวว่า คดีนี้เป็นการทำงานร่วมกันระหว่างตำรวจภูธรจังหวัดปราจีนบุรี ตำรวจภาค 2 และสภ.เมืองปราจีนบุรี โดยแบ่งชุดทำงานเป็น 2 ชุด คือ ทีมสืบสวน และทีมสอบสวน
 "เจ้าหน้าที่นำพยานหลักฐานที่ได้มาประมวลว่ามีน้ำหนักเพียงใด เพื่อสรุปประเด็นให้ชัดเจนยิ่งขึ้น เบื้องต้นเจ้าหน้าที่ตั้งไว้หลายประเด็น ไม่ว่าจะเป็นเรื่องธุรกิจ เรื่องส่วนตัว หรือเรื่องชู้สาว ส่วนเบาะแสของคนร้าย ขณะนี้อยู่ระหว่างรวบรวมพยานหลักฐาน ขั้นต่อไปเตรียมสอบปากคำญาติผู้ตาย และพยานในที่เกิดเหตุให้แล้วเสร็จในวันนี้" <persName>พล.ต.ต.สัญชัย</persName>กล่าว
</p>
<p>ด้าน<persName>นายวิวัฒน์ จันทร์สิวานนท์</persName> อดีต ส.อบจ.ปราจีน น้องชาย<persName>นายพรศักดิ์</persName> กล่าวว่า คดีนี้เชื่อว่าอาจมีส่วนเชื่อมโยงกับการประมูลงานใน อบจ.ปราจีนบุรี ส่วนประเด็นอื่นๆ ยังไม่มีน้ำหนัก
 "การก่อเหตุครั้งนี้คงไม่เกี่ยวกับการประมูลงานที่ อบจ.เมื่อวานนี้ (22 ก.ย.) แต่อาจเป็นผลมาจากประมูลก่อสร้างถนนสายหนึ่งก่อนหน้านี้ ที่ผู้เสียชีวิตได้งานมูลค่ากว่า 3.9 ล้านบาท ที่ผ่านมา<persName>นายพรศักดิ์</persName>เคยสมัคร ส.อบจ.ปราจีน แต่สอบตก จึงไม่น่าเกี่ยวข้องกับเรื่องการเมืองท้องถิ่นใด" <persName>นายวิวัฒน์</persName>กล่าว
</p>
<p>ขณะที่ <persName>พ.ต.อ.อัคราเดช พิมลศรี</persName> ผกก.2 บก.ป. กล่าวว่า <persName>พล.ต.ต.พงศ์พัฒน์ ฉายาพันธุ์</persName> ผบก.ป. สั่งการให้ตนประสานกับตำรวจท้องที่เกิดเหตุ และตำรวจสืบสวนภาค 2 เพื่อเข้าร่วมคลี่คลายคดีอย่างเร่งด่วน ส่วนปมการสังหารตั้งไว้ที่ความขัดแย้งเรื่องการฮั้วประมูลงานก่อสร้างในพื้นที่ ซึ่งพบว่าผู้ตายเข้าไปขวางการประมูลงานก่อสร้างของกลุ่มอิทธิพลบางกลุ่ม
</p></body>
</news>
