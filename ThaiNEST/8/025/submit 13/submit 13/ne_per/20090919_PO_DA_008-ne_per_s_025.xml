<teiHeader>
<fileDesc>
<titleStmt>
  <title>ตั้งจุดตรวจ 176 จุดทั่วกรุงรับมือเสื้อแดง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-19 08:38:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21239  </bibl>
</sourceDesc>
</fileDesc>
</teiHeader>
<news>
<headline>ตั้งจุดตรวจ 176 จุดทั่วกรุงรับมือเสื้อแดง</headline>
<lead></lead>
<neck></neck>
<body><p>วันนี้(19 ก.ย. ) ผู้สื่อข่าวรายงาน  <persName>พ.ต.อ.ปิยะ อุทาโย</persName> รอง ผบก.อก.บช.น.โฆษกศูนย์ปฏิบัติการกองบัญชาการตำรวจนครบาล (ศปก.น.) กล่าวภายหลังเข้าประชุมติดตามการประเมินสถานการณ์การชุมนุมของกลุ่มคนเสื้อแดงที่จะมีขึ้นในวันนี้ว่า จากการตรวจสอบด้านการข่าวในขณะนี้ยังไม่พบการเคลื่อนไหวของกลุ่มมวลชนใด ๆ โดยในขณะนี้มีเพียงกลุ่มผู้ชุมนุมคนเสื้อแดงที่ชุมนุมกันอยู่ที่บริเวณลานพระบรมรูปทรงม้าประมาณ 150 คนและบริเวณท้องสนามหลวงอีกประมาณ 50 คนเท่านั้นซึ่งถือว่าเป็นเรื่องปกติ โดยทาง บช.น. ได้ตั้งจุดตรวจรอบพื้นที่เขตดุสิตซึ่งเป็นพื้นที่ที่มีการใช้พ.ร.บ.ความมั่นคงภายในราชอาณาจักร 20 จุด </p>
<p>ทั้งนี้  <persName>พล.ต.ท.วรพงษ์  ชิวปรีชา</persName>  ผู้บัญชาการตำรวจนครบาล ได้สั่งการให้ทุกสถานีตำรวจนครบาลทำการตั้งจุดตรวจในพื้นที่รับผิดชอบของตัวเองจำนวน 2 จุด รวม 176  จุดทั่วกทม. เพื่อป้องกันเหตุการณ์รุนแรงที่อาจจะเกิดขึ้นอีกทั้งได้สั่งการให้เจ้าหน้าที่ตำรวจทุกนายเตรียมความพร้อมตลอด 24 ชั่วโมงซึ่งหากเกิดเหตุการณ์รุนแรงสามารถออกปฏิบัติงานได้ทันที ส่วนเรื่องการจราจรในพื้นที่เขตดุสิตในวันนี้ จะเป็นไปตามสถานการณ์ของการชุมนุมเป็นหลักซึ่งหากมีเหตุการณ์บานปลายก็จะทำการปิดถนนในพื้นที่เขตดุสิตทันทีเบื้องต้นคาดว่าถนนอู่ทองในจะเป็นถนนเส้นแรกที่จะมีการปิดเส้นทางการจราจรในวันนี้ </p>
<p>ส่วนบรรยากาศรอบทำเนียบรัฐบาลตลอดทั้งคืน มีกำลังทหารและตำรวจ ประมาณ 10 กองร้อย มาประจำการอยู่ในทำเนียบรัฐบาล เพื่อดูแลความสงบเรียบร้อย นอกจากนี้ เจ้าหน้าที่ตำรวจยังได้นำแท่งปูนมากั้นปิดบริเวณเลนคู่ขนานด้านใน ห้ามรถที่ไม่เกี่ยวข้องผ่านเข้า-ออกรอบทำเนียบ เช่นเดียวกับที่สำนักงานคณะกรรมการป้องกันและปรามปราบการทุจริตแห่งชาติ มีกำลังตำรวจกระจายอยู่โดยรอบ และยังได้ตั้งจุดตรวจบริเวณพื้นที่ใกล้เคียง เพื่อป้องกันมือที่ 3 เข้ามาสร้างสถานการณ์</p>
<p>อย่างไรก็ตาม ตลอดทั้งคืนยังไม่พบสิ่งผิดปกติใด ๆ ในพื้นที่รอบทำเนียบรัฐบาลและบริเวณใกล้เคียง โดยตำรวจนครบาลได้สนธิกำลังทหารตั้งด่านตรวจตั้งแต่หน้าวัดเบญจมบพิตร หน้ากองทัพภาคที่ 1 ไปจนถึงบริเวณหน้าสโมสรทหารบก เพื่อป้องกันมือที่ 3 หรือผู้ไม่หวังดีสร้างความวุ่นวาย  ส่วนที่หน้าบ้านสี่เสาเทเวศร์ เจ้าหน้าที่ยังคงตรึงกำลังรักษาความสงบเรียบร้อยบริเวณโดยรอบ</p></body>
</news>
