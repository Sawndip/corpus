<teiHeader>
<fileDesc>
<titleStmt>
  <title>"อภิสิทธิ์"ปฏิเสธข่าว"ธานี"เปลี่ยนขั้ว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090917/28828  </bibl>
</sourceDesc>
</fileDesc>
</teiHeader>
<news>
<headline>"<persName>อภิสิทธิ์</persName>"ปฏิเสธข่าว"<persName>ธานี</persName>"เปลี่ยนขั้ว</headline>
<lead>นายกฯยิ้มปฏิเสธข่าวเลื่อนเลือกผบ.ตร. เพราะ "<persName>ธานี</persName>"เปลี่ยนขั้วเลือก"<persName>จุมพล</persName>" ด้าน�<persName>สุเทพ</persName>" ระบุ นายกฯตัดสินใจดีที่สุดแล้วที่เลื่อนเวลาเลือก ผบ.ตร.ออกไป</lead>
<neck></neck>
<body><p>(17ก.ย.) เวลา 08.55 น. <persName>นายอภิสิทธิ์ เวชชาชีวะ</persName> นายกรัฐมนตรี เดินทางถึงรัฐสภาเพื่อเข้าประชุมร่วม 2 สภา หาแนวทางในการแก้ไขรัฐธรรมนูญ ด้วยสีหน้ายิ้มแย้ม ทั้งนี้ผู้สื่อข่าวได้สอบถามว่า เมื่อวานนี้(16ก.ย.) โหวตเลือกผู้บัญชาการตำรวจแห่งชาติไม่ได้ เพราะ<persName>พล.ต.อ.ธานี สมบูรณ์ทรัพย์</persName> รักษาการ ผบ.ตร. เปลี่ยวขั้วไปเลือก <persName>พล.ต.อ.จุมพล มั่นหมาย</persName> รอง ผบ.ตร. ใช่หรือไม่ นายกฯ กล่าวเพียงสั้น ๆ ด้วยสีหน้ายิ้มแย้มว่า "ไม่จริงครับ" จากนั้น ก็รีบเดินเข้าไปยังอาคารรัฐสภาทันที
</p>
<p>ด้าน<persName>นายสุเทพ เทือกสุบรรณ</persName> รองนายกรัฐมนตรี ให้สัมภาษณ์กรณีนายกรัฐมนตรีเลื่อนการพิจารณาวาระการตั้ง ผบ.ตร.คนใหม่ออกไป จนทำให้หลายฝ่ายมองว่านายกรัฐมนตรีขาดภาวะความเป็นผู้นำ ว่า ตนกลับมองว่านายกรัฐมนตรีตัดสินใจได้ดี เมื่อเห็นว่าเรื่องดังกล่าวจะทำให้มีคนวิพากวิจารณ์แปลสถานการณ์ไปในทางที่เป็นลบหรือผิด แล้วตัดสินใจเลื่อนออกไป ตนเห็นว่าการกระทำเช่นนี้คือการเป็นผู้นำที่ดีเพราะผู้นำที่ดีเมื่อรู้ว่าสถานการณ์เป็นอย่างไรจะต้องปรับปรุงแก้ไขยุทธวิธีในการปฏิบัติ</p>
<p>ผู้สื่อข่าวถามว่าเรื่องนี้มีเบื้องหน้าเบื้องหลังหรือไม่ ว่าทำไมตำแหน่งผบ.ตร.เพียงตำแหน่งเดียวจึงไม่สามารถตั้งได้ นายสุเทพ กล่าวว่า ผบ.ตร.เป็นตำแหน่งที่ต้องดูแลตำรวจเป็นแสนคนจึงต้องพิถีพิถันกันหน่อย และการตั้งผบ.ตร.ก็ไม่ได้ต้องการให้มาสนองนโยบายของรัฐบาลแต่ตั้งเพื่อให้มาทำงานให้กับประชาชนและประเทศ ตนคิดว่านายกรัฐมนตรีตัดสินใจดีแล้ว</p>
<p>เมื่อถามว่าหลักการของรัฐบาลต้องการอย่างไร <persName>นายสุเทพ</persName> กล่าวว่า อยากได้คนที่เหมาะสมที่สุดโดยต้องพิจารณาและใช้เวลา เดี๋ยวก็จะชัดเจนเอง เมื่อถามว่าคิดว่าการกระทำของนายกรัฐมนตรีเมื่อวันที่ 16 ก.ย.มีภาวะความเป็นผู้นำที่ดีที่สุดแล้วใช่หรือไม่ <persName>นายสุเทพ</persName> กล่าวว่า   คิดว่านายกรัฐมนตรีตัดสินใจได้ดี และถูกต้องแล้ว</p>
<p>ต่อข้อถามว่าเหตุที่ต้องตัดสินใจเลื่อนออกไปก่อนเพราะไม่สามารถคุมสถานการณ์ได้ใช่หรือไม่ <persName>นายสุเทพ</persName> กล่าวว่า ไม่คิดว่าเป็นอย่างนั้นที่นายกรัฐมนตรีคุยกับตนก็ไม่ได้พูดอะไรอย่างนั้น ตนคิดว่าเมื่อนายกรัฐมนตรีเห็นว่าคนจะแปลเจตนาผิด แปลความหมายของกระบวนการในการคัดเลือกผบ.ตร.ผิดไปก็เห็นว่าจะทำให้เกิดความเสียหายจึงตัดสินใจเลื่อนออกไปก็ถูกต้องแล้ว ซึ่งนายกรัฐมนตรีชี้แจงอย่างชัดเจน และตนคิดว่าการเลื่อนการแต่งตั้งผบ.ตร.ออกไปนั้นไม่กระทบการแต่งตั้งโยกย้ายในสำนักงานตำรวจแห่งชาติ (สตช.) เพราะเพราะก็หารือกับ<persName>พล.ต.อ.ธานี</persName> เพื่อเตรียมเดินหน้าต่อไปและยืนยันว่าเรื่องการแต่งตั้ง ผบ.ตร.นี้จะไม่เป็นปัญหากับรัฐบาล</p></body>
</news>
