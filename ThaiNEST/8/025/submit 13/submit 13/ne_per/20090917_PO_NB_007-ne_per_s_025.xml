<teiHeader>
<fileDesc>
<titleStmt>
  <title>กก.มรดกโลก มอบ กต.เสนอชื่อไทยสมัครเข้าเป็น กก.ในคณะกรรมการมรดกโลก  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209170109&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กก.มรดกโลก มอบ กต.เสนอชื่อไทยสมัครเข้าเป็น กก.ในคณะกรรมการมรดกโลก</headline>
<lead></lead>
<neck></neck>
<body><p>คณะกรรมการมรดกโลก มอบหมายกระทรวงการต่างประเทศเสนอชื่อประเทศไทยสมัครเข้าเป็นกรรมการในคณะกรรมการมรดกโลก <persName>นายสุวิทย์ คุณกิตติ</persName> รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวภายหลังการประชุมคณะกรรมการมรดกโลกว่า ที่ประชุมรับทราบการดำเนินงานของหน่วยงานต่างๆ กรณีปราสาทพระวิหาร ซึ่งทุกฝ่ายได้ทำงานอย่างเต็มที่เพื่อปกป้องอำนาจอธิปไตยของไทยและแก้ไขปัญหาที่เกิดขึ้น ส่วนกระบวนการต่อจากนี้ ที่ประชุมเห็นชอบให้กระทรวงการต่างประเทศรับไปดำเนินการ โดยเฉพาะการเสนอชื่อประเทศไทยสมัครเข้าเป็นกรรมการในคณะกรรมการมรดกโลก ที่จะมีการเลือกตั้งคณะกรรมการมรดกโลกในตำแหน่งที่ครบวาระในเดือนตุลาคม 2552 ขณะเดียวกันไทยอาจเสนอรายชื่อคณะบุคคลที่มีความเชี่ยวชาญ มีความรู้ความสามารถด้านมรดกโลกเข้าไปทำงาน ทั้งนี้ที่ประชุมเห็นว่าในทุกกระบวนการขั้นตอนไทย จำเป็นต้องดำเนินการและติดตามสถานการณ์อย่างใกล้ชิดและต่อเนื่อง รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวถึงกรณีที่นายกรัฐมนตรีมีความเป็นห่วงเรื่องนี้ว่า ทุกฝ่ายที่เกี่ยวข้องได้ดำเนินการอย่างเต็มที่ ขณะที่เรื่องความสัมพันธ์ระหว่างประเทศ ก็เป็นเรื่องสำคัญที่กระทรวงการต่างประเทศเป็นผู้ดำเนินการอยู่ </p></body>
</news>
