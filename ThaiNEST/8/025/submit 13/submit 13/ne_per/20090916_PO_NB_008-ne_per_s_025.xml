<teiHeader>
<fileDesc>
<titleStmt>
  <title>สมาชิกรัฐสภา ยังทั้งเห็นด้วยและไม่เห็นด้วยกับการแก้ไขรัฐธรรมนูญ  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209160265&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สมาชิกรัฐสภา ยังทั้งเห็นด้วยและไม่เห็นด้วยกับการแก้ไขรัฐธรรมนูญ</headline>
<lead></lead>
<neck></neck>
<body><p>สมาชิกรัฐสภา ยังคงเห็นด้วยและไม่เห็นด้วยกับข้อเสนอของคณะกรรมการสมานฉันท์ เพื่อปฏิรูปการเมืองและศึกษาการแก้ไขรัฐธรรมนูญ ที่เสนอให้แก้ไขรัฐธรรมนูญใน 6 ประเด็นการประชุมร่วมกันของรัฐสภา สมัยสามัญนิติบัญญัติ วันนี้ (16 ก.ย.) ซึ่งเป็นวันแรกของการประชุมเพื่อพิจารณาข้อเสนอของคณะกรรมการสมานฉันท์เพื่อปฏิรูปการเมืองและศึกษาการแก้ไขรัฐธรรมนูญ ที่เสนอให้แก้ไขรัฐธรรมนูญใน 6 ประเด็น คือ มาตรา 237 การยุบพรรคการเมืองและการเพิกถอนสิทธิเลือกตั้งกรรมการบริหารพรรค, มาตรา 93-98 ที่มาของ ส.ส., มาตรา 111-121 ที่มาของ ส.ว., มาตรา 190 การลงนามในสัญญากับต่างประเทศที่ต้องผ่านความเห็นชอบจากรัฐสภา,มาตรา 266 บทบาทของ ส.ส. และ ส.ว.ในการเข้าไปมีบทบาทต่อการบริหารงานของข้าราชการประจำ และมาตรา 265 การดำรงตำแหน่งทางการเมืองของ ส.ส. โดยการอภิปรายของสมาชิกรัฐสภามีทั้งเห็นด้วยและไม่เห็นด้วยกับการแก้ไขรัฐธรรมนูญ เช่น <persName>นายสมเกียรติ ศรลัมพ์</persName> ประธาน ส.ส.พรรคเพื่อแผ่นดิน เห็นว่า เนื้อหาในรายงานของ คณะกรรมการสมานฉันท์ฯ ถือว่าครบถ้วนสามารถปฏิบัติได้อย่างเป็นรูปธรรม แต่ปัญหาเรื่องความสมานฉันท์ไม่ได้มีที่มาจากรัฐธรรมนูญ แต่มาจากการที่นักการเมืองมีทิฐิต่อกัน มีอคติว่านักการเมืองเป็นปฏิปักษ์ต่อการปกครอง ซึ่งความขัดแย้งที่เกิดขึ้นเป็นความขัดแย้งต่อบุคคลไม่ใช่อุดมการณ์ จึงเป็นเรื่องที่แก้ไขได้ยาก พร้อมระบุรัฐธรรมนูญฉบับปี 2550 เป็นรัฐธรรมนูญที่มีอคติและมีความเกลียดชังเป็นที่ตั้ง มีการสร้างเงื่อนไขขึ้นมาผูกมัดจนนักการเมืองและ ส.ส.ไม่สามารถดำเนินการใด ๆ ได้ พร้อมกล่าวว่า การที่ ส.ส.และ ส.ว. ร่วมลงชื่อเสนอญัตติแก้ไขรัฐธรรมนูญนั้น ยืนยันว่าไม่ใช่เพื่อผลประโยชน์ของนักการเมือง แต่เพื่อเป็นทางออกของปัญหา ด้านสมาชิกรัฐสภา ที่ไม่เห็นด้วยกับการแก้ไขรัฐธรรมนูญ เช่น <persName>น.ส.รสนา โตสิตระกูล</persName> ส.ว.กรุงเทพมหานคร กล่าวว่า ข้อเสนอในการแก้ไขรัฐธรรมนูญ เป็นการแก้ไขเพื่อให้นักการเมืองเข้าถึงผลประโยชน์ได้อย่างเต็มที่ โดยอ้างความสมานฉันท์ ทั้งที่ปัญหาที่เกิดขึ้นเกิดจากตัวนักการเมืองเอง รวมทั้งเห็นว่าข้อเสนอทั้ง 6 ประเด็น ไม่มีประเด็นใดที่เป็นประโยชน์ต่อการแก้ไขปัญหาความเดือดร้อนของประชาชน พร้อมระบุปัญหาไม่ได้อยู่ที่ตัวรัฐธรรมนูญ แต่อยู่ที่จิตสำนึกของนักการเมือง ทั้งนี้ เห็นว่ารัฐบาลไม่ควรลืมช่วงเวลาที่เป็นฝ่ายค้านว่ามีจุดยืนเพื่อแก้ไขปัญหาให้กับประชาชนอย่างไร โดยไม่ควรเกรงใจว่าจะส่งผลกระทบกับผลประโยชน์ของพรรคร่วมรัฐบาล ขณะที่ <persName>นางฐิติมา ฉายแสง</persName> ส.ส.สัดส่วน พรรคเพื่อไทย เห็นว่า การประชุมร่วมพิจารณาข้อเสนอในการแก้ไขรัฐธรรมนูญจะเป็นประโยชน์ หากนำญัตติเสนอแก้ไขรัฐธรรมนูญของประชาชนที่ร่วมลงชื่อ กว่า 70,000 รายชื่อ ที่ค้างอยู่ในวาระของสภามาพิจารณาร่วมด้วย และเห็นด้วยที่จะมีการแก้ไข มาตรา 237 เรื่องการยุบพรรค และการเพิกถอนสิทธิกรรมการบริหารพรรค เพราะทำให้เกิดการยุบพรรคง่ายเกินไป ซึ่งเป็นกับดักที่คณะรัฐประหารวางไว้ </p></body>
</news>
