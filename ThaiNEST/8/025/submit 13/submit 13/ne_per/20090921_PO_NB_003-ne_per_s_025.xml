<teiHeader>
<fileDesc>
<titleStmt>
  <title>รมว.คลัง ยืนยัน รัฐบาลจำเป็นต้องนำงบจาก พ.ร.บ.กู้เงิน ไปกระตุ้นเศรษฐกิจ  </title>
  <author>จำนงค์ ศรัณยพิพัฒน์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209210156&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>รมว.คลัง ยืนยัน รัฐบาลจำเป็นต้องนำงบจาก พ.ร.บ.กู้เงิน ไปกระตุ้นเศรษฐกิจ</headline>
<lead></lead>
<neck></neck>
<body><p>สมาชิกวุฒิสภา ยังคงอภิปรายไม่เห็นด้วยกับร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ จำนวน 4 แสนล้านบาท ขณะที่ รัฐมนตรีว่าการกระทรวงการคลัง ขออภัยหากการชี้แจงทำให้สมาชิกเข้าใจว่าข่มขู่ พร้อมยืนยัน รัฐบาลมีความจำเป็นต้องนำงบประมาณไปกระตุ้นเศรษฐกิจและจะใช้จ่ายงบประมาณอย่างโปร่งใส การประชุมวุฒิสภา สมัยสามัญนิติบัญญัติ วันนี้ (21 ก.ย.52) ซึ่งเป็นการพิจารณาเรื่องด่วน ร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ. ... จำนวน 4 แสนล้านบาท การอภิปรายของสมาชิกวุฒิสภา ยังคงไม่เห็นด้วยกับ ร่าง พ.ร.บ.ฉบับนี้ เนื่องจากไม่มีรายละเอียด และอาจขัดต่อรัฐธรรมนูญ ซึ่งหากผ่านการพิจารณาจากวุฒิสภาก็จะส่งเรื่องให้ศาลรัฐธรรมนูญวินิจฉัยต่อไป แต่หากวุฒิสภาไม่รับร่าง พ.ร.บ.ฉบับนี้ ก็จะส่งกลับไปยังสภาผู้แทนราษฎร เพื่อตั้งกรรมาธิการร่วมกันแก้ไขต่อไป ขณะที่ <persName>นายกรณ์ จาติกวณิช</persName> รัฐมนตรีว่าการกระทรวงการคลัง ชี้แจงถึงความจำเป็นในการใช้จ่ายงบประมาณเพื่อกระตุ้นเศรษฐกิจ โดยยืนยันว่า รัฐบาลจะใช้จ่ายอย่างโปร่งใส พร้อมย้ำว่า แม้เศรษฐกิจของประเทศจะดีขึ้น แต่นักลงทุนภาคเอกชนมุ่งหวังเม็ดเงินลงทุนของรัฐบาลเพื่อนำไปกระตุ้นเศรษฐกิจ และคาดว่าสิ้นเดือนนี้หรือต้นเดือนหน้าจะสามารถเบิกจ่ายให้เม็ดเงินเพื่อเข้าสู่ระบบได้ ส่วนที่มี ส.ว.ต้องการส่งเรื่องให้ศาลรัฐธรรมนูญวินิจฉัยว่า ร่าง พ.ร.บ.ฉบับนี้ ขัดต่อรัฐธรรมนูญหรือไม่นั้น รัฐบาลไม่มีปัญหา แต่หากศาลรัฐธรรมนูญวินิจฉัยว่าขัดต่อรัฐธรรมนูญก็จะส่งผลให้กฎหมายฉบับนี้ตกไปทั้งฉบับ รัฐบาลก็จะขอใช้สิทธิตีความซึ่งจะทำให้ล่าช้า และจะทำให้เม็ดเงินลงระบบช้า ซึ่งจะส่งผลเสียหายต่อระบบเศรษฐกิจของประเทศ อย่างไรก็ตาม การบริหารใช้จ่ายงบประมาณตามรัฐธรรมนูญได้ให้บทบาทฝ่ายบริหารเป็นผู้เสนอและให้ฝ่ายนิติบัญญัติเพียงแค่รับทราบเท่านั้น ซึ่งสามารถตรวจสอบการใช้เงินดังกล่าวได้ตามช่องทางที่มีอยู่ เช่น การตั้งกระทู้ถามรัฐบาล ส่วนการที่รัฐบาลไม่ได้เสนอรายละเอียดโครงการไทยเข้มแข็งไว้ว่าจะนำไปใช้จ่ายในส่วนใดบ้าง เป็นเพราะในการประชุมร่วมกันของรัฐสภาได้เคยพิจารณาเรื่องนี้ไปแล้ว ทั้งนี้ จากการชี้แจงดังกล่าวทำให้ ส.ว.หลายคนไม่พอใจ และลุกขึ้นอภิปรายตอบโต้ จากนั้น <persName>นายกรณ์</persName> ชี้แจงอีกครั้ง ว่า เนื่องจากเพิ่งเดินทางกลับจากปฏิบัติภารกิจที่สหราชอาณาจักรเมื่อช่วงเช้าที่ผ่านมา ดังนั้นต้องขออภัยต่อสมาชิกวุฒิสภา หากการชี้แจงทำให้เกิดสมาชิกเกิดความรู้สึกว่าถูกข่มขู่ด้วยเงื่อนไข ซึ่งยืนยันว่าไม่มีเจตนาเช่นนั้น ตนเองชี้แจงด้วยความบริสุทธิ์ใจ ซึ่งท้ายที่สุดแล้วอำนาจการตัดสินใจขึ้นอยู่กับแต่ละบุคคล ซึ่งไม่ว่าผลจะออกมาอย่างไรรัฐบาลก็ต้องมีการยืดหยุ่นในการบริหารจัดการเพื่อผลประโยชน์ของส่วนรวม ส่วนความเป็นห่วงเรื่องความโปร่งใสในการใช้จ่ายงบประมาณนั้น รัฐบาลจะขอความร่วมมือจากสำนักงานการตรวจเงินแผ่นดิน หรือ สตง. ติดตามการใช้จ่ายงบประมาณตามแผนปฏิบัติการไทยเข้มแข็งเป็นรายจังหวัด เพื่อรายงานต่อรัฐบาล อุดช่องโหว่และลดความเสี่ยงต่อการรั่วไหลของเม็ดเงิน </p></body>
</news>
