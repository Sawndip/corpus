<teiHeader>
<fileDesc>
<titleStmt>
  <title>ชทพ.หวั่นพธม.ทวงเขาพระวิหารบานปลาย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-18 13:09:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21132  </bibl>
</sourceDesc>
</fileDesc>
</teiHeader>
<news>
<headline>ชทพ.หวั่นพธม.ทวงเขาพระวิหารบานปลาย</headline>
<lead></lead>
<neck></neck>
<body><p>วันนี้(18 ก.ย.) <persName>นายวัชระ กรรณิการ์</persName> โฆษกพรรคชาติไทยพัฒนา กล่าวถึงการนัดชุมนุมของกลุ่มการเมืองทั้งกลุ่มคนเสื้อแดงและพันธมิตรประชาชนเพื่อประชาธิปไตย ว่า ในส่วนของคนเสื้อแดงพรรคไม่ห่วงจำนวนผู้ชุมนุม แต่ห่วงความรุนแรงที่จะเกิดขึ้น ไม่ว่าจะมาจากผู้ชุมนุมหรือเจ้าหน้าที่ของรัฐ พรรคจึงขอเรียกร้องให้ทุกฝ่ายเคารพกฎหมายและยึดหลักสันติวิธี อย่างไรก็ตาม ตนเป็นห่วงการชุมนุมของกลุ่มพันธมิตรที่จังหวดศรีษะเกษมากกว่า อยากฝากไปถึง<persName>นายวีระ สมความคิด</persName> แกนนำพันธมิตรฯ ที่ถือว่าภารกิจคือรักษาแผ่นดินบ้านเกิด แต่ถามว่าสิ่งที่ทำอยู่เป็นการชักศึกเข้าบ้านหรือเปล่า ทั้งนี้ตนมองว่าการแสดงออกของพันธมิตรฯ เป็นสิ่งที่น่าชื่นชมเป็นสิ่งที่คนไทยควรทำ แต่หากการกระทำนั้นสุ่มเสี่ยงที่จะทำให้เกิดปัญหาหรือนำศึกสงครามเข้ามาในประเทศ ตนอยากวิงวอนให้พันธมิตรฯ ใช้แนวทางอื่นในการเรียกร้อง ซึ่งตนขอเรียกร้องไปยังนายกรัฐมนตรี และ รมว.ต่างประเทศ ให้ช่วยทำความเข้าใจกับผู้ชุมนุมว่าทำอย่างไรเราจะไม่เสียเปรียบ และไม่เป็นผู้แพ้ เพราะทราบมาว่าในพื้นที่มีทั้งแรงหนุนและแรงต้าน จึงขอให้ทุกฝ่ายคำนึงถึงผลที่จะตามมา </p>
<p>โฆษกพรรคชาติไทยพัฒนา กล่าวอีกว่า สำหรับวันที่ 19 ก.ย. เป็นวันครบรอบ 3 ปีของการยึดอำนาจนั้น ตนขอเรียกร้องให้หน่วยงานหรือผู้เกี่ยวข้องช่วยประเมินหรือทำบทสรุปว่า 3 ปีจากการยึดอำนาจประเทศไทยได้หรือเสียอะไรไปบ้าง ส่วนกระแสข่าวที่พรรคมาตุภูมิส่งเทียบเชิญถึง<persName>พลเอกสนธิ บุณยรัตนกลิน</persName> อดีตประธานคณะมนตรีความมั่นคงแห่งชาติ (คมช.) พรรคขอแสดงความยินดีด้วยโดยหากจะเปิดตัวกันในวันที่ 19 ก.ย.พรรคก็ไม่ว่าอะไร.</p></body>
</news>
