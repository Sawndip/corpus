<teiHeader>
<fileDesc>
<titleStmt>
  <title>นายกฯ ยืนยัน ให้ความสำคัญกับการประชุมร่วมรัฐสภา เพื่อพิจารณาข้อเสนอของคณะกรรมการสมานฉันท์ฯ  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209170058&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ยืนยัน ให้ความสำคัญกับการประชุมร่วมรัฐสภา เพื่อพิจารณาข้อเสนอของคณะกรรมการสมานฉันท์ฯ</headline>
<lead></lead>
<neck></neck>
<body><p>นายกรัฐมนตรี ยืนยัน ให้ความสำคัญกับการประชุมร่วมรัฐสภา เพื่อพิจารณาข้อเสนอของคณะกรรมการสมานฉันท์เพื่อการปฏิรูปการเมือง และศึกษาการแก้ไขรัฐธรรมนูญ แต่ไม่เห็นด้วยในบางประเด็น โดยเฉพาะการแก้ไขมาตราที่เกี่ยวกับนิรโทษกรรม การประชุมร่วมรัฐสภา เพื่อพิจารณาข้อเสนอของคณะกรรมการสมานฉันท์เพื่อการปฏิรูปการเมือง และศึกษาการแก้ไขรัฐธรรมนูญ ได้เริ่มขึ้นตั้งแต่เวลา 09.00 น. โดยมี<persName>นายประสพสุข บุญเดช</persName> ประธานวุฒิสภา ในฐานะรองประธานรัฐสภา ทำหน้าที่ประธานการประชุม ซึ่ง<persName>นายอภิสิทธิ์ เวชชาชีวะ</persName> นายกรัฐมนตรี ได้ชี้แจงยืนยันว่ารัฐบาลให้ความสำคัญกับการประชุมร่วมรัฐสภาครั้งนี้ ซึ่งตลอด 2 วัน ได้ติดตามการประชุมโดยตลอด แม้ไม่อยู่ในที่ประชุม ก็จะมีเจ้าหน้าที่ฟังแล้วสรุปไว้ให้ ส่วนการประเด็นการแก้ไขรัฐธรรมนูญ เคยบอกแล้วหากมีประเด็นแก้รัฐธรรมนูญเพิ่มเติมให้รวบรวมมา แล้วภายใน 2 สัปดาห์ ได้นำไปให้คณะกรรมการสมานฉันท์ฯ ดำเนินการต่อ ซึ่งในฐานะหัวหน้ารัฐบาลไม่ขัดข้องที่จะดำเนินการแก้ไข และสิ่งที่ดำเนินการก็เป็นไปตามที่ตนเองพูดไว้ทั้งสิ้น ว่ารัฐธรรมนูญควรแก้ไข แต่บางประเด็นไม่เห็นด้วยที่จะแก้ไข เช่น มาตราที่จะมีผลต่อการนิรโทษกรรม ขณะที่บางประเด็นที่เกี่ยวกับเขตเลือกตั้ง แม้จะเห็นว่ามีความเหมาะสมแล้ว แต่หากหลายฝ่ายเห็นว่าสมควรที่จะแก้ไข ก็ไม่ขัดข้อง หากจะทำให้เกิดความสมานฉันท์ในอนาคต นายกรัฐมนตรี กล่าวด้วยว่า ได้สอบถามคณะกรรมการสมานฉันท์ฯ เมื่อคืนนี้ บางคนยังเข้าใจไม่ตรงกันจากการอ่านรายงานของคณะกรรมการสมานฉันท์ โดยเฉพาะประเด็น สสร. ที่ยังไม่ได้ข้อสรุปว่าจะให้เป็นคนนอก คนใน หรือผสมผสานกัน ซึ่งเป็นหน้าที่คณะกรรมการสมานฉันท์จะต้องชี้แจง ส่วนจุดยืนของรัฐบาลจะชี้แจงหลังจากฟังการอภิปรายของสมาชิกแล้ว จากนั้นเป็นการอภิปรายของสมาชิก โดย<persName>นางสาวรังสิมา รอดรัศมี</persName> ส.ส.สมุทรสงคราม พรรคประชาธิปัตย์ อภิปรายไม่เห็นด้วยกับการแก้ไขรัฐธรรมนูญ เพราะเชื่อว่ารัฐธรรมนูญดีอยู่แล้ว แต่ปัญหาอยู่ที่นักการเมืองที่เป็นผู้ใช้รัฐธรรมนูญ ซึ่งปัญหาต่างๆ ที่เกิดขึ้นตั้งแต่การปฏิวัติ การพิจารณคดีต่างๆ ของศาลรัฐธรรมนูญ จนเป็นเหตุให้ยุบพรรคการเมือง กลับถูกโจมตีจากผู้ที่เสียผลประโยชน์ จึงไม่เชื่อว่าแก้ไขรัฐธรรมนูญแล้วจะทำให้การเมืองดีขึ้น หากยังมีนักการเมืองที่ไม่ดีอยู่ในบ้านเมือง ขณะที่การอภิปรายของสมาชิกในช่วงเช้าส่วนใหญ่ ต้องการให้ปรับปรุงแก้ไขมาตรา 190 ที่เกี่ยวกับการนิรโทษกรรม </p></body>
</news>
