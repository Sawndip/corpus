<teiHeader>
<fileDesc>
<titleStmt>
  <title>กตช.ถกวันนี้นายกฯชู"ปทีป"  เนวินทิ้งปริศนา"ตัวใครตัวมัน"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/16/news_29475276.php?news_id=29475276  </bibl>
</sourceDesc>
</fileDesc>
</teiHeader>
<news>
<headline>กตช.ถกวันนี้นายกฯชู"<persName>ปทีป</persName>"  <persName>เนวิน</persName>ทิ้งปริศนา"ตัวใครตัวมัน"</headline>
<lead>นายกฯ นั่งหัวโต๊ะประชุม ก.ต.ช.เช็คเสียงรอบสุดท้าย มติเอกฉันท์เลือก “<persName>ธวัชชัย ภัยลี้</persName>” นั่ง ก.ต.ช.ผู้ทรงคุณวุฒิแทน “<persName>สุเทพ ธรรมรักษ์</persName>” เดินหน้าเรียกประชุมอีกรอบตั้ง ผบ.ตร.วันนี้ ดัน “<persName>ปทีป</persName>” ขึ้นแม่ทัพสีกากี แต่ยังสงวนท่าทีไม่ยอมประกาศความมั่นใจ ด้าน “<persName>ชวรัตน์</persName>” ปิดห้องถกเครียดปลัดมหาดไทย “<persName>เนวิน</persName>” พูดเป็นนัย “ตัวใคร ตัวมัน” ขณะที่ “<persName>สุเทพ</persName>” ขอบิณฑบาต แนะสรุปไม่ได้ให้เลื่อนไปหลัง 30 ก.ย.</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ได้เรียกประชุมคณะกรรมการนโยบายตำรวจแห่งชาติ (ก.ต.ช.) เฉพาะกรรมการโดยตำแหน่ง 7 คน ประกอบด้วย <persName>นายพีระพันธุ์ สาลีรัฐวิภาค</persName> รมว. ยุติธรรม <persName>นายชวรัตน์ ชาญวีรกูล</persName> รมว.มหาดไทย <persName>นายวิชัย ศรีขวัญ</persName> ปลัดกระทรวงมหาดไทย <persName>นายถวิล เปลี่ยนศรี</persName> เลขาธิการสภาความมั่นคงแห่งชาติ <persName>พล.ต.อ.ธานี สมบูรณ์ทรัพย์</persName> รองผู้บัญชาการตำรวจแห่งชาติ (รอง ผบ.ตร.) รักษาราชการแทน ผบ.ตร. และ<persName>นายชาญเชาวน์ ไชยานุกิจ</persName> รองปลัดกระทรวงยุติธรรม รักษาราชการแทนปลัดกระทรวงยุติธรรม โดยมีวาระเพื่อแต่งตั้งกรรมการ ก.ต.ช.ผู้ทรงคุณวุฒิคนใหม่แทน <persName>พล.ต.อ.สุเทพ ธรรมรักษ์</persName> ที่ได้ลาออกไปก่อนหน้านี้</p>
<p>การประชุมใช้เวลาเพียง 20 นาที โดย <persName>พล.ต.อ.ธานี</persName> เสนอชื่อ <persName>พล.ต.อ.ธวัชชัย ภัยลี้</persName> อดีตรอง ผบ.ตร.และ <persName>พล.ต.อ.ยงยุทธ์ เทพจำนง</persName> รองประธานคณะกรรมการมูลนิธิโทรทัศน์เฉลิมพระเกียรติผ่านดาวเทียม เป็นกรรมการ ก.ต.ช.ผู้ทรงคุณวุฒิ จากนั้นที่ประชุมมีมติเห็นชอบให้ <persName>พล.ต.อ.ธวัชชัย</persName> เป็นกรรมการ ก.ต.ช.ด้วยมติเอกฉันท์ 6:0 โดยนายกรัฐมนตรีงดออกเสียง</p>
<p>ภายหลังการประชุม <persName>พล.ต.อ.วัชรพล ประสานราชกิจ</persName> รอง ผบ.ตร. ในฐานะเลขานุการ ก.ต.ช. กล่าวว่า นายกรัฐมนตรีได้นัดประชุม ก.ต.ช. อีกครั้งในวันที่ 16 ก.ย.ช่วงบ่าย ที่อาคาร รัฐสภา โดยมีวาระเลือก ผบ.ตร.คนใหม่ ซึ่งตามกฎหมายนายกฯ สามารถเสนอชื่อข้าราชการตำรวจยศพลตำรวจเอกที่มีความเหมาะสม 1 นาย เพื่อให้ ก.ต.ช.เห็นชอบ หากมีการโหวตและเสียงโหวตเท่ากัน นายกฯในฐานะประธาน ก.ต.ช. สามารถลงมติชี้ขาดได้</p>
<p>มีรายงานว่า สาเหตุที่นายกฯ เรียกประชุม ก.ต.ช.ในวันที่ 16 ก.ย. เพราะมั่นใจว่าจะได้รับเสียงสนับสนุนในการเสนอชื่อ <persName>พล.ต.อ.ปทีป ตันประเสริฐ</persName> จเรตำรวจแห่งชาติ ขึ้นเป็น ผบ.ตร. เพราะจนถึงขณะนี้นายกฯ มีเสียงสนับสนุน 5 เสียง คือ <persName>นายพีระพันธุ์</persName> <persName>นายถวิล</persName> <persName>นายปิยะพันธ์ นิมมานเหมินท์</persName> ก.ต.ช.ผู้ทรงคุณวุฒิ <persName>พล.ต.อ.ธานี</persName> และ<persName>นายชาญเชาวน์</persName> ขณะที่เสียงคัดค้าน <persName>พล.ต.อ. ปทีป</persName> ซึ่งเป็นเสียงสนับสนุน <persName>พล.ต.อ.จุมพล มั่นหมาย</persName> รอง ผบ.ตร. จะเหลือเพียง 4 เสียง</p>
<p>กระนั้น มีรายงานว่า <persName>นายกิตติพงษ์ กิตยารักษ์</persName> ปลัดกระทรวงยุติธรรม ซึ่งเดินทางไปราชการในต่างประเทศ และมีกำหนดเดินทางกลับถึงประเทศไทย ในวันที่ 17 ก.ย.นั้น ได้เลื่อนเวลาเดินทางกลับให้เร็วขึ้น โดยจะกลับถึงประเทศไทยในวันที่ 16 ก.ย. เวลา 12.00 น. เพื่อเข้าร่วมประชุม ก.ต.ช.ด้วยตัวเอง ซึ่งมีข่าวมาก่อนหน้านี้ ว่า <persName>นายกิตติพงษ์</persName> หันไปสนับสนุน <persName>พล.ต.อ.จุมพล มั่นหมาย</persName></p>
<p>แต่ก็มีข่าวอีกกระแสหนึ่งจากคนใกล้ชิด <persName>นายกิตติพงษ์</persName>ว่า ปลัดกระทรวงยุติธรรมเลื่อนเวลาเดินทางกลับจริง แต่เป็นการกลับช้ากว่ากำหนดเดิม คือจะกลับวันที่ 18 ก.ย.
ด้าน <persName>นายอภิสิทธิ์</persName>ยังคงสงวนท่าทีเกี่ยวกับการประชุม ก.ต.ช.เพื่อเลือก ผบ.ตร.คนใหม่ โดยกล่าวว่า ยังไม่ได้คุยกับ<persName>นายชวรัตน์</persName> ซึ่งมีข่าวว่าไม่สนับสนุน <persName>พล.ต.อ.ปทีป</persName> เมื่อผู้สื่อข่าวซักว่า การประชุม ก.ต.ช.ในวันที่ 16 ก.ย.จะได้ตัว ผบ.ตร.คนใหม่แน่หรือไม่ นายกฯ ตอบเพียงว่า จะดูข้อกฎหมายให้ชัดเจนก่อน</p>
<p>ขณะที่ <persName>นายชวรัตน์</persName>ได้ปิดห้องหารือกับ<persName>นายวิชัย</persName> ที่กระทรวงมหาดไทย คาดว่าจะเป็นการพูดคุยกันเกี่ยวกับการโหวตเลือก ผบ.ตร. ซึ่งมีข่าวว่าทั้งคู่สนับสนุน <persName>พล.ต.อ.จุมพล</persName> ซึ่งภายหลังการหารือ <persName>นายชวรัตน์</persName> กล่าวกับผู้สื่อข่าวถึงการประชุม ก.ต.ช.ว่า ยังไม่รู้จะเป็นอย่างไร ไม่สามารถตอบได้</p>
<p><persName>นายเนวิน ชิดชอบ</persName> แกนนำพรรคภูมิใจไทย กล่าวว่า เรื่อง ผบ.ตร.คนใหม่ต้องไปถามนายกฯ <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง และ<persName>นายนิพนธ์ พร้อมพันธุ์</persName> เลขาธิการนายกรัฐมนตรี เพราะเรื่องนี้ไม่เกี่ยวกับพรรคภูมิใจไทย แต่เป็นปัญหาของคนในพรรคประชาธิปัตย์เองว่าจะเลือกใคร</p>
<p>ผู้สื่อข่าวถามว่า หากมติที่ออกมาไม่ตรงกับ “ข้อมูลพิเศษ” ที่ฝ่าย <persName>นายสุเทพ</persName> กับ<persName>นายนิพนธ์</persName>ผลักดัน จะทำอย่างไร <persName>นายเนวิน</persName> กล่าวทีเล่นทีจริงว่า “คงต้องสวมคอนเวิร์ส คือตัวใครตัวมัน ชีวิตใครชีวิตมัน แล้วคงต้องใส่ (รองเท้า) ไนกี้วิ่งอย่างเดียว”</p>
<p><persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง กล่าวถึงกรณี <persName>นายชวรัตน์</persName> ยืนยันที่เลือก ผบ.ตร.ตามข้อเสนอของ<persName>นายนิพนธ์</persName> และ<persName>นายสุเทพ</persName>เหมือนเดิมว่า ได้เรียนไปหลายครั้งแล้วว่าบางเรื่องก็ไม่อยากพูด บางเรื่องอยากพูดก็พูดไม่ได้ เอาเป็นว่าใครจะอ้างอิงอย่างไรก็รับหมดทุกประตู</p>
<p>เมื่อถามว่า แสดงว่าต่างคนจะต่างโหวตตามที่ได้รับข้อมูลพิเศษมา <persName>นายสุเทพ</persName>มีท่าทีอึกอักก่อนหัวเราะและตอบว่า ความจริงไม่มีใครพูดกันหรอก ไม่ทราบว่าจะพูดอย่างไรจริงๆ อันนี้ต้องขอบิณฑบาต และว่าหากยังตั้ง ผบ.ตร. ไม่ได้ ก็ให้รอถึง 30 ก.ย.แล้วค่อยคุยกันใหม่</p></body>
</news>
