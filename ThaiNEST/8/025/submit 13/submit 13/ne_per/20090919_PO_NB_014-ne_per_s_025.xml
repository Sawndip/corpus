<teiHeader>
<fileDesc>
<titleStmt>
  <title>กลุ่มคนเสื้อแดง ทยอยเดินทางมาที่บริเวณลานพระราชวังดุสิตอย่างต่อเนื่อง  </title>
  <author>คณิต จินดาวรรณ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-19 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209190067&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กลุ่มคนเสื้อแดง ทยอยเดินทางมาที่บริเวณลานพระราชวังดุสิตอย่างต่อเนื่อง</headline>
<lead></lead>
<neck></neck>
<body><p>กลุ่มแนวร่วมประชาธิปไตยต่อต้านเผด็จการแห่งชาติ ทยอยเดินทางมาที่บริเวณลานพระราชวังดุสิต เพื่อรอฟังแกนนำปราศรัยและเคลื่อนขบวนไปยังจุดที่ได้ประกาศไว้ บรรยากาศการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ บริเวณลานพระราชวังดุสิต ขณะนี้กลุ่มผู้ชุมนุมเริ่มทยอยเข้ามารวมตัวกันบริเวณดังกล่าวแล้ว โดยมีการตั้งเวทีปราศรัย และจอโปรเจกเตอร์ขนาดใหญ่ และมีร้านค้าจำนวนมากตั้งแผงขายสินค้าตามจุดที่มีการชุมนุม และเมื่อเวลา 10.30 น. ที่ผ่านมา เริ่มมีการตั้งจุดตรวจโดยนำแผงเหล็กมากั้น เพื่อเพิ่มการรักษาความปลอดภัยให้แก่ผู้ชุมนุม แต่การจราจรในพื้นที่เขตดุสิต ยังสามารถใช้การได้ดี และมีการเพิ่มกำลังเจ้าหน้าที่ตำรวจ เพื่ออำนวยความสะดวกด้านการจราจรในพื้นที่ดังกล่าวแล้ว ซึ่งสถานการณ์การชุมนุม ยังดำเนินไปด้วยความสงบ ส่วนบรรยากาศโดยรอบบริเวณทำเนียบรัฐบาล มีกลุ่มทหารจำนวนหลายกองร้อยตั้งแถวรักษาการเป็นกำแพงมนุษย์ตลอดเส้นทางสวนมิสกวัน อย่างไรก็ตาม ขณะนี้ยังไม่มีตัวแทนกลุ่มผู้ชุมนุมขึ้นไปปราศรัยบนเวทีแต่อย่างใด และคาดว่าตั้งแต่เวลา 12.00 น. เป็นต้นไป กลุ่มผู้ชุมนุมจะเพิ่มมาตรการรักษาความปลอดภัย ซึ่งจะไม่สามารถนำยานพาหนะผ่านเข้า-ออก บริเวณดังกล่าวได้ </p></body>
</news>
