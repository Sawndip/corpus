<teiHeader>
<fileDesc>
<titleStmt>
  <title>ที่ประชุม กอ.รมน.ตั้ง ศอ.รส. ดูแลเสื้อแดง โดยให้ "สุเทพ" เป็นผู้อำนวยการศูนย์  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209170220&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ที่ประชุม กอ.รมน.ตั้ง ศอ.รส. ดูแลเสื้อแดง โดยให้ "<persName>สุเทพ</persName>" เป็นผู้อำนวยการศูนย์</headline>
<lead></lead>
<neck></neck>
<body><p>ที่ประชุมกองอำนวยการรักษาความมั่นคงภายในราชอาณาจักร (กอ.รมน.) อนุมัติตั้งศูนย์อำนวยการรักษาความสงบเรียบร้อย (ศอ.รส.) โดยมีรองนายกรัฐมนตรีด้านความมั่นคง เป็นผู้อำนวยการศูนย์ พร้อมเตรียมสนธิกำลังทหารตำรวจรวม 63 กองร้อย ดูแลการชุมนุมของกลุ่มคนเสื้อแดงวันที่ 19 กันยายนนี้ การประชุมกองอำนวยการรักษาความมั่นคงภายในราชอาณาจักร หรือ กอ.รมน. ซึ่งมี <persName>นายอภิสิทธิ์ เวชชาชีวะ</persName> นายกรัฐมนตรี ในฐานะผู้อำนวยการ กอ.รมน. เป็นประธาน ได้ใช้เวลาประชุมประมาณ 1 ชั่วโมง จากนั้น <persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี แถลงว่า ที่ประชุมอนุมัติจัดตั้งศูนย์อำนวยการรักษาความสงบเรียบร้อย หรือ ศอ.รส. และโครงสร้างของ ศอ.รส. โดยให้ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง เป็นผู้อำนวยการศูนย์ฯ ทั้งนี้นายกรัฐมนตรี ได้ให้ ศอ.รส. กำชับเจ้าหน้าที่ปฏิบัติหน้าที่ตามกรอบของกฎหมายและยึดหลักสิทธิมนุษยชนเป็นหลัก นอกจากนี้ยังให้มีการทำงานใกล้ชิดกับสื่อมวลชน ซึ่งสื่อจะเป็นผู้ช่วยตรวจสอบทั้งการทำงานของฝ่ายรัฐบาลและกลุ่มผู้ที่มาชุมนุมว่ามีการกระทำละเมิดกฎหมายหรือไม่ ทั้งนี้มีการประเมินว่าจะมีผู้มาชุมนุมประมาณ 2-3 หมื่นคน แต่ขณะนี้ก็ยังมีการระดมมวลชนอย่างต่อเนื่อง ด้าน <persName>พันเอกสรรเสริญ แก้วกำเนิด</persName> โฆษกกองทัพบก ในฐานะโฆษก ศอ.รส. แถลงว่า เจ้าหน้าที่ตำรวจและทหาร จะมีการสนธิกำลังกันรวม 63 กองร้อย โดยแบ่งเป็นทหาร 33 กองร้อย , ตำรวจ 30 กองร้อย นอกจากนี้ยังมีกำลังเสริมของฝ่ายตำรวจอีก 25 กองร้อย ตลอดจนเจ้าหน้าที่ กอ.รมน. และเจ้าหน้าที่กรุงเทพมหานคร รวม 350 คน นอกจากนี้ ศอ.รส. ได้ประกาศกำหนดห้ามใช้ 3 เส้นทาง บริเวณทำเนียบรัฐบาลได้แก่ ถนนนครปฐม (แยกเทวกรรม-สะพานชมัยมรุเชษฐ) , ถนนลูกหลวง (แยกเทวกรรม-จุดตัดกับถนนราชดำเนินนอก) , และเส้นทางคู่ขนานของถนนราชดำเนินนอกฝั่งติดรั้วทำเนียบรัฐบาล นอกจากนี้ยังห้ามใช้ 2 เส้นทางบริเวณสโมสรทหารบก ได้แก่ เส้นทางคู่ขนานถนนศรีอยุธยา ฝั่งติดสโมสรทหารบก (แยกสี่เสาเทเวศร์-แยกหอประชุมกองทัพบก) และซอยสามเสน 12 (ปากซอยด้านถนนสามเสน-สุดซอยด้านถนนราชสีมา) ขณะที่การปฏิบัติงานของเจ้าหน้าที่หากจำเป็นต้องคลี่คลายสถานการณ์จะมีการประกาศแจ้งให้ผู้ชุมนุมทราบก่อนเสมอ ด้าน <persName>พ.ต.อ. ปิยะ อุฑาโย</persName> รองผู้บังคับการอำนวยการกองบัญชาการตำรวจนครบาล กล่าวว่า ขอให้ประชาชนมั่นใจในการทำงานของเจ้าหน้าที่ตำรวจ ซึ่งจะไม่กระทบสิทธิขั้นพื้นฐาน และไม่มีการสกัดกั้นกลุ่มผู้ชุมนุมที่จะเดินทางเข้ามา แต่เพื่อความปลอดภัยตำรวจจะตั้งด่านตรวจค้นอาวุธในเขตดุสิต 20 จุด ในจำนวนนี้มีด้านพิเศษ 7 จุด ซึ่งจะตั้งในพื้นที่ใกล้กับการชุมนุม ขณะที่พื้นที่รอบนอกเขตดุสิตที่ไม่ได้มีการประกาศใช้ พ.ร.บ.ความมั่นคง นั้น หากมีสถานการณ์ฉุกเฉิน ฝ่ายทหารจะเตรียมความพร้อมเข้ามาช่วยทำหน้าที่ในฐานะผู้ช่วยเจ้าพนักงาน ส่วน <persName>นายปณิธาน วัฒนายากร</persName> กล่าวเพิ่มเติมว่า ในที่ประชุม นายกรัฐมนตรียังแสดงความเป็นห่วงการชุมนุมในพื้นที่ทับซ้อนบริเวณเขาพระวิหารด้วย จึงขอให้เจ้าหน้าที่ตำรวจบริเวณดังกล่าวช่วยดูแลพื้นที่ ส่วนฝ่ายทหารจะดูแลตามแนวชายแดน ซึ่งประเมินว่าจะมีผู้ไปชุมนุมประมาณ 2,000 คน </p></body>
</news>
