<teiHeader>
<fileDesc>
<titleStmt>
  <title>นายกฯ กำชับเจ้าหน้าที่ยึดข้อกฎหมายในการดูแลการชุมนุมเสื้อแดง  </title>
  <author>ยุวรรณ์ดา พานทอง(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209170222&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ กำชับเจ้าหน้าที่ยึดข้อกฎหมายในการดูแลการชุมนุมเสื้อแดง</headline>
<lead></lead>
<neck></neck>
<body><p>นายกรัฐมนตรี กำชับเจ้าหน้าที่ยึดข้อกฎหมายในการดูแลการชุมนุมของกลุ่มคนเสื้อแดง พร้อมระบุ หากการชุมนุมยืดเยื้อจะมีการต่ออายุ พ.ร.บ.ความมั่นคง ออกไป <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า ที่ประชุมกองอำนวยการรักษาความมั่นคงภายในราชอาณาจักร หรือ กอ.รมน. ได้วิเคราะห์สถานการณ์การชุมนุมของกลุ่มคนเสื้อแดง โดยจะไม่ประมาทและเน้นย้ำแนวทางปฏิบัติของรัฐบาลอย่างชัดเจน คือ ต้องการให้เกิดความสงบเรียบร้อย และให้มีการรักษากฎหมายอย่างเคร่งครัด พร้อมยืนยันการปฏิบัติหน้าที่ของเจ้าหน้าที่ไม่ใช่เป็นการจำกัดสิทธิเสรีภาพ แต่เป็นไปเพื่อดูแลการชุมนุมให้เกิดความสงบเรียบร้อย และจะยึดแนวทางในการเจรจา นอกจากนี้ได้สั่งการให้ตรวจสอบความพร้อมในทุกๆ ด้าน โดยเฉพาะอุปกรณ์ที่จะใช้ควบคุมสถานการณ์เพื่อป้องกันความผิดพลาด ขณะที่ในการปฏิบัติงานของเจ้าหน้าที่หากเกิดปัญหาแต่เป็นไปโดยสุจริตก็จะได้รับความคุ้มครองตามกฎหมาย แต่หากมีการละเมิดข้อกฎหมาย ฝ่ายนโยบายก็พร้อมรับผิดชอบ อย่างไรก็ตามไม่สามารถประเมินได้ว่าการชุมนุมจะยืดเยื้อหรือไม่เพราะขึ้นอยู่กับผู้ชุมนุม แต่หากยืดเยื้อออกไปก็สามารถต่ออายุ พ.ร.บ.ความมั่นคง ออกไปได้อีก แม้ช่วงนั้นตนเองจะติดภารกิจในต่างประเทศก็ตาม พร้อมมั่นใจว่า <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ในฐานะผู้อำนวยการศูนย์อำนวยการรักษาความสงบเรียบร้อย หรือ ศอ.รส. จะควบคุมดูแลสถานการณ์ได้ นายกรัฐมนตรี ยังกล่าวถึงการเตรียมชุมนุมของกลุ่มพันธมิตรประชาชนเพื่อประชาธิปไตย บริเวณเขาพระวิหาร ในวันที่ 19 กันยายนนี้ ว่า ได้หารือกับเจ้าหน้าที่ที่เกี่ยวข้องแล้ว เพื่อเตรียมทำความเข้าใจกับผู้ชุมนุม เนื่องจากไม่ต้องการให้เกิดการปะทะกันเองของประชาชนหรือเกิดปมขัดแย้งระหว่างประเทศ เพราะจะไม่เป็นผลดีต่อประเทศไทย</p></body>
</news>
