<teiHeader>
<fileDesc>
<titleStmt>
  <title>'ชวรัตน์'ไม่หวั่นพท.ยื่นป.ป.ช.ตรวจสอบหุ้น  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-21 12:10:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21619  </bibl>
</sourceDesc>
</fileDesc>
</teiHeader>
<news>
<headline>'<persName>ชวรัตน์</persName>'ไม่หวั่นพท.ยื่นป.ป.ช.ตรวจสอบหุ้น</headline>
<lead></lead>
<neck></neck>
<body><p>วันนี้( 21ก.ย.)<persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย กล่าวถึงกรณีที่ พรรคเพื่อไทยยื่นหนังสือต่อคณะกรรมการป้องกันและปราบปรามการทุจริตแห่งชาติ (ป.ป.ช.) ให้ตรวจสอบกรณีที่ภรรยาและบุตร ของ<persName>นายชวรัตน์</persName> ถือหุ้นในบริษัทชิโนไทยฯ ซึ่งเป็นบริษัทที่เป็นคู่สัญญาของรัฐในหลายโครงการ อาทิ โครงการรถไฟฟ้าสายสีม่วง บางใหญ่-บางซื่อ ว่า ที่ผ่านมา ได้ยื่นแสดงบัญชีทรัพย์สินหนี้สินมาหลายครั้ง เนื่องจากเป็นรัฐมนตรีมาหลายสมัย อย่างไรก็ตาม บริษัทชิโนไทยฯ ได้จดทะเบียนในตลาดหลักทรัพย์เป็นบริษัทมหาชน ใครก็สามารถซื้อหุ้นได้ แต่บริษัทชิโนไทยฯ ไม่มีความเกี่ยวข้องกับตนมานานแล้ว</p>
<p>ต่อข้อถามว่า ในช่วงดำรงตำแหน่งรัฐมนตรี ยืนยันได้หรือไม่ว่า ไม่มีการเอื้อประโยชน์ให้บริษัทดังกล่าว รัฐมนตรีว่าการกระทรวงมหาดไทย กล่าวยืนยันว่า ตนไม่ได้เข้าไปเกี่ยวข้อง และไม่มีเรื่องการเอื้อประโยชน์ให้กับบริษัทชิโนไทยฯ ส่วนกรณีที่บุตรชายมีตำแหน่งในบริษัทดังกล่าว จะทำให้ถูกมองว่าเอื้อประโยชน์ให้บริษัทได้ชนะการประมูลโครงการของรัฐหรือไม่ <persName>นายชวรัตน์</persName> กล่าวว่า บุตรชายตน บรรลุนิติภาวะแล้ว สามารถไปซื้อหุ้นที่ไหนก็ได้ ไม่เกี่ยวกับตน และเรื่องนี้สามารถชี้แจงกับ ป.ป.ช.ได้ ส่วนที่ฝ่ายค้านมาตรวจสอบเรื่องนี้ ตนไม่ว่าอะไร เพราะเป็นหน้าที่ของฝ่ายค้านที่จะตรวจสอบ.
</p></body>
</news>
