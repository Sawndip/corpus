<teiHeader>
<fileDesc>
<titleStmt>
  <title>ปธ.สสร.50หนุนแนวทางนายกฯแก้รธน.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-18 16:06:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21163  </bibl>
</sourceDesc>
</fileDesc>
</teiHeader>
<news>
<headline>ปธ.สสร.50หนุนแนวทางนายกฯแก้รธน.</headline>
<lead></lead>
<neck></neck>
<body><p>วันนี้(18 ก.ย.) <persName>นายเสรี สุวรรณภานนท์</persName> ประธานชมรม ส.ส.ร.50 อดีตรองประธานสภาร่างรัฐธรรมนูญ และอดีต ส.ส.ร.40 กล่าวถึงข้อเสนอ 2 แนวทางในการแก้รัฐธรรมนูญ ของนายกรัฐมนตรี คือให้ตั้ง ส.ส.ร.ขึ้นมาดำเนินการ โดยมีสัดส่วนมาจากฝ่ายต่างๆ หรือให้สมาชิกรัฐสภาร่วมกันเสนอร่างแก้ไขในกรอบ 6 ประเด็น ตามแนวทางคณะกรรมการสมานฉันท์ฯ แต่มีเงื่อนไขต้องผ่านกระบวนการประชามติของประชาชนว่า ไม่มีปัญหาหากจะให้รัฐสภาดำเนินการแก้ไขรัฐธรรมนูญ แต่ปัญหาเดียวคือ เมื่อยกร่างแก้ไขรัฐธรรมนูญแล้ว ต้องไม่มีประเด็นที่ทำเพื่อประโยชน์ส่วนตัวของนักการเมือง และผู้ดำรงตำแหน่งทางการเมือง หรือมีผลประโยชน์ทับซ้อนต่างๆ จะได้ไม่เกิดปัญหาการคัดค้านจากฝ่ายที่ไม่เห็นด้วยอีก บ้านเมืองจะได้ไม่ปั่นป่วน ต้องให้ความสำคัญกับการมีส่วนร่วมของประชาชนอย่างแท้จริง โดยเฉพาะการเปิดให้กลุ่มที่มีความขัดแย้งกันในสังคม ไม่ว่าจะเป็นกลุ่มพันธมิตรฯ กลุ่มเสื้อแดง หรือกลุ่มอื่นเข้ามาร่วมด้วย เหมือนตอนตั้งอนุกรรมการในคณะกรรมการสมานฉันท์ฯ </p>
<p><persName>นายเสรี</persName>กล่าวต่อว่า เมื่อจะแก้รัฐธรรมนูญกันทั้งที ก็ควรพิจารณากันทั้งฉบับ ทั้งระบบการเมืองไปเลย และหาจุดร่วมในการแก้ไขให้เป็นเอกภาพ ส่วนข้อเสนอที่ให้มีอดีต ส.ส.ร.เข้าร่วมในสัดส่วนร้อยละ 25 นั้น ก็แล้วแต่ ให้ระบบรัฐสภาพิจารณากันเองว่าจะตัดสินใจกันอย่างไร ตนเห็นว่าหากวิปทั้ง 3 ฝ่าย รับข้อเสนอของนายกฯไปปฏิบัติ น่าจะเป็นแนวทางที่เดินหน้าไปได้ แต่ไม่อยากให้นำการแก้ไขรัฐธรรมนูญมาผูกโยงกับอายุของรัฐบาล เพราะเมื่อรัฐบาลมีวาระอยู่ได้ 4 ปี ก็เป็นสิทธิอันชอบธรรมที่จะอยู่ทำงานต่อไป.</p></body>
</news>
