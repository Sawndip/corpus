<teiHeader>
<fileDesc>
<titleStmt>
  <title>ศาลรธน.โวยลูกเล่นปธ.วุฒิ ยุ่งเหยิงเอกสาร16 ส.ว.ไข้หุ้น  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-18 20:48:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000108325  </bibl>
</sourceDesc>
</fileDesc>
</teiHeader>
<news>
<headline>ศาลรธน.โวยลูกเล่นปธ.วุฒิ ยุ่งเหยิงเอกสาร16 ส.ว.ไข้หุ้น</headline>
<lead></lead>
<neck></neck>
<body><p>วานนี้ ( 16 ก.ย.) คณะตุลาการศาลรัฐธรรมนูญ ที่มี<persName>นายชัช ชลวร</persName> เป็นประธาน ได้มีการประชุมกรณี <persName>นายประสพสุข บุญเดช</persName> ประธานวุฒิสภา มีหนังสือลงวันที่ 11 ก.ย. 52 ส่งความเห็นของคณะกรรมการการเลือกตั้ง (กกต.) ขอให้ศาลรัฐธรรมนูญพิจารณาวินิจฉัยตามรัฐธรรมนูญ มาตรา 91 กรณีสมาชิกภาพของสมาชิกวุฒิสภาจำนวน 16 คน สิ้นสุดลงตามรัฐธรรมนูญ มาตรา 119 (5) เนื่องจากกระทำการต้องห้าม ตามมาตรา 265 (2) (4) ถือครองหุ้นในธุรกิจสื่อและบริษัทที่เป็นคู่สัญญาสัมปทานกับรัฐ</p>
<p>ภายหลังการประชุม<persName>นายเชาวนะ ไตรมาศ</persName> เลขาธิการสำนักงานศาลรัฐธรรมนูญ กล่าวว่า ทางสำนักงานฯได้รายงานความคืบหน้าของคำร้องว่า คำร้องที่มีการส่งมานั้น ประกอบด้วยต้นฉบับ และสำเนาจำนวน 16 ชุด แต่ละชุดมีเอกสารจำนวนประมาณ 5,000 แผ่น รวมทั้งสิ้น 80,000 แผ่น</p>
<p>ทั้งนี้ จากการตรวจสอบเบื้องต้นพบว่า เอกสารบางส่วนไม่สมบูรณ์ บางส่วนไม่มีเลขหน้า บางส่วนถ่ายเอกสารไม่ชัดเจน และบางส่วนไม่ได้รับรองสำเนาถูกต้อง เป็นต้น รวมทั้งยังพบว่าเนื้อหาของคำร้องที่ส่งมา มีทั้งสำนวน ส.ว. ที่ กกต.เห็นว่าสมาชิกภาพของ ส.ว.สิ้นสุดลง 16 คน และไม่เข้าลักษณะต้องห้าม และยุติเรื่อง 21 คน รวมทั้งสิ้น 37 คน จึงเป็นเหตุให้ต้องใช้เวลา และกำลังคนจำนวนมากในการคัดแยกสำนวน</p>
<p>ที่ประชุมจึงมีมติให้สำนักงานศาลรัฐธรรมนูญ แจ้งไปยังสำนักงาน กกต.และสำนักเเลขาธิการวุฒิสภา เพื่อให้ส่งเจ้าหน้าที่มาดำเนินการแยกสำนวน ภายในวันที่ 17 ก.ย.นี้</p>
<p> ด้าน<persName>นายบุญส่ง กุลบุปผา</persName> ตุลาการศาลรัฐธรรมนูญ ให้สัมภาษณ์ภายหลังว่า การคัดแยกเอกสารทางคณะตุลาการฯไม่ได้กำหนดเวลา เพียงแต่บอกว่าขอให้เสร็จโดยเร็ว จากนั้นก็อาจต้องเชิญผู้ถูกร้องคือ ส.ว. มาตรวจสอบอีกครั้ง โดยเมื่อได้ข้อสุรปเรื่องเอกสารเรียบร้อย ก็จะมีการนำเข้าสู่ที่ประชุมของคณะตุลาการศาลรัฐธรรมนูญ เพื่อพิจารณาว่า คำร้องดังกล่าวเข้าเกณฑ์ที่จะรับไว้พิจารณาหรือไม่</P>
<p>ดังนั้นขอให้เข้าใจว่า มติที่ออกมาครั้งนี้ ศาลรัฐธรรมนูญไม่ได้มีเจตนาที่จะยื้อเรื่องนี้แต่อย่างใด</p>
<p><persName>นายบุญส่ง</persName> กล่าวด้วยว่า ส่วนตัวมองว่า แม้กรณีดังกล่าว ส.ว.จะมีการร้องต่อศาลปกครอง แต่ก็ไม่จำเป็นที่ศาลรัฐธรรมนูญ จะต้องไปรอการวินิจฉัยของศาลปกครองก่อน เพราะเป็นคนละเรื่องกัน ศาลปกครองเขาก็พิจารณาในเรื่องว่ากระบวนการวินิจฉัยของ กกต.ชอบหรือไม่ ส่วนศาลรัฐธรรมนูญก็จะดูประเด็นว่า การที่ ส.ว.ถือหุ้นนั้น ขัดรัฐธรรมนูญหรือไม่</p>
<p> ด้าน<persName>นายสุทธิพล ทวีชัยการ</persName> เลขาธิการ กกต. กล่าวว่า ทาง กกต.ได้รับหนังสือประสานขอเจ้าหน้าที่ไปร่วมคัดแยกเอกสารแล้ว โดยพร้อมให้ความร่วมมืออย่างดี ซึ่งในวันนี้ (17 ก.ย.) ก็จะมอบหมายผู้รับผิดชอบโดยตรง เป็นระดับผู้อำนวยการสำนักวินิจฉัยและคดี และเลขานุการคณะกรรมการไต่สวนชุดหุ้นส.ว.ไปร่วมตรวจสอบ</p>
<p>ผู้สื่อข่าวรายงานว่า วันเดียวกันนี้ สำนักงานศาลรัฐธรรมนูญ ยังได้รับคำร้องของประธานสภาผู้แทนราษฎร ที่ส่งความเห็นของ กกต.ขอให้ศาลได้วินิจฉัยกรณีสมาชิกภาพของ 13 ส.ส.พรรคประชาธิปัตย์ ที่ถือหุ้นเข้าลักษณะต้องห้าม โดยพบว่าเอกสารที่จัดส่งมานั้นมีจำนวน 3 กล่อง ด้วยกัน</p></body>
</news>
