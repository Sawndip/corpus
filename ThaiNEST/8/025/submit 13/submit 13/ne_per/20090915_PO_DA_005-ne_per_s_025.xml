<teiHeader>
<fileDesc>
<titleStmt>
  <title>มั่นใจมีขบวนการทำลายท่องเที่ยวไทย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-15 07:52:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=20358  </bibl>
</sourceDesc>
</fileDesc>
</teiHeader>
<news>
<headline>มั่นใจมีขบวนการทำลายท่องเที่ยวไทย</headline>
<lead></lead>
<neck></neck>
<body><p>จากกรณีมีการเผยแพร่คลิปวิดีโอสารคดีเรื่อง Big trouble in tourist Thailand ของ ช่อง BARVO all news สถานีโทรทัศน์เคเบิลแห่งหนึ่งของประเทศอังกฤษ ผ่านทางเว็บไซต์ยูทูบ โดยการนำเสนอเรื่องราวความทุกข์ยากและปัญหาของนักท่องเที่ยว ขณะเดินทางเข้ามาท่องเที่ยวในประเทศไทย เกี่ยวกับการถูกเอาเปรียบจากผู้ประกอบการและเจ้าหน้าที่ของรัฐ โดยตอนที่ 1 มีการนำเสนอเรื่องราวของผู้ประกอบการให้เช่าเจ็ตสกีในพื้นที่ จ.ภูเก็ต จนนำไปสู่การจับกุม<persName>นายวินัย ในใน</persName> อายุ 28 ปี เจ้าของธุรกิจให้เช่าเจ็ตสกีหาดป่าตอง จ.ภูเก็ต ชายซึ่งปรากฏในคลิป ดังกล่าว ในข้อหากรรโชกทรัพย์ ล่าสุดมีการเผยแพร่คลิปในลักษณะดังกล่าวต่อเนื่องกันอีก 3 ตอน โดยตอนที่ 2 เป็นการนำเสนอเรื่องราวของหนุ่มสาวชาวอังกฤษ ที่เดินทางเข้ามาท่องเที่ยวในงานฟูลมูนปาร์ตี้ ที่ อ.เกาะพะงัน จ.สุราษฎร์ธานี แล้วถูกเจ้าหน้าที่ตำรวจจับกุมในข้อหาครอบครองกัญชาและต้องจ่ายเงินให้กับเจ้าหน้าที่ตำรวจในการประกันตัวจำนวน 80,000 บาท  ตามที่เสนอข่าวไปแล้วนั้น    </p>
<p>เกี่ยวกับความคืบหน้าในเรื่องดังกล่าว เมื่อเวลา 16.00 น. วันที่ 14  ก.ย. ที่กองบังคับการตำรวจภูธร จ.สุราษฎร์ธานี <persName>พล.ต.ท.สัณฐาน ชยนนท์</persName> ผบช.ภ.8 แถลงว่า หลังเกิดเหตุได้มีการร่วมกันตรวจสอบคลิปวิดีโอที่ถูกเผยแพร่ทางเว็บไซต์ ก็พบว่า เป็นการนำภาพไปตัดต่อให้เกิดความสับสน รวมถึงเข้าใจผิดต่อภาพลักษณ์ของตำรวจไทยรวมถึงการท่องเที่ยวของประเทศไทย โดยพยายามมุ่งเน้นการเสนอภาพในด้านลบและเป็นการเสนอเนื้อหาเพียงฝ่ายเดียวโดยผ่านผู้บรรยาย กรณีของ <persName>น.ส.มิช่า</persName> (ขอสงวนนามสกุล) อายุ 19 ปี ชาวอังกฤษ ที่ปรากฏในสารคดี เป็นเหตุการณ์ที่เกิดขึ้นจริง แต่เป็นไปตามกระบวนการของกฎหมายไทย มีการสอบสวนจับกุมและรับสารภาพ โดยมีบันทึกการให้ปากคำผ่านล่าม แต่เมื่อมีการนำเสนอสารคดี กลับอ้างว่าต้องจ่ายเงินจำนวน 80,000 บาท ให้ตำรวจไทยในการประกันตัว ซึ่งจุดนี้มีข้อสังเกตว่ามีชาวต่างชาติเป็นตัวการในการเจรจากับผู้เสียหายเพื่อให้ภาพออกมาในลักษณะที่ทางทีมงานเขาต้องการ อย่างไรก็ตามตนได้ทำหนังสือแจ้งไปยัง ผบก. ทุกจังหวัดในเขตรับผิดชอบ หากมีผู้สื่อข่าว ช่างภาพทั้งไทยและต่างประเทศยกเว้นหน่วยงานรัฐ เข้าไปถ่ายทำสารคดีต้องยื่นขออนุญาตพร้อมสคริปต์ด้วยทุกครั้ง เพราะเชื่อว่าน่าจะมีขบวนการทำลายภาพลักษณ์การท่องเที่ยวไทย.</p></body>
</news>
