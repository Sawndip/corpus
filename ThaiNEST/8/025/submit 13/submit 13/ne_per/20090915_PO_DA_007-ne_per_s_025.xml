<teiHeader>
<fileDesc>
<titleStmt>
  <title>รมว.กลาโหมลั่นเข้าพระวิหารไม่มีปัญหา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-15 07:51:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=20356  </bibl>
</sourceDesc>
</fileDesc>
</teiHeader>
<news>
<headline>รมว.กลาโหมลั่นเข้าพระวิหารไม่มีปัญหา</headline>
<lead></lead>
<neck></neck>
<body><p>เมื่อวันที่ 14 ก.ย. <persName>พล.อ.ประวิตร วงษ์สุวรรณ</persName> รมว.กลาโหม กล่าวถึงสถานการณ์บริเวณปราสาทพระวิหาร ว่า ไม่มีอะไร เพราะมีคณะกรรมการชายแดนในทุกระดับบริหารงานแต่ละขั้นตอน เจ้าหน้าที่ของรัฐเป็นคนไทยต้องรักษาแผ่นดินไทยให้ดีที่สุด ดังนั้นไม่มีทางที่จะยอมให้เสียดินแดน ซึ่งการทำอะไรก็ตามที่จะก่อให้ เกิดความขัดแย้งของแต่ละประเทศต้องพิจารณาดูให้ดี รัฐบาลต้องทำตามข้อตกลงและกฎหมายที่ร่วมมือกันระหว่างประเทศ ที่ได้มีการพูดคุยกันอยู่แล้ว สิ่งไหนที่เป็นข้อตกลงก็ต้องทำตาม</p>
<p>ส่วนที่พรรคประชาธิปัตย์ <persName>นพ.บุรณัชย์ สมุทรักษ์</persName> โฆษกพรรคประชาธิปัตย์ กล่าวถึงกรณีที่กลุ่มพันธมิตรประชาชนเพื่อประชาธิปไตยประกาศรวมพลวันที่ 19 ก.ย.นี้ เพื่อผลักดันชาวกัมพูชาออกจากพื้นที่ทับซ้อน 4.6 ตารางกิโลเมตร ว่า การแสดงออกถึงความห่วงใยต่อชาติสามารถกระทำได้ แต่ควรระมัดระวังไม่ให้ตกเป็นเครื่องมือของบุคคลบางกลุ่ม หรือแม้แต่ประเทศเพื่อนบ้านนำไปใช้ประโยชน์ทางการเมืองพรรคไม่อยากมองว่าการเคลื่อนไหวดังกล่าวเป็นการหาเสียงของพรรคการเมืองใด ทั้งนี้ รัฐบาลยืนยันว่าจะรักษาอธิปไตยของชาติและจะไม่ยอมให้มีการเสียดินแดนเด็ดขาด.</p></body>
</news>
