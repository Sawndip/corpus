<teiHeader>
<fileDesc>
<titleStmt>
  <title>นายกฯ ไม่ห่วงการชุมนุมวันที่ 19 กันยายน มั่นใจไม่มีการปฏิวัติ  </title>
  <author>นิตยา หิรัญประดิษฐ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209140054&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ไม่ห่วงการชุมนุมวันที่ 19 กันยายน มั่นใจไม่มีการปฏิวัติ</headline>
<lead></lead>
<neck></neck>
<body><p>นายกรัฐมนตรี ไม่ห่วงการชุมนุมวันที่ 19 กันยายน เชื่อเหตุการณ์จะปกติ พร้อมมั่นใจไม่มีการปฏิวัติ <persName>นายอภิสิทธิ์ เวชชาชีวะ</persName> นายกรัฐมนตรี เปิดเผยว่า ไม่รู้สึกเป็นห่วงการชุมนุมของกลุ่มคนเสื้อแดงในวันที่ 19 กันยายน ซึ่งไม่เห็นเหตุผลของการปฏิวัติ จึงเชื่อว่าเหตุการณ์น่าจะปกติ และยืนยันความสัมพันธ์กับทหารยังคงแนบแน่น โดยในการประชุมคณะรัฐมนตรีวันพรุ่งนี้ จะเสนอที่ประชุมขอความเห็นชอบประกาศพระราชบัญญัติ (พ.ร.บ.) รักษาความมั่นคงภายในราชอาณาจักร ในช่วงเวลาดังกล่าว ซึ่งจะดูรายละเอียดเรื่องเวลาและพื้นที่อีกครั้ง ส่วนการที่ผู้ชุมนุมจะไปปิดล้อมบ้านพักของ<persName>พลเอกเปรม ติณสูลานนท์</persName> ประธานองคมนตรีและรัฐบุรุษนั้น จะให้ฝ่ายความมั่นคงกำหนดแผนการดูแล พร้อมทำความเข้าใจกับผู้ชุมนุม สำหรับการเดินทางไปประชุมสหประชาชาติ ที่สหรัฐอเมริกา ในช่วงเวลาเดียวกันนั้น หากมีความจำเป็นจะสื่อสารมายังประเทศไทยเป็นระยะ แต่ยังไม่ได้กำหนดระยะเวลาที่แน่นอน ทั้งนี้ นายกรัฐมนตรี กล่าวด้วยว่า รัฐบาลจะดูแลความเรียบร้อยของการชุมนุมเพื่อป้องกันเหตุแทรกซ้อน โดยมั่นใจว่าแม้จะประกาศ พ.ร.บ.ความมั่นคงก็จะไม่กระทบต่อภาวะเศรษฐกิจ เพราะทุกฝ่ายมีความเข้าใจดี  </p></body>
</news>
