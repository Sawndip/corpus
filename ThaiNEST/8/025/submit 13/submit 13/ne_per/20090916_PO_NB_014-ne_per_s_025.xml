<teiHeader>
<fileDesc>
<titleStmt>
  <title>"สุเทพ" เตรียมลงพื้นที่ชะอำ หัวหินพรุ่งนี้ วางแผนรับการประชุมสุดยอดอาเซียน  </title>
  <author>กรรณิกา แก้วใส(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209160275&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>"<persName>สุเทพ</persName>" เตรียมลงพื้นที่ชะอำ หัวหินพรุ่งนี้ วางแผนรับการประชุมสุดยอดอาเซียน</headline>
<lead></lead>
<neck></neck>
<body><p>รองนายกรัฐมนตรีด้านความมั่นคง เตรียมลงพื้นที่อำเภอชะอำและอำเภอหัวหินวันพรุ่งนี้ เพื่อวางแผนมาตรการรักษาความเรียบร้อยในการจัดประชุมสุดยอดอาเซียนเดือนตุลาคมนี้ ขณะที่ภาครัฐ เร่งประชาสัมพันธ์การประชุม หวั่นประชาชนไม่ทราบข้อมูล <persName>นายศุภชัย ใจสมุทร</persName> รองโฆษกประจำสำนักนายกรัฐมนตรี เปิดเผยภายหลังการร่วมประชุมระหว่างสำนักโฆษกสำนักนายกรัฐมนตรี กรมสารนิเทศ กระทรวงการต่างประเทศ สื่อมวลชน และหน่วยงานที่เกี่ยวข้อง ว่า ได้หารือเพื่อวางแผนประชาสัมพันธ์การประชุมสุดยอดอาเซียนและประเทศคู่เจรจา ซึ่งจะมีขึ้นระหว่างวันที่ 23-25 ตุลาคมนี้ ที่อำเภอชะอำ จังหวัดเพชรบุรี และ อำเภอหัวหิน จังหวัดประจวบคีรีขันธ์ โดยหน่วยงานที่เกี่ยวข้องจะเร่งประชาสัมพันธ์การประชุมดังกล่าวให้ประชาชนรับทราบ และร่วมกันเป็นเจ้าภาพที่ดี เพื่อให้การประชุมประสบความสำเร็จ และเรียกความเชื่อมั่นกลับคืนสู่ประเทศ ทั้งนี้ในส่วนของกรมสารนิเทศ จะผลิตสื่อเพื่อประชาสัมพันธ์ผ่านช่องทางต่างๆ ทั้ง วิทยุ โทรทัศน์ หนังสือพิมพ์ และขอความร่วมมือสื่อมวลชนช่วยประชาสัมพันธ์ ขณะที่สำนักโฆษกสำนักนายกรัฐมนตรี จะจัดรายการโฆษกสัญจรในพื้นที่ช่วงต้นเดือนตุลาคม สร้างความตื่นตัวของประชาชน ส่วนกระทรวงมหาดไทย จะให้ข้อมูลข่าวสารในระดับท้องถิ่น สำหรับมาตรการรักษาความปลอดภัยในการประชุมนั้น ผู้แทนสำนักงานตำรวจแห่งชาติ รายงานว่า มีแผนรับมือทั้ง 2 ด้านคือ การรักษาความสงบเรียบร้อยและการจราจร ซึ่งในวันพรุ่งนี้ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง และกระทรวงกลาโหม จะลงพื้นที่อำเภอชะอำ และหัวหิน เพื่อประชุมร่วมกับหน่วยงานที่เกี่ยวข้อง ทั้งภาครัฐ ภาคเอกชน สื่อมวลชน และประชาชนในพื้นที่ เพื่อวางแผนให้การจัดประชุมเป็นไปด้วยความเรียบร้อย</p></body>
</news>
