<teiHeader>
<fileDesc>
<titleStmt>
  <title>พรรคชาติไทยพัฒนา  สนับสนุนการทำประชามติแก้ไขรธน.ใน 6 ประเด็น  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-18 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209180117&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>พรรคชาติไทยพัฒนา  สนับสนุนการทำประชามติแก้ไขรธน.ใน 6 ประเด็น</headline>
<lead></lead>
<neck></neck>
<body><p>พรรคชาติไทยพัฒนา สนับสนุนการทำประชามติแก้ไขรัฐธรรมนูญใน 6 ประเด็น ของคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ พร้อม คัดค้านการตั้ง สสร.3 เพราะยังไม่ถึงเวลา <persName>นายวัชระ กรรณิการ์</persName> โฆษกพรรคชาติไทยพัฒนา แถลงจุดยืนของพรรคกรณีข้อเสนอของ<persName>นายอภิสิทธิ์ เวชชาชีวะ</persName> นายกรัฐมนตรี ต่อที่ประชุมร่วมของรัฐสภาในการพิจารณาข้อสรุปของคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ที่เสนอให้แก้ไขรัฐธรรมนูญทั้ง 6ประเด็นไปยกร่างใหม่แล้วทำประชามติ ซึ่งคิดว่าเป็นทางออกที่ดีที่สุด ไม่ว่าผลจะออกมาอย่างไรพรรคก็พร้อมยอมรับในมติ ทั้งนี้ควรจะกำหนดกรอบเวลาที่ชัดเจน ในการดำเนินการเรื่องดังกล่าว ขณะเดียวกัน ไม่เห็นด้วยที่จะมีการตั้ง สสร.3 เพื่อแก้ไขรัฐธรรมนูญทั้งฉบับ เพราะยังไม่ใช่เวลาที่เหมาะสม ซึ่งควรทำหลังจากที่มีการแก้ไขใน 6 ประเด็นแล้ว อย่างไรก็ตาม แม้ท่าทีของพรรคชาติไทยพัฒนา กับพรรคประชาธิปัตย์จะไม่ตรงกันในเรื่องดังกล่าว แต่ไม่น่าส่งผลกระทบให้การแก้ไขรัฐธรรมนูญต้องสะดุด เพราะยังเชื่อมั่นในข้อตกลงของแกนนำพรรคร่วมรัฐบาล ที่เคยสัญญากันไว้ก่อนที่จะร่วมกันตั้งรัฐบาล โฆษกพรรคชาติไทยพัฒนา ยังกล่าวถึงการชุมนุมในวันที่ 19 กันยายน ของกลุ่มคนเสื้อแดง ว่า เป็นห่วงในเรื่องของความรุนแรง ที่อาจเกิดขึ้น ไม่ว่าจากฝ่ายใดก็ตาม จึงเรียกร้องให้ทุกฝ่ายเคารพกฎหมาย และยึดแนวทางสันติวิธี ส่วนการชุมนุมของกลุ่มพันธมิตรประชาชนเพื่อประชาธิปไตย ที่อำเภอกัณทรลักษ์ จังหวัดศรีสะเกษนั้น ขอให้แกนนำทบทวนว่า การเคลื่อนไหวดังกล่าว สุ่มเสี่ยงทำให้เกิดความขัดแย้งระหว่างประเทศหรือไม่ พร้อมเรียกร้องให้นายกรัฐมนตรีและรัฐมนตรีว่าการกระทรวงการต่างประเทศ ทำความเข้าใจกับประชาชนที่ชุมนุม ให้คำนึงถึงประเทศชาติเป็นหลัก </p></body>
</news>
