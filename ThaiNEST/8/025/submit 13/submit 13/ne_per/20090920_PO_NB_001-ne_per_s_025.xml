<teiHeader>
<fileDesc>
<titleStmt>
  <title>นายกฯ ยืนยัน ไทยยังไม่เสียดินแดนให้กัมพูชา วอนทุกฝ่ายอย่าทำร้ายกันเอง  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209200027&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ยืนยัน ไทยยังไม่เสียดินแดนให้กัมพูชา วอนทุกฝ่ายอย่าทำร้ายกันเอง</headline>
<lead></lead>
<neck></neck>
<body><p>นายกรัฐมนตรี ยืนยัน ไทยยังไม่เสียดินแดนให้กัมพูชา โดยขณะนี้อยู่ระหว่างเดินหน้าเจรจาปักปันเขตแดนอย่างสันติวิธี วอนทุกฝ่ายอย่าทำร้ายกันเอง <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการเชื่อมั่นประเทศไทยกับ<persName>นายกฯอภิสิทธิ์</persName> ทางสถานีวิทยุและโทรทัศน์แห่งประเทศไทย เกี่ยวกับสถานการณ์ชายแดนไทย-กัมพูชา จังหวัดศรีสะเกษ ที่เกิดเหตุปะทะกันระหว่างกลุ่มพันธมิตรประชาชนเพื่อประชาธิปไตยและชาวบ้านในพื้นที่ ว่า หลังจากได้สั่งการให้เจ้าหน้าที่ดูแลการชุมนุมและเจรจากับกลุ่มผู้ชุมนุมทั้ง 2 ฝ่ายแล้วพบว่าสถานการณ์เริ่มคลี่คลายลง โดยกลุ่มพันธมิตรฯที่ต้องการเรียกร้องทวงคืนแผ่นดินไทย ยอมส่งตัวแทนประมาณ 20 คน เข้าไปผามออีแดงเพื่ออ่านคำแถลงการณ์แล้วเดินทางกลับ โดยเจ้าหน้าที่พร้อมอำนวยความสะดวกและรักษาความปลอดภัยให้ ทั้งนี้ยอมรับว่าเหตุการณ์ที่เกิดขึ้น มาจากการเรียกร้องให้รัฐบาลเร่งเจรจาแก้ไขปัญหาชายแดน และยืนยันว่า รัฐบาลไม่ได้นิ่งนอนใจ โดยขณะนี้อยู่ระหว่างเดินหน้าเจรจาร่วม 2 ฝ่าย เพื่อนำไปสู่การจัดทำเขตแดน ดังนั้นขอให้ประชาชนอย่าทำร้ายกันเอง นายกรัฐมนตรี กล่าวว่า ได้สั่งการณ์ให้เจ้าหน้าที่ดูแลสถานการณ์ชายแดนไทย กัมพูชา จังหวัดศรีสะเกษอย่างใกล้ชิด และดำเนินการกับกลุ่มผู้ชุมนุมอย่างละมุนละม่อม เพื่อไม่ให้เกิดการปะทะกันอีก เพราะจากเหตุการณ์ความรุนแรงที่เกิดขึ้นเมื่อวานนี้(19 ก.ย.) ที่มีผู้ได้รับบาดเจ็บ1คนนั้น จะส่งผลเสียกับไทย และประเทศเพื่อนบ้าน ตลอดจนความร่วมมือระหว่างไทยกับอาเซียน</p></body>
</news>
