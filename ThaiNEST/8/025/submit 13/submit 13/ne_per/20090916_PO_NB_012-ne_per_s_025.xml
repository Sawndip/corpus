<teiHeader>
<fileDesc>
<titleStmt>
  <title>รัฐบาลให้เสรีภาพสื่อ นำเสนอข่าวการชุมนุมของกลุ่ม นปช.  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209160112&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>รัฐบาลให้เสรีภาพสื่อ นำเสนอข่าวการชุมนุมของกลุ่ม นปช.</headline>
<lead></lead>
<neck></neck>
<body><p>รัฐบาลให้เสรีภาพสื่อมวลชนในการนำเสนอข่าวการชุมนุมของกลุ่ม นปช. ระหว่างที่รัฐบาลประกาศใช้ พ.ร.บ.ความมั่นคงเพราะถือเป็นดุลยพินิจ <persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี กล่าวถึงการทำหน้าที่นำเสนอข่าวการชุมนุมของกลุ่มแนวร่วมประชาธิปไตยแห่งชาติ หรือ นปช. สื่อมวลชนระหว่างที่รัฐบาลประกาศใช้พระราชบัญญัติ (พ.ร.บ.) การรักษาความมั่นคงภายในราชอาณาจักรว่า เป็นเรื่องของดุลยพินิจในการนำเสนอข่าว ทั้งนี้รัฐบาลไม่ได้กำหนดกรอบที่จะกระทบกับการทำงานของสื่อมวลชน แม้จะมีการประกาศใช้ พ.ร.บ.ความมั่นคง สื่อก็มีเสรีภาพในการนำเสนอข่าวสาร โดยรัฐบาลจะอำนวยความสะดวก และไม่ได้เข้มงวดในการห้ามเข้าไปนำเสนอข่าวสถานที่ใดเป็นพิเศษ ขณะเดียวกันหน่วยงานของรัฐ ก็จะทำการชี้แจงทำความเข้าใจกับประชาชนผ่านสื่อมวลชนเป็นระยะ เมื่อมีการประเมินสถานการณ์การชุมนุมแล้ว แต่หากในวันที่ 19 กันยายน การชุมนุมมีเหตุการณ์ที่อาจจะกระทบกับสาธารณะ รัฐบาลจะมีการประชุมร่วมกับสื่อมวลชน เพื่อการชี้แจงเพิ่มเติม ส่วนการชุมนุมจะมีการโฟนอินของ <persName>พ.ต.ท.ทักษิณ ชินวัตร</persName> อดีตนายกรัฐมนตรีนั้น หากใช้คำพูดที่กระทบกับสถาบัน องคมนตรี หรือกระบวนการยุติธรรม ก็จะต้องเกิดปัญหาทางข้อกฏหมายอย่างแน่นอน ซึ่งเป็นความรับผิดชอบทางกฎหมายที่ทุกฝ่ายจะต้องคำนึงอย่างเข้มงวด พร้อมยอมรับว่าเป็นเรื่องยากในการควบคุม และการโฟนอินของ <persName>พ.ต.ท.ทักษิณ</persName> ก็เป็นการกระตุ้นให้การชุมนุมบานปลาย และเกิดการกระทำการที่ขัดต่อกฎหมาย จึงอยากให้ทุกฝ่ายระมัดระวังในการทำหน้าที่ </p></body>
</news>
