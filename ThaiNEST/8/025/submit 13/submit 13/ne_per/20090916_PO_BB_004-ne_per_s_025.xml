<teiHeader>
<fileDesc>
<titleStmt>
  <title>อภิสิทธิ์จี้สอบฮุบที่ดินเชียงราย ปูดใช้โฉนดปลอมของบปลูกป่า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/16/news_29475279.php?news_id=29475279  </bibl>
</sourceDesc>
</fileDesc>
</teiHeader>
<news>
<headline><persName>อภิสิทธิ์</persName>จี้สอบฮุบที่ดินเชียงราย ปูดใช้โฉนดปลอมของบปลูกป่า</headline>
<lead>นายกฯ สั่ง “<persName>สุวิทย์</persName>” ตรวจสอบรุกป่าแม่สลอง จ.เชียงราย “ถาวร” ปัดไม่รู้เรื่องข้าราชการกรมที่ดิน เอี่ยวทุจริต ออกโฉนดที่ดินบนพื้นที่สวนป่า กมธ.สวล.ปูดซ้ำรุกพื้นที่กว่าหมื่นไร่ แถมทะเบียนสวนป่าของบไร่ละ 3 พันบาท สำนักอนุรักษ์ฯ 15 เชื่อรายงานสอบคดีรุกป่าไม่ถึงมือปลัดกระทรวง จี้เอาผิดคนในกระทรวงดองเรื่อง แฉอิทธิพลสูง ขณะที่รองปลัดกระทรวงทรัพยากรฯ แจงถูกดิสเครดิตสกัดเก้าอี้อธิบดี</lead>
<neck></neck>
<body><p>จากกรณีเปิดเผยขบวนการฮุบที่สวนป่าหมื่นไร่ เจ้าหน้าที่รัฐ เอกชนและที่ดินจังหวัดร่วมแปลงเอกสาร ปลอมลายเซ็น เปลี่ยนที่สวนป่ากิ่วทัพยั้ง ในเขตป่าสงวนแห่งชาติ ป่าแม่ข้าวต้ม ป่าห้วยน้ำลึกและพื้นที่สวนป่าแม่สลอง อ.แม่จัน จ.เชียงราย เป็นโฉนดที่ดินกว่าหมื่นไร่ นั้น</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า ยังไม่ได้รับรายงานในเรื่องนี้ ถ้าเป็นเรื่องที่นานมาแล้ว น่าจะมีกระบวนการที่ดำเนินการอยู่ <persName>นายสุวิทย์ คุณกิตติ</persName>
รมว.ทรัพยากรธรรมชาติและสิ่งแวดล้อม น่าจะทราบเรื่องอยู่แล้ว</p>
<p>“จริงๆ แล้วขณะนี้<persName>คุณสุวิทย์</persName>จะรายงานและติดตามเรื่องที่เกี่ยวกับการบุกรุกค่อนข้างที่จะต่อเนื่อง เพราะกำลังมีการดำเนินโครงการสำคัญเกี่ยวกับเครื่องของการสแกนพื้นที่ทั้งหมด เพื่อกำหนดเขตต่างๆ ให้เกิดความชัดเจน ที่สำคัญช่วงนี้ก็ย้ำกันทุกเรื่องว่าการบุกรุกใหม่ต้องไม่มี แม้แต่นโยบายการประกันรายได้เกษตรกรใครไปทำในพื้นที่ ซึ่งมีปัญหาเอกสารสิทธิ เราก็ไม่ว่าอะไร ยกเว้นกรณีไปบุกรุกใหม่” นายกรัฐมนตรี ยืนยัน</p>
<p><persName>นายถาวร เสนเนียม</persName> รัฐมนตรีช่วยว่าการกระทรวงมหาดไทย ในฐานะดูแลกรมที่ดิน กล่าวว่า ยังไม่ได้รับรายงานการทุจริต และการสั่งตรวจสอบไม่สามารถทำได้หากข้าราชการประจำ และคนกล่าวโทษร้องทุกข์ไม่ส่งเรื่องมาให้พิจารณา เพราะถือเป็นระเบียบการทำงานของข้าราชการประจำ เรื่องนี้จึงเป็นเรื่องในระดับการตรวจสอบของข้าราชการประจำเท่านั้น</p>
<p>เมื่อผู้สื่อข่าวถามว่า ท่านทราบเรื่องการทุจริตบนหน้าหนังสือพิมพ์หรือไม่ <persName>นายถาวร</persName> กล่าวว่า ผมจะทำอะไรได้ หากไม่มีผู้กล่าวโทษร้องทุกข์ร้องเรียนเข้ามา หรือข้าราชการประจำส่งเรื่องเข้ามา</p>
<p>กมธ.สวล.ชี้บุกรุกหมื่นไร่</p>
<p><persName>นายนริศ ขำนุรักษ์</persName> ส.ส.พัทลุง พรรคประชาธิปัตย์ ในฐานะรองประธานคณะกรรมาธิการที่ดินทรัพยากรธรรมชาติและสิ่งแวดล้อม สภาผู้แทนราษฎร กล่าวว่า กรณี การบุกรุกป่ากิ่วทัพยั้งและป่าแม่สลอง จ.เชียงราย เป็นเรื่องเก่าที่เคยหยิบยกขึ้นมาอภิปรายในสภาตั้งแต่ปี 2547 แล้ว ล่าสุดเมื่อคราวการประชุมพิจารณาร่างพระราชบัญญัติงบประมาณรายจ่ายประจำปี 2553 เมื่อวันที่ 27 ส.ค.ที่ผ่านมา ก็นำเรื่องนี้ขึ้นมาพูดอีกครั้ง เพราะเห็นว่ามีการทุจริตออกโฉนดในที่ดินสวนป่า และยังนำพื้นที่ที่บุกรุกมาเข้าโครงการปลูกป่ากับกรมอุทยานฯ ทั้งที่<persName>นายสุวิทย์ คุณกิตติ</persName> รัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) ก็เคยสั่งการให้ตรวจสอบมานานถึง 5 ปี จนมีผลสอบสวนส่งถึงมือปลัด ทส.ตั้งแต่เดือนส.ค.2551 แต่การแก้ปัญหากลับไม่มีความคืบหน้า และเอาผิดใครไม่ได้เลย</p>
<p>“แม้ว่าจะอ้างว่ามีการบุกรุกแค่พันไร่เท่านั้น และมีเอกสารสิทธิถูกต้องนั้น แต่ข้อเท็จจริงพื้นที่นับหมื่นไร่ถูกบุกรุกยึดครองไปหมดแล้ว ถ้าไม่เชื่อให้ ทส.ลงพื้นที่ตรวจสอบในพื้นที่ได้เลย” นายนริศ กล่าว</p>
<p><persName>นายนริศ</persName> กล่าวอีกว่า จากการตรวจสอบเบื้องต้นพบว่าพื้นที่สวนป่าแม่สลอง มีการสวมสิทธิออกโฉนดที่ดินโดยไม่ชอบด้วยกฎหมาย จนทำให้รัฐสูญเสียพื้นที่ป่าไม้ และเสียงบจากการส่งเสริมให้นำพื้นที่มาเข้าพื้นที่ปลูกป่าไร่ละ 3,000 บาท และรัฐเสียประโยชน์จากการถูกตัดไม้ไปขาย เพราะการปลูกป่าในสวนป่าแม่สลอง ของหน่วยจัดการต้นน้ำระหว่างปี 2513-2538 นั้นเป็นการปลูกโดยลูกจ้างของรัฐ ไม่ใช่เอกชนเป็นผู้ปลูกแล้วทำไมถึงอนุญาตให้ตัดฟันไม้ไปขายได้โดยเอกชน</p>
<p>เชื่อผลสอบคดีรุกป่าไม่ถึงมือปลัด</p>
<p><persName>นายวรวิทย์ เชื้อสุวรรณ</persName> ผู้อำนวยการสำนักบริหารพื้นที่อนุรักษ์ที่ 15 เชียงราย กล่าวว่า เรื่องนี้มีการตรวจสอบ และส่งรายงานไปยังปลัดกระทรวงทรัพยากรธรรมชาติและสิ่งแวดล้อมนานแล้ว แต่ไม่ทราบว่า เรื่องถึงปลัดกระทรวง หรือถูกดองไว้ที่ใคร ซึ่งผู้บริหารกระทรวงต้องไปตามดูว่าเรื่องอยู่ที่ไหน และต้องเอาผิดกับเจ้าหน้าที่ หรือผู้บริหารที่ดองเรื่องไว้ด้วย</p>
<p>“คดีที่เกิดขึ้นยอมรับว่ามีอุปสรรคมาก เพราะผู้มีอิทธิพลเข้ามาเกี่ยวข้อง โดยเฉพาะข้าราชการระดับสูง ทำให้ก่อนหน้านี้เจ้าหน้าที่ที่ทำคดีถูกสั่งย้ายไปหลายคน แต่ส่วนตัวแล้วไม่รู้สึกกดดัน เพราะทำงานไปตามข้อเท็จจริง และเห็นว่าผู้บริหารกระทรวงต้องเลือกเอาระหว่างผลประโยชน์ของชาติ หรือจะปล่อยให้มีการฮุบที่ดินของรัฐนับหมื่นๆ ไร่” <persName>นายวรวิทย์</persName>กล่าว</p>
<p>“<persName>ดำรงค์</persName>” ยันถูกดิสเครดิสสกัดเก้าอี้</p>
<p><persName>นายดำรงค์ พิเดช</persName> รองปลัดกระทรวงทรัพยากรธรรมชาติและสิ่งแวดล้อม ซึ่งถูกกล่าวหาเป็น 1 ในรายชื่อที่จะถูกฟ้องร้องดำเนินคดีรุกป่าแม่สลองและป่ากิ่วทัพยั้ง กล่าวว่า ได้รายงานให้<persName>นายสุวิทย์</persName> ทราบทางวาจาแล้วว่าการออกเอกสารปลอมแปลงโฉนดที่ดินไม่เกี่ยวกับตนเลย เป็นเรื่องของที่ดินแม่จัน แต่มีคนพยายามลากชื่อของตนเองเข้าไปเกี่ยวข้องเพราะเกิดขึ้นตั้งแต่ปี 2540 สมัยที่ยังเป็นป่าไม้จังหวัดเชียงราย โดยการที่มีรายชื่อ เพราะต้องเซ็นอนุมัติให้บริษัท เอกชน 2 รายเข้าร่วมโครงการส่งเสริมปลูกป่าเศรษฐกิจของกรมป่าไม้</p>
<p>“ตามระเบียบป่าไม้ว่าด้วยการเบิกจ่ายเงินปลูกป่าปี 2537 นั้นกำหนดคุณสมบัติว่าให้ผู้ที่จะเข้าโครงการนำเอกสารที่ดินหนังสือแสดงเอกสารสิทธิในที่ดินมาแสดงขอรับการสนับสนุนไร่ละ 3,000 บาท และบริษัทนี้เขาก็มีเอกสารมาแสดงจริง ส่วนจะมีการตรวจสอบว่าปลอมแปลงโฉนดที่ดินหรือไม่นั้น เป็นคนละส่วน ผมเป็นแค่ผู้เซ็นชื่อให้เข้าโครงการปลูกป่าเท่านั้น” <persName>นายดำรงค์</persName> กล่าว</p>
<p><persName>นายดำรงค์</persName> กล่าวอีกว่า ทุกครั้งที่จะมีการโยกย้ายข้าราชการระดับ 10 ของ ทส.โดยเฉพาะในช่วงเดือนก.ย. และทุกครั้งที่มีการเปลี่ยนแปลงรัฐบาล เรื่องนี้จะถูกส่งถึงมือสื่อมาอย่างต่อเนื่องตลอดระยะเวลา 3-5 ปีที่ผ่านมา ผมคิดว่าเรื่องนี้เป็นการจงใจดิสเครดิตและสกัดเรื่องการแต่ง ตั้งโยกย้ายข้าราชการระดับ 10 ของ ทส.มากกว่า</p></body>
</news>
