<teiHeader>
<fileDesc>
<titleStmt>
  <title>สสส.ชี้ให้ละครเวทีเพิ่มสุขภาวะปัญญา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/16/news_29475274.php?news_id=29475274  </bibl>
</sourceDesc>
</fileDesc>
</teiHeader>
<news>
<headline>สสส.ชี้ให้ละครเวทีเพิ่มสุขภาวะปัญญา</headline>
<lead></lead>
<neck></neck>
<body><p><persName>รศ.นพ.กำจร ตติยกวี</persName> กรรมการบริหารแผนเปิดรับทั่วไปและนวัตกรรม (คณะ 6) สำนักงานกองทุนสนับสนุนการสร้างเสริมสุขภาพ (สสส.) กล่าวถึงโครงการละครสะท้อนปัญญา ว่า อยู่บนแนวคิดที่เชื่อมั่นว่ากระบวนการละคร สามารถสร้างเสริมสุขภาวะทางปัญญาของเยาวชน และสร้างสุขภาวะปัญญาของสังคมได้ โดยเน้นการเปลี่ยนแปลงจากภายในตัวเยาวชน อาทิเช่น การเสริมสร้างคุณค่าในตัวเอง การเปิดพื้นที่ให้เยาวชนมีโอกาสแสดงความสามารถ มุ่งพัฒนาจิตอาสาผ่านกิจกรรมกลุ่ม
“ขณะนี้สังคมเต็มไปด้วยสิ่งเร้า นำพาให้เยาวชนต้องสุ่มเสี่ยงในการดำรงชีวิต ยาเสพติด การพนัน เกมออนไลน์ ซึ่งต่างล้วนเป็นภัยสมัยใหม่ที่สามารถแทรกซึมได้ในทุกช่องว่างของสังคม ลำพังมาตรการภาครัฐเพียงอย่างเดียวไม่สามารถประคับประคองให้คนหนุ่มสาวอยู่ด้วยความสุขตลอดรอดฝั่งได้ การสร้างภูมิคุ้มกันเพื่อให้พวกเขารับผิดชอบตัวเองได้ย่อมสำคัญกว่า และละครเวทีคืออีกหนึ่งเครื่องมือที่ช่วยเพาะปลูกสุขภาวะทางปัญญา”</p>
<p><persName>น.ส.พิกุล อินไผ่</persName> นักศึกษาคณะวิทยาการจัดการ สาขาวิชานิเทศศาสตร์ สมาชิกทีมละครกำแพงเพชร ซึ่งได้รับรางวัลชนะเลิศละครยอดเยี่ยม กล่าวถึงละครเรื่อง “ยาย…หวัง” ว่า วันหนึ่งอาจารย์ถามว่ารู้จักเพลงคล้องช้างไหม ไม่มีใครรู้จักเลย ทั้งที่มันเป็นเพลงบ่งบอกความเป็นเอกลักษณ์ของชุมชน เราจึงไปหาค้นข้อมูลทำให้เราเริ่มรู้ประวัติชุมชน จึงเลือกที่จะสะท้อนความจริงตรงนี้สื่อให้ทุกคนได้เห็นว่าแม้จะมีเทคโนโลยีใหม่ๆ เราก็ไม่ควรลืมสิ่งดีๆ ในอดีต</p>
<p><persName>รศ.พรรัตน์ ดำรุง</persName> อาจารย์ภาควิชาศิลปะการแสดง คณะอักษรศาสตร์ จุฬาลงกรณ์มหาวิทยาลัย ให้ความเห็นต่อละคร เรื่อง “ยาย...หวัง” ว่า เป็นการปะทะกันระหว่างปัจจุบันกับอดีต ที่แทนค่าด้วยยาย และหลาน สะท้อนให้เห็นความจริงของกาลเวลาและความเชื่อที่ต่างฝ่ายต่างขัดแย้ง ทำให้ผู้ชมรู้สึกประทับใจ สะเทือนใจ จนทำให้ต้องฉุกคิดและกลับไปเรียนรู้</p>
<p>ด้าน <persName>น.ส.วิภาภรณ์ เรียนไธสง</persName> นักศึกษาคณะศิลปกรรมศาสตร์ มหาวิทยาลัยราชภัฏสวนสุนันทา สมาชิกทีมเด็กปั้นฝัน กล่าวถึงแนวคิดของบทละครเรื่องแตงโม ซึ่งได้รับรางวัลบทยอดเยี่ยม ว่า ต้องการสะท้อนความคิดในเรื่องการเมืองไทยในขณะนี้ ที่มีทั้งสีเหลือง และแดง ซึ่งเปรียบเสมือนแตงโมที่มีสองสีนี้ด้วยเช่นกัน</p>
“ถึงจะมีทั้งสีเหลืองและแดง แต่แตงโมก็ย่อมเป็นแตงโม รสชาติเหมือนกัน ให้สารอาหารเดียวกัน ประเทศไทยก็เหมือนกัน ถึงจะมีความคิดเรื่องการเมืองที่ต่างกันแต่เราเป็นคนไทยเหมือนกัน จริงๆ แล้วทุกคนรักชาติ อยากเห็นชาติเจริญรุ่งเรืองไปในทางที่ดีขึ้น แต่นั่นย่อมอยู่บนพื้นฐานความเข้าใจในอีกฝ่าย เข้าใจความหลากหลาย”</body>
</news>
