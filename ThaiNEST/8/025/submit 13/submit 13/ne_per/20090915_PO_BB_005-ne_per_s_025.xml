<teiHeader>
<fileDesc>
<titleStmt>
  <title>"สุวิทย์"สั่งสอบรุกป่าหมื่นไร่  เผยเส้นทางปลอมโฉนดที่ดิน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/15/news_29467422.php?news_id=29467422  </bibl>
</sourceDesc>
</fileDesc>
</teiHeader>
<news>
<headline>"<persName>สุวิทย์</persName>"สั่งสอบรุกป่าหมื่นไร่ เผยเส้นทางปลอมโฉนดที่ดิน</headline>
<lead>“<persName>สุวิทย์</persName>” สั่งสอบด่วนเอกชนฮุบพื้นที่สวนป่าหมื่นไร่ เผยเป็นเรื่องที่เคยสั่งตรวจสอบเมื่อ 5 ปีที่ผ่านมาแต่ไม่คืบ เปิดเส้นทางปลอมเอกสารออกโฉนดอ้างชื่อ 47 ราษฎรที่ไร้ตัวตน ตำรวจแม่จันชี้คดีออกโฉนดทับที่สวนป่ามีข้าราชการร่วมขบวนการเพียบ เผยพิรุธโยนเรื่องไปมาจนคดีไม่คืบ ขณะที่สำนักงานที่ดินแม่จันเร่งตรวจสอบ คาดบุกรุกไม่ถึงหมื่นไร่ อธิบดีกรมที่ดินอ้างยังไม่รู้เรื่อง</lead>
<neck></neck>
<body><p>หลังจากขบวนการฮุบที่สวนป่าหมื่นไร่ ถูกเปิดเผยว่ามีเจ้าหน้าที่รัฐเอกชนและที่ดินจังหวัดร่วมแปลงเอกสาร ปลอมลายเซ็น เปลี่ยนที่สวนป่ากิ้วทัพยั้ง ในเขตป่าสงวนแห่งชาติ ป่าแม่ข้าวต้ม ป่าห้วยน้ำลึกและพื้นที่สวนป่าแม่สลอง อ.แม่จัน จ.เชียงราย เป็นโฉนดที่ดินกว่าหมื่นไร่นั้น ล่าสุด <persName>นายสุวิทย์ คุณกิตติ</persName> รมว.ทรัพยากรธรรมชาติและสิ่งแวดล้อม (ทส.) ได้สั่งการให้สอบสวนเรื่องดังกล่าวทันที</p>
<p>เบื้องต้น <persName>นายสุวิทย์</persName> เปิดเผยถึงกรณีปัญหาบุกรุกสวนป่าแม่สลอง และสวนป่ากิ้วทัพยั้ง อ.แม่จัน จ.เชียงราย ที่พบมีเอกชนปลอมแปลงเอกสารสิทธิมาสวมสิทธิโฉนดที่ดินรุกเขตสวนป่า รวมพื้นที่ราว 10,000 ไร่ ว่า เรื่องนี้ในสมัยที่ตนเข้ามาเป็นรัฐมนตรี ทส.ครั้งแรกในช่วงปี 2547 ได้เคยสั่งการให้มีการตรวจสอบปัญหามาแล้วครั้งหนึ่ง แต่ไม่ทราบว่าสาเหตุใดถึงไม่มีความคืบหน้า ขณะนี้ได้สั่งการให้หน่วยงานที่เกี่ยวข้องเร่งสรุปผลการดำเนินการในช่วงที่ผ่านมา และนำมารายงานให้ตนทราบอย่างเร็วที่สุดแล้ว เพราะถือเป็นเรื่องเก่าที่เคยสั่งการให้ติดตามตรวจสอบเอาไว้ 5 ปีแล้ว แต่กลับยังไม่มีข้อสรุปอะไรขณะนี้คงต้องรอเอกสารก่อน แต่ยอมรับว่า ยังไม่เห็นว่ามีรายชื่อข้าราชการรายใด หรือจากหน่วยงานไหนเกี่ยวข้องบ้าง จึงได้สั่งการให้กรมป่าไม้ นำเอกสารและข้อมูลทั้งหมดมารายงานให้ทราบแล้ว และถ้าผลการตรวจสอบพบว่ามีเอกชนรุกสวนป่าจริงๆ เป้าหมายของกระทรวงทรัพยากรฯ คือต้องนำเอาพื้นที่กลับคืนมา</p>
<p>ด้าน <persName>พ.ต.อ.เชวงชัย ธีระกุล</persName> ผู้กำกับการสถานีตำรวจภูธรแม่จัน (ผกก.สภ.แม่จัน) จ.เชียงราย เปิดเผยว่า คดีที่เกี่ยวกับ พ.ร.บ.ป่าไม้ แม้จะมีพนักงานสอบสวนเป็นตำรวจในพื้นที่แต่อำนาจการสอบสวนอยู่ที่อำเภอหรือฝ่ายปกครอง ซึ่งเป็นไปตามข้อตกลงของกระทรวงมหาดไทย คดีออกโฉนดทับที่สวนป่าแม่สลอง มีการสอบสวนมาก่อนหน้านี้หลายปี และพบว่ามีข้าราชการเข้ามาเกี่ยวข้องหลายราย ทั้งยังมีบริษัทเอกชนที่ไม่มีตัวตนเข้ามามีส่วนเกี่ยวข้อง ข้อมูลที่ได้มาจากการสอบสวนถือว่าเป็นประโยชน์พอสมควร แต่ในช่วงหลังกองบังคับการตำรวจภูธรจังหวัดเชียงรายได้เรียกคดีนี้กลับไปตรวจสอบรายละเอียด และประชุมหารือ หลังจากนั้นจะสั่งการมายัง สภ.แม่จัน ให้ดำเนินการอีกครั้ง
<persName>พ.ต.อ.เชวงชัย</persName> ระบุว่า คดีนี้เป็นการโกงออกโฉนดและซื้อขายที่ดิน ไม่มีอะไรซับซ้อนมาก และไม่มีอิทธิพลในพื้นที่จนเป็นปัญหา แต่อุปสรรคอยู่ที่ว่าในตอนนี้ยังไม่มีใครเป็นผู้ออกมาร้องทุกข์เท่านั้น หากมีคำสั่งจาก ภ.จว.เชียงราย ก็อาจเป็นเจ้าหน้าที่ของ สภ.แม่จัน เป็นผู้ร้องทุกข์เอง เพื่อให้คดีเดินหน้าและมีการดำเนินคดีกับผู้กระทำความผิด ทั้งนี้คดีดังกล่าวเกิดขึ้นกว่า 10 ปี มีผู้กระทำผิดบางรายเสียชีวิตไปแล้ว แต่ส่วนที่ยังเหลือก็ต้องดำเนินคดีไปตามพยานหลักฐาน</p>
<p>“ที่ดิน”เร่งตรวจฮุบที่สวนป่าแม่สลอง</p>
<p>ทางด้าน <persName>นายศักดิ์ณรงค์ พิชัยณรงค์</persName> หัวหน้าฝ่ายอำนวยการ สำนักงานที่ดินอำเภอแม่จัน จ.เชียงราย กล่าวว่า เรื่องที่เกิดขึ้นทางสำนักงานที่ดินอำเภอแม่จัน ได้ทำการเร่งตรวจสอบเอกสารสิทธิผู้ที่มีเอกสารในที่ดินในบริเวณดังกล่าว ซึ่งยังคงต้องใช้เวลาตรวจสอบอย่างมาก เชื่อว่าคงจะไม่มีการบุกรุกถึง 10,000 ไร่
ส่วนกรณีที่กระทรวง ทส.ได้แจ้งว่าได้มีการบุกรุกที่ดินกว่า 30 แปลง หรือประมาณกว่า 1,000 ไร่ในเขตป่าสงวน ขณะนี้ได้รอหลักฐานจากทางกระทรวง ที่จะนำหลักฐานข้อมูลมาให้สำนักงานที่ดินอำเภอแม่จัน เพื่อตรวจสอบอย่างละเอียด ว่าได้มีการบุกรุกไปในส่วนใดบ้าง แต่หากพื้นที่เป็นเอกสารสิทธิที่ถูกต้อง ผู้ที่ถือเอกสารก็มีสิทธิที่จะเข้าไปประกอบกิจกรรมต่างๆ ในพื้นที่ได้ แต่หากมีการบุกรุกจริง เจ้าหน้าที่จะได้ตรวจสอบว่า มีกลุ่มบุคคล หรือเจ้าหน้าที่ฝ่ายใดเกี่ยวข้อง และพร้อมจะเพิกถอนเอกสารสิทธิทันที
ขณะที่ <persName>นายอนุวัฒน์ เมธีวิบูลวุฒิ</persName> อธิบดีกรมที่ดิน กล่าวว่า ยังไม่ทราบเรื่องและยังไม่ได้รับรายงานแต่จะติดตามเรื่องนี้อย่างแน่นอน</p>
<p>เปิดเส้นทางปลอมเอกสารฮุบป่า</p>
<p>ผู้สื่อข่าวรายงานว่า จากการตรวจสอบเอกสารผลการสอบสวนของคณะกรรมการสอบสวนข้อเท็จจริงตามคำสั่งกรมอุทยานแห่งชาติ เมื่อวันที่ 3 ก.ย. 2550 ซึ่งได้รายงาน<persName>นายศักดิ์สิทธิ์ ตรีเดช</persName> ปลัด ทส.เมื่อวันที่ 5 ส.ค. 2551 มีข้อสรุปว่า มีการทุจริตออกโฉนดทับซ้อนพื้นที่ปลูกป่าของหน่วยจัดการต้นน้ำแม่สลอง จ.เชียงราย รวม 76 แปลง มีโฉนด 45 แปลง ไม่มีโฉนด 28 แปลง และมีหนังสือสำคัญที่หลวง 3 แปลง รวมพื้นที่ออกเอกสารสิทธิทับซ้อนสวนป่าแม่สลอง 1,651 ไร่
นอกจากนี้ ยังมีการนำเอกสารโฉนดที่ดินที่ออกทับซ้อน มาเข้าร่วมโครงการส่งเสริมปลูกไม้เศรษฐกิจ ท้องที่ ต.บ้านใหม่พัฒนา ต.ป่าซาง อ.แม่จัน โดยใช้หลักฐานสัญญาเช่าที่ดินของบริษัทไฮแลนด์รีสอร์ท จำกัด รวม 7 แปลงโฉนดที่ดิน 12 ฉบับ โดยได้ดำเนินการในปี 41 จำนวน 4 แปลง รวมพื้นที่ทั้งหมดประมาณกว่า 5 พันไร่
อย่างไรก็ตาม คณะกรรมการได้สรุปว่า เส้นทางในการออกเอกสารปลอม โดยอ้างถึงสำนักงานที่ดินจังหวัดเชียงราย สาขาแม่จัน มีหนังสือ ที่ ชร 0020
5230 ลงวันที่ 6 กุมภาพันธ์ 2534 แจ้งมายัง สำนักงานป่าไม้ จ.เชียงราย เพื่อแจ้งว่า จะได้รับคำร้องขอรังวัดออกโฉนดที่ดินจากราษฎรจำนวน 47 ราย จึงขอความร่วมมือให้ป่าไม้จังหวัดเชียงราย ตรวจสอบพื้นที่ดังกล่าวว่า ได้ขึ้นทะเบียนเพื่อใช้ในราชการหรือไม่</p>
<p>อ้างเอกสารลายเซ็นปลอม 2 ฉบับ</p>
<p>จากนั้นสำนักงานที่ดิน จ.เชียงราย สาขาแม่จัน ได้ใช้เอกสารหนังสือสำนักงานป่าไม้เขตเชียงราย ที่ กษ 0723
974 ลงวันที่ 22 กุมภาพันธ์ 2534 เรื่องวงการของรังวัดออกโฉนดที่ดินเฉพาะราย (โดยมิได้แจ้งการครอบครอง) ลงนามโดย<persName>นายวิฑูรย์ โพธาราม</persName> เจ้าหน้าที่บริการงานป่าไม้ 7 รักษาราชการแทนป่าไม้เขตเชียงราย ซึ่งใจความ หนังสือยืนยันว่า สำนักงานป่าไม้เชียงรายได้ตรวจสอบแล้วว่าบริเวณดังกล่าว กรมป่าไม้ไม่ได้ทำประโยชน์และไม่ได้ขึ้นทะเบียนไว้ใช้ในราชการแต่อย่างใด และหนังสือสำนักงานป่าไม้เขตเชียงราย ที่ กษ 0723/3381 ลงวันที่ 8 ตุลาคม 2534 เรื่องขอให้ตรวจสอบพื้นที่ ลงนามโดย<persName>นายแสงอนันต์ รัตนโกศล</persName> เจ้าหน้าที่บริหารงานป่าไม้ 7 ปฏิบัติราชการแทนป่าไม้เขต เชียงราย ออกเอกสารยืนยันให้สำนักงานที่ดินจ.เชียงรายในการออกโฉนด
ต่อมาภายหลังในปี 2536 สำนักงานตำรวจแม่จัน ได้ตรวจสอบพบว่าหนังสือสำนักงานป่าไม้ จ.เชียงราย ที่ กษ 0723
974 ลงวันที่ 22 กุมภาพันธ์ 2534 เรื่องการขอรังวัดโฉนดที่ดินเฉพาะราย (โดยมิได้แจ้งการครอบครอง) และหนังสือสำนักงานป่าไม้เชียงราย ที่ กษ 0723/3381 ลงวันที่ 8 ตุลาคม 2534 เป็นเอกสารปลอมทั้ง 2 ฉบับ และได้มีการร้องทุกข์กล่าวโทษต่อเจ้าพนักงานสอบสวนสถานีตำรวจแม่จัน ตามประจำวัน วันที่ 23 กรกฎาคม 2536 เวลา 11.40 น. คดี 394/36 เพื่อดำเนินคดีกับผู้ปลอมแปลงเอกสารแล้ว</p>
<p>อ้างราษฎร 47 รายไร้ตัวตน</p>
<p>หลังจากตรวจสอบพบว่ามีการปลอมเอกสารเพื่อออกโฉนด สำนักงานป่าไม้ จ.เชียงรายได้ทำหนังสือด่วนที่สุด ที่ กษ 0722
10 ลงวันที่ 19 ก.ย.2536 เรื่องตรวจสอบพบเอกสารปลอม รายงานต่ออธิบดีกรมป่าไม้ เพื่อแจ้งต่อสำนักงานที่ดิน จ.เชียงรายได้ทราบข้อเท็จจริงกรณีการปลอมเอกสาร แต่มิได้ดำเนินการยกเลิกเพิกถอนโฉนดที่ดิน โดยยังใช้การปลอมเอกสารต่อไป</p>
<p>นอกจากนี้ จากรายงานการตรวจสอบข้อเท็จจริง ได้อ้างถึงการสอบปากคำของ<persName>นายสมหวัง อู่ทอง</persName> ผู้ใหญ่บ้านหมู่ที่ 14 บ้านแม่สลอง อ.แม่จัน ได้ให้การว่ามีการปลอมเอกสาร ข้อมูลข้อเท็จจริงรายงานการประชุมสภาตำบลป่าซาง ครั้งที่ 1
2534 โดยอ้างรายชื่อผู้เข้าร่วมประชุมเป็นราษฎร 47 รายนั้น<persName>นายสมหวัง</persName>ให้ปากคำว่าไม่รู้จักราษฎรดังกล่าว และไม่มีการครอบครองที่ดินอย่างแน่นอน และไม่มีสภาตำบลป่าซาง เพราะสภาตำบลเพิ่งก่อตั้งในปี 2542</p></body>
</news>
