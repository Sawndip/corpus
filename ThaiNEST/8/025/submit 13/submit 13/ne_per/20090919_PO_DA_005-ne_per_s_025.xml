<teiHeader>
<fileDesc>
<titleStmt>
  <title>เสื้อแดงบุกถึงหน้าบ้าน'ป๋า' ทวงคืนรธน.ปี 40  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-19 21:08:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21315  </bibl>
</sourceDesc>
</fileDesc>
</teiHeader>
<news>
<headline>เสื้อแดงบุกถึงหน้าบ้าน'<persName>ป๋า</persName>' ทวงคืนรธน.ปี 40</headline>
<lead></lead>
<neck></neck>
<body><p>ผู้สื่อข่าวรายงานว่าในช่วงเย็นที่ผ่านมา ผู้ชุมนุมเสื้อแดงส่วนหนึ่งได้เดินทางมาชุมนุมที่หน้าบ้านสี่เสาเทเวศร์ โดยถือป้ายผ้าสีขาวขนาดยาวประมาณ 500 เมตร และเขียนข้อความว่า 'กูต้องการรัฐธรรมนูญปี 40 คืนมา' โดยผู้ชุมนุมกลุ่มนี้ ระบุว่า จะชุมนุมที่นี้ประมาณ 10 นาที เท่านั้น แล้วจะเดินทางกลับไปสมทบกับผู้ชุมนุมที่ลานพระบรมรูปฯ ขณะที่ตำรวจ ก็ยังคงปักหลักรักษาความปลอดภัยหน้าบ้านสี่เสาเทเวศร์อย่างแน่นหนา </p>
<p>เรียกร้องแกนนำพธม.รับผิดชอบปะทะที่เขาพระวิหาร  </p>
<p>เมื่อเวลา 18.20 น. บริเวณหลังเวที <persName>นายณัฐวุฒิ</persName> แถลงว่า หลังจากจบวิดิโอลิงค์ของ <persName>พ.ต.ท.ทักษิณ</persName> คาดว่าประมาณ 21.30 น. กองทัพของคนเสื้อแดงส่วนหนึ่งจะเคลื่อนตัวไปที่บ้านพักสี่เสาเทเวศร์ แต่หากสถานการณ์ในบริเวณเขาพระวิหารมีเหตุรุนแรงเกิดขึ้นอีก แกนนำคนเสื้อแดง ก็จะมีการประเมินสถานการณ์กันการเคลื่อนไหว อีกครั้งหนึ่ง ส่วนกรณีที่คนไทยปะทะกันเองที่บริเวณ จ.ศรีษะเกษ และมีผู้ได้รับบาดเจ็บสาหัสนั้น ขอเรียกร้องให้ 5 แกนนำพันธมิตรฯออกมารับผิดชอบ โดยเฉพาะ <persName>พล.ต.จำลอง ศรีเมือง</persName> ควรแสดงความเป็นลูกผู้ชาย ทั้งนี้เวบไซต์และทีวีในเครือหนังสือพิมพ์ผู้จัดการ ก็บอกมาตลอดว่า การที่พันธมิตรฯส่วนหนึ่งเคลื่อนไปที่ จ.ศรีษะเกษ เป็นการแสดงความรักชาติ ดังนั้นจะต้องแสดงความรับผิดชอบกับคนของตัวเองด้วย
</p>
<p><persName>ป๋า</persName>ไม่สนม็อบแดงขึ้นรถกลับเข้ากรุงฯ</p>
<p>ช่วงเย็นวันนี้ ผู้สื่อข่าวรายงานว่าบริเวณที่บ้านแม่ทัพ (บ้านไร้กังวล) หน้ากองบัญชาการช่วยรบที่ 2 ถนนสืบศิริ อ.เมือง จ.นครราชสีมา <persName>พล.อ.เปรม ติณสูลานนท์</persName> ประธานองคมนตรี ได้ขึ้นรถ เพื่อเดินทางกลับกรุงเทพฯ โดยก่อนกลับได้พูดคุยกับ <persName>พล.ท.วิบูลย์ศักดิ์ หนีพาล</persName> แม่ทัพภาคที่ 2 และ <persName>พล.ต.อ.จงรัก จุฑานนท์</persName> รอง ผบ.ตร. ด้วยสีหน้าเคร่งเครียด.
</p>
<p>ฝนถล่มเสื้อแดงลานพระรูป</p>
<p>วันนี้(19 ก.ย.) ผู้สื่อข่าวรายงานบรรยายกาศการชุมนุมบริเวณลานพระรูป ว่า เมื่อเวลา 14.30 น. ได้เกิดพายุฝนตกกระหน่ำลงมาอย่างต่อเนื่อง ส่งผลให้ประชาชนที่มาร่วมชุมนุมต่างต้องหาที่หลบฝนกันจ้าละหวั่น โดยเฉพาะตามเต็นท์ที่ตั้งอยู่บริเวณด้านข้างทั้งฝั่งสนามเสือป่าและสวนอัมพร ป้ายข้อความด้านหลังเวทีถึงกลับปลิวขาดลงมา ซึ่งหลังจากที่ฝนตกเป็นเวลากว่า 1 ชั่วโมง ส่งผลให้เกิดน้ำเจิ่งนองไปทั่วบริเวณลานพระบรมรูปจนเกือบถึงตาตุ่ม</p>
<p>อย่างไรก็ตาม กลุ่มคนเสื้อแดงยังคงปักหลักฟังการปราศรัยของแกนนำบนเวที ส่วนบรรดาแกนนำคนสำคัญทั้ง<persName>นายวีระ มุสิกพงษ์</persName> <persName>นายจตุพร พรหมพันธุ์</persName> และ<persName>นายณัฐวุฒิ ใสยเกื้อ</persName> ซึ่งเดินทางมาถึงที่ชุมนุมแล้ว  โดยนายวีระ กล่าวตอนหนึ่ง ว่า การที่ฝนตกลงมาก็ดีไปอย่าง เพราะจะได้ให้สื่อมวลชนโทรทัศน์ หนังสือพิมพ์ ถ่ายภาพเผยแพร่ภาพไปทั่วโลก เนื่องจากไม่มีการชุมนุมทางการเมืองที่ไหน ที่มีประชาชนมารวมตัวกันมากท่ามกลางฝนตกและฟ้าร้องอย่างนี้ นอกจากคนเสื้อแดงเท่านั้น พร้อมอยากให้คนเสื้อแดงเข้าใจว่าการสู้ทางการเมือง ก็ต้องมีอุปสรรคแบบนี้ ถ้าเราไปชุมนุมในห้องแอร์ก็จะไม่เกิดพลังในการต่อสู้ และไม่มีความหมายใดๆ การมาสู้วันนี้เพื่อรำลึกถึง 3 ปีการยึดอำนาจ หากเราไม่รวมตัวกันทหารก็จะได้ใจ</p>
<p>ขณะที่<persName>นายจตุพร</persName> ให้สัมภาษณ์ว่า ยืนยันว่าการชุมนุมของคนเสื้อแดงจะไม่ยืดเยื้อ และยึดหลักสงบสันติ ถ้าไม่มีเหตุการณ์มือที่ 3 เข้ามาสร้างสถานการณ์ก็จะประกาศยุติการชุมนุมภายในเที่ยงคืนนี้ แต่ถ้าหากมีการใช้ความรุนแรงหรือเปิดเครื่องแอลเรดก็จะขยายพื้นที่เป้าหมายไปที่บ้านสี่เสาเทเวศร์ ทั้งนี้จากการชุมนุมที่ผ่านมาที่ได้ประสานกับ บช.น. การชุมนุมของคนเสื้อแดงไม่เคยประสบเหตุจากกลุ่มมือที่ 3 มาก่อน ครั้งนี้ถ้าหากเกิดเหตุก็จะถือว่าเป็นฝีมือของรัฐบาล</p>
<p>ผู้สื่อข่าวรายงานด้วยว่า แกนนำ นปช. ได้สั่งให้มีการจัดอุปกรณ์ไม้อัดชานอ้อยจำนวน 100 แผ่น เข้ามาวางไว้ที่เตนท์ด้านหลังเวที เพื่อเตรียมการหากรัฐบาลจะเปิดเครื่องแอลเรด โดย<persName>นายณัฐวุฒิ</persName> ได้กล่าวถึงกรณีที่รัฐบาลจะเปิดเครื่องมือแอลเรดหากมีมือที่ 4 หรือ 5 มาสร้างสถานการณ์ว่า ตนจะระดมกลุ่มคนเสื้อแดงเข้าทำลายเครื่องแอลเรดทันที แม้จะถูกแจ้งข้อหาทำลายทรัพย์สินของทางราชการ ซึ่งมีมูลค่า 2.7 ล้าน แต่ก็ถือว่ารัฐบาลตั้งใจข่มขู่คุกคามประชาชน จากนั้นจึงจะประกาศระดมเงินบริจาคเพื่อชดใช้คืนหลวงต่อไป </p>
<p>ทั้งนี้ แกนนำฯกลุ่มเสื้อแดงยืนยันว่า การชุมนุมวันนนี้จะเป็นไปด้วยความเรียบร้อย และหากไม่มีปัญหาใด ก็จะยุติการชุมนุมในเวลา 24.00 น. แน่นอน.</p></body>
</news>
