<teiHeader>
<fileDesc>
<titleStmt>
  <title>กมธ.พบพิรุธทุจริตถนนอบจ.โคราช  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/15/news_29467429.php?news_id=29467429  </bibl>
</sourceDesc>
</fileDesc>
</teiHeader>
<news>
<headline>กมธ.พบพิรุธทุจริตถนนอบจ.โคราช</headline>
<lead>กมธ.ป.ป.ช.สภา ลุยตรวจสอบร้องเรียนทุจริตโครงการก่อสร้างและปรับปรุงถนนชุมชน 18 โครงการใน 3 อำเภอ จ.นครราชสีมาพบพิรุธ ถนนผิดสเปคอื้อ เผยพบบริษัทรายเดียวประมูลงานได้หมด มีวิศวกรคุมงานคนเดียว เตรียมสรุปส่ง ป.ป.ช.-สตง.ฟันนักการเมืองท้องถิ่น ข้าราชการ ยันผู้รับเหมา “<persName>ชูชาติ</persName>” ลั่นโกงซึ่งหน้า โดนทั้งยวงแน่</lead>
<neck></neck>
<body><p>กว่า 500 เรื่อง ที่มีผู้ร้องเรียนถึงโครงการต่างๆที่ส่อทุจริต เข้ามายังคณะกรรมาธิการป้องกันและปราบปรามการทุจริตและประพฤติมิชอบ (กมธ.ป.ป.ช.)สภาผู้แทนราษฎร เพื่อขอให้ตรวจสอบข้อเท็จจริงอันเกี่ยวกับพฤติกรรมของนักการเมืองทั้งระดับชาติ และระดับท้องถิ่น รวมทั้งข้าราชการ ที่ใช้อำนาจแสวงหาผลประโยชน์
หนึ่งในโครงการล่าสุด ที่ กมธ.ป.ป.ช.ได้รับเรื่องร้องเรียนจากชาวบ้านหลายอำเภอใน จ.นครราชสีมา ที่เห็นความไม่ชอบมาพากล จากผลงานการก่อสร้างและปรับปรุงถนนในชุมชนของพวกเขา ที่ไม่ได้มาตรฐานตามสเปค ที่แจ้งรายละเอียดข้อมูลโครงการไว้บนป้าย ดังนั้น พวกเขาจึงร้องเรียนให้ กมธ. ป.ป.ช.เข้าไปตรวจสอบการใช้งบประมาณปี 2552 ขององค์การบริหารส่วนจังหวัด( อบจ.) นครราชสีมา ที่เป็นเจ้าของโครงการ กระทั่ง กมธ.ป.ป.ช.ได้เชิญตัวแทนฝ่ายทั้งผู้ร้องเรียนและคณะผู้บริหาร อบจ.นครราชสีมา เข้าชี้แจง</p>
<p>การประมูลก่อสร้างถนนโดยใช้งบประมาณของอบจ.ในปีงบประมาณปี 2552 นั้น มีเหตุชวนสงสัยว่า การประมูลก่อสร้างในครั้งนี้ เอื้อประโยชน์แก่บริษัทเอกชน
เป็นการเฉพาะ เนื่องจากในการประมูลก่อสร้างหลายโครงการ แต่มีบริษัทเอกชนรายหนึ่งชนะการประมูลเกือบทุกโครงการ กระทั่งต่อมากมธ.ได้เชิญ <persName>นพ.สำเริง แหยงกระโทก</persName> นายก อบจ.นครราชสีมา มาชี้แจง แต่เจ้าตัวติดภารกิจ จึงมอบหมายให้ รองนายก อบจ.และคณะมาชี้แจงแทน
หลังจากที่ กมธ.ได้สืบสวนสอบสวน ในทางลึกจนได้ข้อมูลและหลักฐานชัดเจนว่าโครงการก่อสร้างและปรับปรุงถนนในชุมชนที่ถูกร้องเรียนเข้ามาจำนวน
18 โครงการตามหมู่บ้านต่างๆ ใน 3 อำเภอใน จ.นครราชสีมา คือ อ.ปากช่อง อ.สูงเนิน และ อ.สีคิ้ว นั้นมีมูลเกี่ยวกับการทุจริต
18 โครงการดังกล่าว ประกอบด้วย 1.บ้านประดู่งาม ต.ขนงพระ 2.บ้านไร่ ต.จันทึก 3.บ้านหนองยาง อ.ปากช่อง 4.บ้านหนองใหญ่ ต.จันทึก 6.บ้านผาสุก ต.ขนงพระ 6.บ้านหนองดอ ต.จันทึก 7.บ้านซับไม้ล้ม ต.จันทึก 8.บ้านพรหมประดิษฐ์ ต.จันทึก 9.บ้านบ่อน้ำทิพย์ ต.จันทึก 10.บ้านซับม่วง ต.จันทึก 11.บ้านหนองอีเหว
ต.ปากช่อง 12.บ้านซับหินแก้ว ต.จันทึก 13.บ้านราษฎร์สามัคคี ต.จันทึก 14.บ้านสายชนวน ต.จันทึก 15.บ้านหนองผักเสน ต.ปากช่อง 16.บ้านโนนอารีย์ ต.ปากช่อง 17.บ้านบันไดม้า ต.ปากช่อง 18.บ้านขนงพระใต้ ต.ขนงพระ</p>
<p>ข้อพิรุธที่ กมธ.พบคือ มีบริษัทรายเดียว ที่ประมูลงานได้ทั้ง 18 โครงการคือ หจก.เอ็ม เค รุ่งเรืองปากช่อง อีกทั้งยังมีข้อสังเกตถึงความไม่ปกติคือ มีช่างผู้ควบคุมงานทั้ง 18 โครงการเพียงคนเดียวคือ <persName>นายไพรัตน์ ลาล้ำ</persName> ขณะที่แต่ละโครงการมีกำหนดระยะเวลาตั้งแต่ต่ำสุด 7 วัน และสูงสุด 60 วัน
ทำให้ กมธ.ป.ป.ช.ได้ตัดสินใจลงพื้นที่ เมื่อวันที่ 11-12 ก.ย.ที่ผ่านมา นำโดย <persName>นายวิลาศ จันทร์พิทักษ์</persName> ประธาน กมธ. <persName>นายธีระชาติ ปางวิรุฬห์รักษ์</persName> <persName>นายสมนึก เฮงวาณิชย์</persName> รองประธาน กมธ. <persName>นายชูชาติ หาญสวัสดิ์</persName> <persName>นางสาวสุนทรี ชัยวิรัตนะ</persName> กมธ. รวมทั้ง <persName>พล.ต.ท.วิโรจน์ เปาอินทร์</persName> ที่ปรึกษาประจำ กมธ. รวมทั้งคณะ โดยได้มีการประสานกับหน่วยงานที่เกี่ยวข้องเข้าร่วมตรวจสอบ คือตัวแทนจากสำนักงานคณะกรรมการตรวจเงินแผ่นดิน(สตง.) กรมโยธาธิการและผังเมือง เพื่อขุดเจาะถนนพิสูจน์
กมธ.เลือกสุ่มตรวจโครงการเอง โดยไม่ไปตรวจตามที่ทาง อบจ.จัดให้ เนื่องจากเคยมีประสบการณ์ในการตรวจสอบ “ฝาย<persName>แม้ว</persName>” ที่ถูกจัดเตรียมโครงการที่ไม่มีปัญหาให้กมธ.ดู แต่เมื่อไปตรวจพื้นที่อื่นจึงพบปัญหาที่แท้จริง</p>
<p>กรณีนี้ก็เช่นกัน กมธ.ป.ป.ช.เลือกไปสุ่มตรวจใน อ.สูงเนิน และ อ.ปากช่อง หลายแห่ง ทั้งโครงการที่ถูกร้องเรียนเข้ามา และโครงการในอำเภอเดียวกันที่ไม่ยังมีการร้องเรียน
จุดที่ไปตรวจสอบและพบพิรุธชัดเจนคือ โครงการก่อสร้างถนนคอนกรีตเสริมเหล็ก ที่บ้านขอนสะตือ หมู่ที่ 2 ต.โค้งยาง เชื่อมเทศบาลต.กุดจิก อ.สูงเนิน ที่มีป้ายบอกรายละเอียดริมทาง ระบุสเปคงานว่า ก่อสร้างถนนคอนกรีตเสริมเหล็ก ขนาดกว้าง 3.5 เมตร ยาว 480 เมตร หนา 0.15 เมตร หรือพื้นที่คอนกรีตไม่น้อยกว่า 1,680 ตร.ม. ไหล่ทางตามสภาพ ค่าก่อสร้าง 996,000 บาท มีระยะเวลาประกันความชำรุดบกพร่อง 2 ปี กมธ.ได้พบพิรุธในจุดแรกว่า มีการก่อสร้างถนนคอนกรีตเพียงแค่ 200 เมตร ส่วนอีกว่า 1,400 เมตรไม่มีการก่อสร้างต่อทั้งที่หมดสัญญาแล้ว</p>
<p>และอีกจุดคือ โครงการปรับปรุงถนนลูกรัง หมู่ที่ 22 บ้านบ่อน้ำทิพย์(เส้นทางเข้าหมู่บ้าน) ต.จันทึก อ.ปากช่อง เกรดปรับแต่งถนนเดิม ขนาดผิวจราจรกว้าง 5 เมตร ยาว 1,600 เมตร ลงดินถมหนาเฉลี่ย 0.10 เมตร ปริมาณงาน ให้ได้ปริมาตรดินถมไม่น้อยกว่า 800 ลบ.เมตร งานลูกรังหนาเฉลี่ย 0.15 เมตร ให้ได้ปริมาตรงานลูกรังไม่น้อยกว่า 1,200 ลบ.เมตร ให้ได้ปริมาณงานไม่น้อยกว่า 8,000 ตารางเมตร พร้อมวางท่อขนาด Q 0.80 เมตร จำนวน 20 ท่อน งบประมาณ 389,000</p>
<p>กมธ.ตั้งข้อสังเกตว่าป้ายแสดงรายละเอียดในการก่อสร้าง ที่ระบุถึงสเปคถนน กับงบประมาณในการก่อสร้าง ดูไม่สมเหตุสมผล เมื่อสภาพที่ก่อสร้างปรับปรุงเสร็จ มีหินคลุกโรยหน้าดินลูกรัง เพียงแค่ปาดหน้าหินคลุกบางๆ ก็พบดินลูกรัง เมื่อให้เจ้าหน้าที่โยธาขุดลงไปก็พอหิน-ดินลูกรัง ที่ไม่ได้มีหินคลุกหนาตามสเปก
หลังจากลุยตรวจสอบในพื้นที่จริง <persName>นายวิลาศ</persName> ในฐานะประธานกมธ.ก็ได้สรุปเบื้องต้นว่า “ที่ปากช่องค่อนข้างชัด จากกรณีที่ร้องเรียน 18 โครงการ ที่ปากช่อง ที่นี่เรามาดูเสริม ก็พอจะเห็นแล้วว่าตามเนื้องานกำหนด ระยะทาง 1,780 เมตร แต่เดินมาแค่ 200 เมตรก็ไม่มีการทำต่อแล้ว ส่วนอีกแห่ง เนื้องานไม่ตรงกับสัญญาที่ทำไว้ ที่เห็นชัดเจนคือถนนไม่ได้เป็นไปตามสเปกที่กำหนดไว้ เพราะลักษณะหินคลุกที่ลง 10-15 เซ็นติเมตร ไม่ได้เป็นตามนั้น แค่กวาดไปนิดเดียว ก็เห็นลูกรังโผล่แล้ว ความเสียหายเรื่องนี้ ไม่รู้ว่าค่าใช้จ่ายจริงจะถึง 20% ของงบประมาณที่ลงไปหรือไม่”</p>
<p>“นอกจากนี้ การลงมาตรวจสอบครั้งนี้ ่กมธ. เชิญตัวแทนกรมโยธาธิการและผังเมืองมาด้วย ก็ได้ทราบข้อมูลที่เป็นประโยชน์จากการตั้งข้อสังเกตว่าถนนหินคลุกแทบไม่มีหน่วยงานใดทำแล้ว เพราะถ้าเป็นหินคลุกอย่างเดียวฝนตกหน้าเดียวก็ไปหมดแล้ว หากราดยางเพิ่มอีกหน่อย ก็ทำให้ใช้งานได้นานขึ้นอีกนาน แต่น่าแปลกใจว่า อบจ.นครราชสีมา ยังจัดจ้างก่อสร้างถนนหินคลุกทุกสาย” <persName>นายวิลาศ</persName>กล่าว</p>
<p>ขณะที่<persName>นายชูชาติ หาญสวัสดิ์</persName> กมธ.ระบุว่า “มีความผิดปกติชัดเจน เมื่อถามวิศวกรที่คุมงาน ก็พูดจาบ่ายเบี่ยง ใหญ่โต แต่ผมเอาเรื่องจริงๆ และโดนทั้งยวงแน่ นี่มันโกงซึ่งหน้า”
สำหรับขั้นตอนจากนี้ไป ประธาน กมธ. บอกว่า “การดำเนินการในส่วนของ กมธ. จะสรุปได้ไม่เกิน 2 สัปดาห์ และคงไม่ต้องดูใหม่อีก จากนี้ไปก็ต้องส่งรายงานให้หน่วยงานเกี่ยวข้องไปดำเนินการ ทั้งกระทรวงมหาดไทย ป.ป.ช. และ สตง.เพื่อดำเนินการต่อไป”</p>
<p>ส่วนใครจะต้องรับผิดชอบบ้างนั้น ประธานกมธ. ระบุว่า “คงตั้งแต่ คณะกรรมการตรวจรับงาน นายช่างคุมงาน ซึ่งเกี่ยวข้องทั้งหมด ผู้รับเหมาก็ต้องรับผิดชอบส่วนหนึ่ง ซึ่งปรากฏชัดเจนอยู่แล้ว ส่วน นายกอบจ. และส.จ. ก็คงจะเกี่ยวข้องด้วย ส่วนความรับผิดจะมากน้อยขนาดไหนก็ต้องไปว่ากัน”</p>
<p>ถึงแม้ว่า ก่อนหน้าที่ กมธ.จะลงพื้นที่ ได้มีการเร่งปรับปรุงบางโครงการให้ตรงตามสเปกเร่งด่วน โดยอ้างว่ายังอยู่ในระยะเวลาการรับประกันงาน แต่เรื่องนี้ ประธาน กมธ. ระบุว่า “การที่บริษัทเอกชนเข้ามาทำใหม่นั้น เป็นแค่การเยียวยา ทำให้ครบตามสัญญา ส่วนความผิดสำเร็จไปแล้ว”</p>
<p><persName>นายวิลาศ</persName>ยืนยันว่า “กมธ.ป.ป.ช.ไม่ได้มาจ้องจับผิดหน่วยงานใด แต่ต้องการ ให้องค์กรปกครองส่วนท้องถิ่นมีจิตสำนึก มีความรับผิดชอบเพิ่มขึ้น ไม่อย่างนั้นก็จะเป็นอย่างที่ประชาชนพูดว่า องค์กรปกครองส่วนท้องถิ่นตั้งมาเพื่อทุจริตโดยเฉพาะ อย่างน้อยการมาตรวจตรงนี้ ก็จะส่งผลไปยังองค์กร หน่วยงานอื่นๆ อีกมาก และประโยชน์อีกอย่างคือ ต่อไปนี้ อบจ.ต่างๆ ที่อยู่ภายใต้นักการเมืองหลายระดับ จะได้มีข้ออ้างต่อนักการเมืองได้ว่า หากทำไปแล้วอาจโดน กมธ.ตรวจสอบได้”</p></body>
</news>
