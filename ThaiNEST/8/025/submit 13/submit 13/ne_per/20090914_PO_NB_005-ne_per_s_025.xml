<teiHeader>
<fileDesc>
<titleStmt>
  <title>ประชุมวุฒิสภา พิจารณางบปี 53 ส.ว.ส่วนใหญ่เห็นว่าการจัดสรรงบมีความซ้ำซ้อน  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209140197&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ประชุมวุฒิสภา พิจารณางบปี 53 ส.ว.ส่วนใหญ่เห็นว่าการจัดสรรงบมีความซ้ำซ้อน</headline>
<lead></lead>
<neck></neck>
<body><p>ที่ประชุมวุฒิสภา ยังคงพิจารณาร่าง พ.ร.บ.งบประมาณรายจ่ายประจำปีงบประมาณ 2553 โดย ส.ว.ส่วนใหญ่เห็นว่าการจัดสรรงบประมาณมีความซ้ำซ้อน พร้อมเรียกร้องให้รัฐบาลให้ความสนใจเข้ารับฟังการอภิปราย การประชุมวุฒิสภา สมัยสามัญนิติบัญญัติ วันนี้ (14 ก.ย.52) เป็นการพิจารณา ร่าง พ.ร.บ.งบประมาณรายจ่ายประจำปีงบประมาณ 2553 ที่ผ่านความเห็นชอบจากสภาผู้แทนราษฎรแล้ว วงเงินงบประมาณ 1.7 ล้านล้านบาท ซึ่งการอภิปรายของ ส.ว.หลายคน ตั้งข้อสังเกตถึงการจัดสรรงบประมาณในหมวดยุทธศาสตร์การสร้างความเชื่อมั่นและการกระตุ้นเศรษฐกิจ จำนวนกว่า 143 ล้านบาท ว่า ขณะนี้บ้านเมืองเกิดปัญหาความแตกแยก และไม่มีแนวโน้มจะยุติลง แม้รัฐบาลจะพยายามแก้ไขปัญหาความขัดแย้ง ก็เชื่อว่ายังไม่สามารถแก้ปัญหาได้ ดังนั้นรัฐบาลต้องมีท่าทีเป็นมิตร ต้องเจรจากับทุกกลุ่มไม่ว่าสีใดก็ตาม เพราะหากยังมีความขัดแย้งไม่ว่าจะจัดสรรงบประมาณลงไปเท่าใดก็จะไม่สามารถแก้ไขปัญหาได้ รัฐบาลต้องปรับเปลี่ยนท่าทีใหม่ รวมทั้ง เห็นว่า การตั้งงบประมาณของรัฐบาลมีความซ้ำซ้อน และหลายตัวไม่ได้สะท้อนว่าจะเป็นประโยชน์ให้กับประชาชนได้อย่างไร นอกจากนี้ ระหว่างการอภิปรายมี ส.ว.หลายคนแสดงความไม่พอใจที่ยังไม่เห็นรัฐมนตรีเข้าร่วมรับฟังการอภิปราย เช่น <persName>นายเรืองไกร ลีกิจวัฒนะ</persName> ส.ว.สรรหา และ <persName>นายไพบูลย์ ซำศิริพงษ์</persName> ส.ว.ปทุมธานี กล่าวว่า รัฐบาลไม่ให้ความสำคัญกับการพิจารณาร่างกฎหมายฉบับนี้ ซึ่งรัฐบาลคิดไปว่าอย่างไรวุฒิสภาก็ต้องลงมติผ่านความเห็นชอบ ซึ่ง ส.ว.ได้หารือกันแล้วอยากสร้างประวัติสักครั้งด้วยการคว่ำ ร่าง พ.ร.บ.งบประมาณฉบับนี้ <persName>นายนิคม ไวยรัชพานิช</persName> รองประธานวุฒิสภา ซึ่งทำหน้าที่ประธานการประชุม ชี้แจงว่า มีตัวแทนคณะรัฐมนตรีมาร่วมรับฟังการอภิปรายแล้ว แต่อาจไม่ได้อยู่ในห้อง และการประชุมวันนี้มีการถ่ายทอดสดทางสถานีวิทยุโทรทัศน์แห่งประเทศไทย ด้วย พร้อมระบุหากรัฐมนตรีมาแล้วขอให้เข้ามานั่งในห้องประชุมเพื่อฟังการอภิปรายของสมาชิก ด้าน <persName>นายโสภณ ซารัมย์</persName> รัฐมนตรีว่าการกระทรวงคมนาคม ชี้แจงว่า รัฐบาลให้ความสำคัญกับการพิจารณางบประมาณ และจะมีตัวแทนคณะรัฐมนตรีมานั่งฟังเป็นระยะ ๆ สำหรับการพิจารณาร่าง พ.ร.บ.งบประมาณรายจ่ายประจำปีงบประมาณ 2553 วันนี้ มี ส.ว.แสดงความจำนงอภิปราย จำนวน 54 คน ให้เวลาอภิปรายคนละ 15 นาที ซึ่งจะให้เวลารัฐบาลชี้แจงประมาณ 1 ชั่วโมง และคาดว่าจะเสร็จสิ้นการประชุมในเวลาประมาณ 24.00 น. </p></body>
</news>
