<teiHeader>
<fileDesc>
<titleStmt>
  <title>"ลิ่วล้อแม้ว"ป้าย4ข้อหาหนักถอดถอนป.ป.ช.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-17 20:52:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000108329  </bibl>
</sourceDesc>
</fileDesc>
</teiHeader>
<news>
<headline>"ลิ่วล้อ<persName>แม้ว</persName>"ป้าย4ข้อหาหนักถอดถอนป.ป.ช.</headline>
<lead></lead>
<neck></neck>
<body><p>เมื่อเวลา 10.45 น. วานนี้ (16 ส.ค.) ส.ส.พรรคเพื่อไทย 10 คน นำโดย<persName>นายประเกียรติ นาสิมมา</persName> ส.ส. สัดส่วน คณะทำงานด้านกฎหมายพรรคเพื่อไทย ได้ยื่นรายชื่อ ส.ส.พรรคเพื่อไทย 143 คนต่อ<persName>นายประสพสุข บุญเดช</persName> ประธานวุฒิสภา เพื่อขอให้ส่งคำร้องไปยังศาลฎีกาแผนกคดีอาญาของผู้ดำรงตำแหน่งทางการเมือง ให้ไต่สวนและดำเนินคดีกับ กรรมการป้องกันและปราบปรามการทุจริตแห่งชาติ (ป.ป.ช.) ทั้ง 9 คน ตามรัฐธรรมนูญ มาตรา 249 เนื่องจากได้พิจารณาเห็นว่า ป.ป.ช. ปฏิบัติหน้าที่ไม่ชอบด้วยกฎหมาย 4 ประการ คือ</p>
<p>1. การใช้จ่ายเงินงบประมาณไม่ชอบ โดยออกระเบียบโดยไม่ชอบ เพราะไม่มีกฎหมายเปิดให้ทำได้ แต่ก็ทำ เพื่อตั้งคนใกล้ชิดมาเป็นที่ปรึกษา และเลขาส่วนตัว ถือว่าขัดต่อรัฐธรรมนูญมาตรา166</p>
<p>2. กรณีการไต่สวนชี้มูลความผิดข้าราชการตำรวจโดยไม่ชอบ โดยได้ชี้มูลกรณี <persName>พ.ต.อ.ธนายุตม์ วุฒิจรัสธำรง</persName> หรือ “<persName>โอ๋สืบ 6</persName>” ที่ถูกกลุ่มพันธมิตรฯ กล่าวหา และป.ป.ช.ได้ชี้มูลความผิดอาญา และวินัยร้ายแรง เป็นเหตุให้ต้องออกจากราชการ แต่ภายหลังศาลปกครองให้เพิกถอนมติการลงโทษ ถือว่าเป็นการไต่สวนที่ไม่ชอบ</p>
<p>3. ปกปิดข้อมูลข่าวสารการไต่สวนคดีสลายการชุมนุมกลุ่มพันธมิตรฯ 7 ตุลาฯ ที่ชี้มูลความผิดต่อ <persName>พล.อ.ชวลิต ยงใจยุทธ</persName> อดีตรองนายกรัฐมนตรี <persName>พล.ต.อ.พัชรวาท วงษ์สุวรรณ</persName> ผบ.ตร. และ<persName>พล.ต.ท.สุชาติ เหมือนแก้ว</persName> อดีต ผบช.น. ทั้งที่ผู้ถูกกล่าวหา ได้อุทธรณ์ต่อคณะกรรมการวินิจฉัยเปิดเผยข้อมูลข่าวสาร เปิดเผยพยานหลักฐานเรื่องการชันสูตรพลิกศพ และพยานหลักฐานอื่น ซึ่งคณะกรรมการฯ ได้สั่งให้เปิดเผยข้อมูลในวันที่ 8 ก.ย. แต่ป.ป.ช. กลับรีบชี้มูลความผิดในวันที่ 7 ก.ย.</p>
<p>4. มีการรับเรื่องไว้ดำเนินการไต่สวนโดยมิชอบด้วยกฎหมาย จากกรณีที่อดีต รมว.สาธารณสุข ถูกกล่าวหาว่า ยกเลิกการประกวดราคาโครงการจัดทำระบบคอมพิวเตอร์ ซึ่งเรื่องดังกล่าวได้มีการฟ้องร้องต่อศาลปกครองกลางแล้ว ตามมาตรา 86(2) ของ พ.ร.บ.ประกอบรัฐธรรมนูญว่า ด้วย ป.ป.ช. ว่าเรื่องที่มีการฟ้องร้องต่อศาลปกครองกลางแล้ว ห้ามไม่ให้กรรมการ ป.ป.ช. รับเรื่องไว้ไต่สวนอีก จึงขอให้มีการพิจารณาลงโทษ กรรมการ ป.ป.ช.ทั้ง 9 คน ตามประมวลกฎหมายอาญามาตรา 157, 83 ประกอบพ.ร.บ.ประกอบรัฐธรรมนูญว่าด้วยป.ป.ช.มาตรา 125</P>
<p>ผู้สื่อข่าวถามว่า ขั้นตอนต่อไปจะเป็นอย่างไร หากศาลฎีกาฯ รับเรื่องไว้พิจารณา นายประเกียรติ กล่าวว่า หากศาลฎีกาฯ รับเรื่องไว้พิจารณาป.ป.ช.ทั้ง 9 คน จะต้องหยุดการปฏิบัติหน้าที่ และต้องมีการแต่งตั้งผู้ปฏิบัติหน้าที่ ป.ป.ช.แทน ยืนยันว่า ที่ยื่นเอาผิด ป.ป.ช.ครั้งนี้ ไม่ใช่เรื่องของการเอาคืน แต่ ป.ป.ช.ได้กระทำผิดในหลายกรณี หลายวาระที่ทำมานานแล้ว ซึ่งล่าสุดเรื่องใหม่คือ การชี้มูลความผิดกรณีการสลายการชุมนุมวันที่ 7 ตุลาฯ </p></body>
</news>
