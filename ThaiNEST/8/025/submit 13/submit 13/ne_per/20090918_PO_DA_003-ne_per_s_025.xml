<teiHeader>
<fileDesc>
<titleStmt>
  <title>เขมรรับมือพธม.บุกเขาพระวิหาร  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-18 07:40:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21038  </bibl>
</sourceDesc>
</fileDesc>
</teiHeader>
<news>
<headline>เขมรรับมือพธม.บุกเขาพระวิหาร</headline>
<lead></lead>
<neck></neck>
<body><p>จัดพื้นที่ “พธม.” ชุมนุม บุกเขาพระวิหาร “มทภ.2” สั่งทหารดูแลความปลอดภัย เตือนต้องอยู่ในกรอบกฎหมาย หวั่นกระทบความสัมพันธ์-การเจรจา พร้อมปัดข้อหาทหารไทยฆ่าเผาโจ๋เขมร หลังสื่อนอกตีข่าวกัมพูชายื่นหนังสือประท้วงไทยยัดกล่าวข้อหา “เพื่อไทย” แนะ “กองทัพ-<persName>กษิต</persName>” เร่งทำความเข้าใจก่อนปัญหาลุกลามบานปลาย ด้าน “กัมพูชา” ส่งตำรวจ 50 นาย พร้อมกระบอง แก๊สน้ำตารับมือ หวั่นแอบข้ามเขตแดนป่วน </p>
<p>เมื่อเวลา 11.00 น. วันที่ 17 ก.ย.  <persName>พล.ท.วิบูลย์ศักดิ์ หนีพาล</persName> แม่ทัพภาคที่ 2 ให้สัมภาษณ์กรณีสื่อต่างประเทศเสนอข่าวกระทรวงการต่างประเทศกัมพูชา ยื่นหนังสือประท้วงต่อเจ้าหน้าที่สถานทูตไทยในกรุงพนมเปญ ประเทศกัมพูชา กล่าวหาว่าทหารไทยยิงวัยรุ่นชาวกัมพูชาได้รับบาดเจ็บ ก่อนเผาทิ้งทั้งเป็นบริเวณแนวชายแดนว่า ได้ตรวจสอบทุกหน่วยในพื้นที่แล้วไม่พบว่ามีเหตุการณ์ดังกล่าว โดยคณะกรรมการรักษาความสงบเรียบร้อยตามแนวชายแดนระหว่างกองทัพภาคที่ 2 กับทหารภูมิภาคที่ 4 ของประเทศกัมพูชา ได้ร่วมมือในการแก้ปัญหาความสงบเรียบร้อยตามแนวชายแดน ซึ่งทุก อย่างทางเราได้ทำตามกรอบกฎหมาย และข้อตกลงทุกครั้ง ตนไม่ทราบเหตุใดกัมพูชาจึงเสนอข่าวแบบนั้น แต่เท่าที่ตรวจสอบยืนยันแล้วว่าไม่มีเหตุการณ์นี้</p>
<p>ส่วนกรณีกลุ่มพันธมิตรประชาชนเพื่อประชาธิปไตย (พธม.) จะเคลื่อนขบวนขึ้นไปขับไล่ชาวกัมพูชาที่ยึดพื้นที่ทับซ้อนบริเวณปราสาทพระวิหาร จ.ศรีสะเกษ ใน วันที่ 19 ก.ย.นี้ นั้น แม่ทัพภาคที่ 2 กล่าวว่า พื้นที่อ้างสิทธิเป็นพื้นที่ที่อันตรายและมีพื้นที่จำกัด สิ่งอำนวยความสะดวก  ค่อนข้างน้อย เมื่อครั้งที่ผ่านมาก็มีการปะทะ  กันระหว่างกลุ่มที่ไม่เห็นด้วย ตนได้ให้แนวทาง เจ้าหน้าที่ว่า ต้องไม่ให้มีการปะทะกัน และประชาชนต้องได้รับความปลอดภัย เจ้าหน้าที่จะดูแลความปลอดภัยให้ผู้ที่ไปร่วมชุมนุม โดยเตรียมพื้นที่ไว้ให้แล้ว แต่อยากขอความร่วมมือว่า จะทำอะไรขอให้อยู่ในกรอบกฎหมาย อยู่ในความปลอดภัย และคำนึงถึงความสัมพันธ์ต่อประเทศเพื่อนบ้าน การชุมนุมอาจจะสร้างปัญหาในการเจรจาระหว่างสองประเทศ และขณะนี้ทราบว่า  มีแกนนำผู้ชุมนุมบางส่วนเข้าไปพูดคุยกับทหาร เคลื่อนไหวและเคลื่อนย้ายเข้ามาในพื้นที่ อ.กัน ทรลักษ์ จ.ศรีสะเกษ แล้ว</p>
<p>ด้าน <persName>พ.ต.ท.สมชาย เพศประเสริฐ</persName> ส.ส. นครราชสีมา พรรคเพื่อไทย ในฐานะประธานคณะกรรมาธิการการทหาร สภาผู้แทนราษฎร กล่าวเรียกร้องให้กระทรวงการต่างประเทศ รัฐบาลตลอดจนผู้นำกองทัพไทยเร่งทำความเข้าใจกับทางการกัมพูชา ว่าการชุมนุมของคนไทยเป็นสิทธิเสรีภาพที่รัฐธรรมนูญไทยให้การรองรับ ก่อนที่ พธม.จะจัดชุมนุมที่ อ.กันทรลักษ์ เพื่อขับไล่ชาวกัมพูชาออกจากพื้นที่อ้างสิทธิ นอก  จากนี้กองทัพต้องมีมาตรการป้องกันไม่ให้ผู้ชุมนุมเข้าไปใกล้บริเวณข้อพิพาทและพื้นที่สุ่มเสี่ยงโดยเด็ดขาด เพราะเกรงว่าผู้ชุมนุมจะไป    ยั่วยุ กระทบกระทั่งกับทหารกัมพูชา ซึ่งคิดว่าความอดทนของทหารกัมพูชาคงมีไม่มาก ดังนั้น รัฐบาลและนายกษิต ภิรมย์ รมว.การต่างประเทศ จะมัวเอ้อระเหยลอยชายไม่ได้ ไม่เช่นนั้นจะนำไปสู่ความสูญเสีย และลุกลามบานปลายแน่นอน</p>
<p>ขณะที่สำนักข่าวต่างประเทศ รายงานจากกรุงพนมเปญ ประเทศกัมพูชา ว่า <persName>นายคฮุม โสชีต</persName> โฆษกกระทรวงกลาโหมกัมพูชาแถลงว่า รัฐบาลกัมพูชาได้ส่งตำรวจปราบจลาจล 50 นาย พร้อมไม้กระบอง แก๊สน้ำตา และสุนัขตำรวจ ขึ้นไปประจำการที่ปราสาทพระวิหาร เพื่อเตรียมความพร้อมไว้รับมือกับสถานการณ์การชุมนุมของกลุ่มคนเสื้อเหลืองจากประเทศไทย (พธม.) ซึ่งอาจข้ามเขตแดนเข้าไปอย่างผิดกฎหมาย และก่อปัญหาขึ้น ทั้งนี้ ตำรวจกัมพูชาได้รับคำสั่งให้ป้องกันไม่ให้คนกลุ่มนี้ข้ามเขตแดนเข้ามา และไม่ต้องการให้เกิดการนองเลือดขึ้น แต่หากพวกเขาไม่ยอมรับฟังอาจจำต้องใช้มาตรการป้องกันตัวเอง</p>
<p>ขณะเดียวกัน <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ภายหลังเป็นประธานการประชุม กอ.รมน. ร่วมกับหน่วยงานที่เกี่ยวข้องถึงกรณีดังกล่าวว่า ได้หารือทำความเข้าใจกับหน่วยงานต่าง ๆ เพราะไม่ต้องการให้เกิดการปะทะกัน หรือเป็นการสร้างเงื่อนไขระหว่างประเทศ ส่วนข่าวทางการกัมพูชาได้เตรียมความพร้อมตามแนวชายแดน ตนได้ประสานทำความเข้าใจกับทางการกัมพูชาแล้วว่าพื้นที่ดังกล่าวเป็นผลประโยชน์ร่วมกันของสองประเทศ จึงต้องมีความระมัดระวัง และยังไม่ถึงขั้นต้องประกาศเป็นพื้นที่ควบคุม ส่วนที่มีการโปรยใบปลิวชักชวนให้คนไทยเข้าไปก่อสร้างสิ่งปลูกสร้างในพื้นที่ดังกล่าว คิดว่าเจ้าหน้าที่ในพื้นที่คงต้องเข้าไปทำความเข้าใจได้.</p></body>
</news>
