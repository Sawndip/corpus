<teiHeader>
<fileDesc>
<titleStmt>
  <title>รัฐตั้งคกก.3ฝ่ายแก้ปัญหาพื้นที่มาบตาพุด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-18 14:15:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21144  </bibl>
</sourceDesc>
</fileDesc>
</teiHeader>
<news>
<headline>รัฐตั้งคกก.3ฝ่ายแก้ปัญหาพื้นที่มาบตาพุด</headline>
<lead></lead>
<neck></neck>
<body><p>วันนี้(18 ก.ย.) เวลา 08.00 น. ที่ทำเนียบรัฐบาล <persName>นายอภิสิทธิ์ เวชชาชีวะ</persName> นายกรัฐมนตรี  ได้หารือกับ<persName>นายสุทธิ อัชฌาศัย</persName> ผู้ประสานงานเครือข่ายประชาชนภาคตะวันออก คณะผู้แทนกลุ่มชุมชนในบริเวณพื้นที่มาบตาพุด จ.ระยอง และนักวิชาการ จำนวน 35 คน โดยหารือเกี่ยวกับแนวทางการแก้ไขปัญหาในด้านต่างๆ ซึ่งประชาชนในพื้นที่ได้รับผลกระทบ อาทิ ผลกระทบต่อสิ่งแวดล้อม ทรัพยากร เศรษฐกิจ สังคม วัฒนธรรม และสุขภาพ เป็นต้น ทั้งนี้นายกรัฐมนตรีได้เสนอว่าการดำเนินการใด ๆ จะต้องเป็นไปตามการบังคับใช้กฎหมาย บทบาทขององค์กรปกครองส่วนท้องถิ่นในการบริหารจัดการ การบริหารโครงการต่าง ๆ ที่เข้าข่ายมาตรา 67 ของรัฐธรรมนูญ การตั้งองค์การอิสระสิ่งแวดล้อมและสุขภาพ และเรื่อง 55 โครงการเกี่ยวกับการสร้างโรงงานอุตสาหกรรมเพิ่มซึ่งจะมีการลงทุนในพื้นที่ จ.ระยอง ในการหารือดังกล่าวจึงเห็นว่าจะมีการตั้งคณะกรรมการร่วมกัน 3 ฝ่ายคือ ภาคประชาชนในพื้นที่ ภาครัฐและนักวิชาการ เพื่อให้ทุกฝ่ายที่เกี่ยวข้องได้มีส่วนร่วมและเป็นกลไกในการแก้ไขปัญหาให้เกิดเป็นรูปธรรมและนำเสนอให้นายกรัฐมนตรีพิจารณาอีกครั้ง.
</p></body>
</news>
