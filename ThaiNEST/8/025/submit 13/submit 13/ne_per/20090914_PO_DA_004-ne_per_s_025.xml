<teiHeader>
<fileDesc>
<titleStmt>
  <title>'สสร.50'ออกโรงค้านแก้ รธน.-ขู่ถอดถอน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-14 15:05:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=20260  </bibl>
</sourceDesc>
</fileDesc>
</teiHeader>
<news>
<headline>'สสร.50'ออกโรงค้านแก้ รธน.-ขู่ถอดถอน</headline>
<lead></lead>
<neck></neck>
<body><p>ที่รัฐสภา เมื่อเวลา 10.30 น. อดีตสมาชิกสภาร่างรัฐธรรมนูญ (ส.ส.ร.50) จำนวน 10 คน นำโดย<persName>นายเสรี สุวรรณภานนท์</persName> อดีต รองประธาน ส.ส.ร.50 ได้ร่วมหารือถึงการเคลื่อนไหวของฝ่ายการเมืองในการแก้ไขรัฐธรรมนูญ โดยที่ประชุมได้วิพากษ์วิจารณ์ถึงผลการศึกษาของคณะกรรมการสมานฉันท์เพื่อการปฏิรูปการเมือง และศึกษาการแก้ไขรัฐธรรมนูญ รวมถึงญัตติเสนอแก้ไขรัฐธรรมนูญของ ส.ส. - ส.ว. โดยทั้งหมดมีความเห็นตรงกันว่า ยังไม่ใช่ช่วงเวลาที่เหมาะสมที่จะแก้ไขรัฐธรรมนูญตอนนี้ เพราะเนื้อหาที่เสนอแก้ไขฯเอื้อประโยชน์แก่ฝ่ายการเมือง</p>
<p>โดย<persName>นายเจิมศักดิ์ ปิ่นทอง</persName> อดีต ส.ส.ร. กล่าวว่า เคยได้รับเลือกจากวุฒิสภาให้ไปร่วมเป็นกรรมการสมานฉันท์ แต่เมื่อเข้าร่วมประชุมแล้วเห็นว่าเหมือนมีข้อสรุปแล้วว่าจะทำเพื่อฝ่ายการเมือง พรรคการเมือง รัฐธรรมนูญฉบับนี้เพิ่งใช้มา 2 ปี ผ่านการบังคับใช้เลือกตั้งแค่ครั้งเดียว ยังไม่เห็นความจำเป็นที่จะต้องแก้ไข และตามรัฐธรรมนูญมาตรา 244 (3) กำหนดให้ผู้ตรวจการแผ่นดินมีอำนาจหน้าที่ติดตาม ประมวลผล และจัดทำข้อเสนอแนะในการปฏิบัติตามรัฐธรรมนูญ และข้อพิจารณาเพื่อแก้ไขรัฐธรรมนูญในกรณีที่เห็นว่าจำเป็น ซึ่งยังไม่ทราบว่าผู้ตรวจการแผ่นดินมีการศึกษาประมวลผลหรือยัง ส่วนตัวยังเห็นว่ารัฐธรรมนูญไม่มีข้อบกพร่อง มีแต่นักการเมืองที่ปฏิบัติตามไม่ได้เลยเสนอแก้ไขเพื่อตัวเอง ดังนั้นต้องติดตามว่าทำเพื่ออะไร หากพิสูจน์ได้ว่าการเคลื่อนไหวที่ทำกันอยู่นี้ เป็นการทำเพื่อตัวเองก็เข้าข่ายขัดรัฐธรรมนูญมาตรา 122 ต้องถูกถอดถอน</p>
<p>ขณะที่<persName>นายเสรี</persName> กล่าวเสริมว่า มองดูเนื้อหาที่เสนอแก้ไขแล้ว ไม่มีประเด็นไหนเลยที่ควรจะแก้ เพราะไม่เป็นประโยชน์ต่อสังคมโดยรวม มีแต่นักการเมืองได้ประโยชน์ ซ้ำร้ายยิ่งทำให้เกิดความขัดแย้งในสังคมมากขึ้น สำหรับส.ส. ส.ว. ที่ร่วมลงชื่อหากกระทำเข้าข่ายความผิดตามมาตรา 122 แล้ว หากมีการยื่นตามช่องทางของป.ป.ช. และป.ป.ช.มีมติชี้มูลความผิด ส.ว.ที่ถูกชี้มูลจะต้องยุติการปฏิบัติหน้าที่ทันที ไม่สามารถโหวตลงมติช่วยตัวเองได้ ดังนั้นที่เข้าใจว่าจำนวนเสียงที่จะลงมติถอดถอนคือ 3 ใน 5 ของจำนวนส.ว.ที่เหลืออยู่นั้น คือเหลือแต่ส.ว.ที่ไม่ได้ร่วมลงชื่อเท่านั้น หากส.ว.ที่ร่วมลงชื่อตระหนักถึงจุดนี้ เขาคงต้องหยุดคิดเหมือนกัน </p>
<p>จากนั้นที่ประชุมได้มีมติให้ทำหนังสือถึงผู้ตรวจการแผ่นดิน เพื่อเร่งรัดขอทราบความชัดเจนภายใน 15 วัน ขณะเดียวกันได้มีการออกแถลงการณ์ร่วมในนาม ชมรม ส.ส.ร.50 เรื่องชะลอการแก้ไขรัฐธรรมนูญ เร่งเปิดโอกาสให้ประชาชนมีส่วนร่วม โดยมีเนื้อหาสรุปได้ว่า 1. การแก้ไขเพิ่มเติมรัฐธรรมนูญสามารถทำได้แต่ต้องไม่ก่อความเสียหายร้ายแรงต่อส่วนรวม โดยเฉพาะกระบวนการยุติธรรม 2. การยกเลิกมาตรา 237 วรรคสอง จะยิ่งทำให้การซื้อเสียงรุนแรงขึ้น โดยที่พรรคการเมืองและกรรมการบริหารพรรคไม่มีความยำเกรง 3. การยกเลิกหรือแก้ไขมาตรา 265-266 จะเปิดให้ฝ่ายนิติบัญญัติแทรกแซงข้าราชการประจำ เกิดการทุจริตเชิงนโยบาย ผลประโยชน์ทับซ้อน  4. การเปลี่ยนแปลงวิธีได้มาซึ่ง ส.ว. โดยกลับไปใช้วิธีเลือกตั้งตามเดิม </p>
<p>5. การแก้ไขมาตรา 190 ยังมีข้อถกเถียงว่ามีเหตุผลจำเป็นเพียงพอหรือไม่ เพราะสามารถออกกฎหมายประกอบรัฐธรรมนูญ เพื่อกำหนดให้เกิดความชัดเจนในทางปฏิบัติได้ โดยไม่จำเป็นต้องแก้ไขรัฐธรรมนูญ 6. การเสนอแก้มาตรา 237 เป็นการล้มล้างอำนาจศาลฎีกาแผนกคดีอาญาของผู้ดำรงตำแหน่งทางการเมือง จะทำให้เกิดผลกระทบต่อระบบยุติธรรมของประเทศอย่างรุนแรง อาจมีผลล้มล้างเปลี่ยนแปลงคำพิพากษาของศาล ตัดตอนคดีทุจริตโกงกินของนักการเมือง ล้มล้างการทำหน้าที่ของ คตส. ป.ป.ช. กกต. ศาลรัฐธรรมนูญ ชมรม ส.ส.ร.50 พิจารณาแล้วเห็นว่ามิได้สะท้อนถึงการแก้ไขเพื่อประโยชน์ของประชาชนส่วนรวม แต่ทำเพื่อผลประโยชน์ทางการเมืองของตนเอง และพรรคพวก ส.ส.หรือส.ว.ที่เข้าร่วม อาจถูกดำเนินการถอดถอนจากตำแหน่ง </p>
<p>“สถานการณ์บ้านเมืองยังคงมีความขัดแย้งรุนแรง ในภาวะวิกฤติเศรษฐกิจที่ยังต้องการเสถียรภาพในประเทศ เพื่อความเชื่อมั่นและการฟื้นตัว ชมรม ส.ส.ร.50 เห็นว่า ควรชะลอการแก้ไขรัฐธรรมนูญไว้ก่อน เพื่อให้ภาคส่วนต่างๆในสังคม มีโอกาสแก้ไขปัญหาอันกระทบกับชีวิตและความเป็นอยู่ของประชาชน โดยไม่ติดขัดหรือชะงักงันด้วยวิกฤตความขัดแย้งรอบใหม่”.
</p></body>
</news>
