<teiHeader>
<fileDesc>
<titleStmt>
  <title>ศาลพิพากษาทุจริตกล้ายางวันนี้  เนวินปัดหลุดคดี-โวยข่าวปล่อย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/21/news_29502938.php?news_id=29502938  </bibl>
</sourceDesc>
</fileDesc>
</teiHeader>
<news>
<headline>ศาลพิพากษาทุจริตกล้ายางวันนี้  เนวินปัดหลุดคดี-โวยข่าวปล่อย</headline>
<lead>ทนายความ ป.ป.ช. และ ทนายจำเลยกลุ่มคชก. ปฏิเสธข่าวกลุ่มข้าราชการและบริษัทเอกชน ในฐานะจำเลยร่วมขอเลื่อนตัดสินทุจริตจัดซื้อกล้ายางวันนี้ออกไปอีก ส่วน“<persName>อดิศัย โพธารามิก</persName>” ที่ศาลออกหมายจับยังไร้วี่แวว ชี้หากเบี้ยวอีกศาลอ่านคำพิพากษาลับหลังได้ ตามกฎหมายพิจารณาคดีอาญานักการเมือง มาตรา 32</lead>
<neck></neck>
<body><p>การอ่านคำพิพากษาคดีทุจริตจัดซื้อต้นกล้ายางพารา 90 ล้านต้น มูลค่า 1,440 ล้านบาท ของศาลฎีกาแผนกคดีอาญาผู้ดำรงตำแหน่งทางการเมือง จากวันที่ 17 ส.ค. มาเป็นวันนี้ (21 ก.ย.) นายธนากร แหวกวารี ทนายความคณะกรรมการนโยบายและมาตรการช่วยเหลือเกษตรกร (คชก.) ในฐานะจำเลยร่วม เปิดเผยว่า วันนี้เวลา 14.00 น. ศาลฎีกาแผนกคดีอาญานักการเมือง กำหนดนัดอ่านคำพิพากษาครั้งที่สอง โดยกลุ่ม คชก.จะเดินทางไปฟังคำพิพากษาอย่างแน่นอน ไม่มีปัญหา และจนถึงวันนี้เขายังไม่ได้รับแจ้งจากบุคคลกลุ่มใดว่าจะยื่นคำร้องขอเลื่อนฟังคำพิพากษา</p>
<p>ส่วนที่มีข่าวลือว่าจะมีกลุ่มข้าราชการระดับอธิบดี และกลุ่มบริษัทเอกชน จะยื่นคำร้องขอเลื่อนการอ่านคำพิพากษา นั้น <persName>นายธนากร</persName> กล่าวว่า ไม่ทราบข้อเท็จจริง อย่างไรก็ดี หากจะมีจำเลยคนใดใช้สิทธิยื่นคำร้องขอเลื่อน ก็ต้องเป็นดุลยพินิจของศาลว่าจะอนุญาตหรือไม่ โดยการเลื่อนนัดครั้งที่ผ่านมาศาลได้กำชับให้จำเลยมาฟังคำพิพากษา
ขณะที่ <persName>นายเจษฎา อนุจารีย์</persName> อุปนายกฝ่ายปฏิบัติการสภาทนายความในฐานะทนายความผู้รับผิดชอบคดีให้คณะกรรมการป้องกันและปราบปรามการทุจริตแห่งชาติ (ป.ป.ช.) โจทก์ในคดีนี้ กล่าวว่า ยังไม่ทราบข่าวว่าจะมีจำเลยกลุ่มใด กลุ่มหนึ่งยื่นคำร้องขอเลื่อนอ่านคำพิพากษาอีก
“จากการตรวจสอบไปที่ศาลฎีกาฯ จนถึงวันศุกร์ที่ 18 ก.ย. ยังไม่ปรากฏว่ามีทนายความจำเลยมายื่นคำร้องขอเลื่อน แต่อย่างไรก็ดีเนื่องจากศาลนัดอ่านคำพิพากษาในวันนี้ เวลา 14.00 น. จึงทำให้ยังมีเวลาที่ทนายความจะยื่นคำร้องขอเลื่อนได้ในช่วงเช้าก่อนถึงกำหนดอ่านคำพิพากษา”</p>
<p>ส่วนการนัดฟังคำพิพากษาเมื่อวันที่ 17 ส.ค. ที่ผ่านมา <persName>นายอดิศัย โพธารามิก</persName> อดีต รมว.พาณิชย์ จำเลยที่ 5 ได้ให้ทนายความยื่นคำร้องอ่านคำพิพากษาลับหลัง โดยอ้างเหตุว่าเดินทางไปรักษาอาการบาดเจ็บกระดูกสันหลัง ที่ประเทศสหรัฐ แต่ศาลพิจารณาแล้วให้ปรับนายประกัน 1 ล้านบาท และออกหมายจับนายอดิศัย มาฟังคำพิพากษาเนื่องจากเห็นว่ามีพฤติการณ์จงใจหลบเลี่ยงเดินทางมาฟังคำพิพากษาที่กำหนดนัดไว้ล่วงหน้าแล้ว</p>
<p>ดังนั้น หากนัดฟังคำพิพากษาในวันนี้ ยังไม่ได้ตัว<persName>นายอดิศัย</persName> มาฟังคำพิพากษา หลังจากออกหมายจับและเลื่อนอ่านคำพิพากษาแล้ว 1 เดือน โดยที่ไม่มีจำเลยคนใดขอเลื่อนอีก องค์คณะฯ สามารถอ่านคำพิพากษาได้ทันทีตามวิธีการที่บัญญัติไว้ใน พ.ร.บ.วิธีพิจารณาคดีอาญาของผู้ดำรงตำแหน่งทางการเมือง พ.ศ. 2542 มาตรา 32 วรรคสอง
ขณะที่ มีรายงานแจ้งว่าหลังจากที่ศาลออกหมายจับนายอดิศัยแล้ว ยังไม่ได้รับรายงานจากเจ้าหน้าที่ที่มีหน้าที่ติดตามจับตัว<persName>นายอดิศัย</persName> มาฟังคำพิพากษาแจ้งว่านี้นายอดิศัย จะเดินทางมาฟังคำพิพากษาแต่อย่างใด</p>
<p>ทั้งนี้ หากวันนี้ มีจำเลยคนอื่น ยื่นคำร้องขอเลื่อนอีกก็เป็นปัญหาข้อกฎหมายที่องค์คณะจะร่วมกันพิจารณาว่า จะออกหมายจับปรับนายประกันจำเลยนั้น และต้องเลื่อนอ่านคำพิพากษาอีกหรือไม่</p>
<p>ผู้สื่อข่าวรายงานว่า สำหรับคดีทุจริตจัดซื้อกล้ายาง ของกรมวิชาการเกษตร นั้น ป.ป.ช. ยื่นฟ้องจำเลย รวม 44 คน ประกอบด้วย 1.กลุ่ม คชก. ที่มี <persName>นายสมคิด จาตุศรีพิทักษ์</persName> อดีตรองนายกรัฐมนตรี ในฐานะประธาน คชก. เป็น จำเลยที่ 1 <persName>นายวราเทพ รัตนากร</persName> อดีต รมช.คลัง ที่ 2 <persName>นายสรอรรถ กลิ่นประทุม</persName> อดีต รมว.เกษตรฯ ที่ 3 และ <persName>นายอดิศัย โพธารามิก</persName> อดีต รมว.พาณิชย์ ที่ 5 ในฐานะกรรมการ คชก.
และกลุ่มข้าราชการที่เป็น กรรมการ คชก. เป็นจำเลยในความผิดตาม พ.ร.บ.ว่าด้วยความผิดของพนักงานในองค์การหรือหน่วยงานของรัฐ พ.ศ. 2502 มาตรา 11 ประกอบประมวลกฎหมายอาญา ในความผิดฐานเป็นเจ้าพนักงาน และผู้สนับสนุนเจ้าพนักงาน ร่วมกันปฏิบัติหรือละเว้นการปฏิบัติหน้าที่โดยมิชอบหรือโดยทุจริต ประมวลกฎหมายอาญา มาตรา 157 ที่โทษจำคุก 1-10 ปี หรือ ปรับ 2,000-20,000 บาท เป็นเจ้าพนักงาน มีหน้าที่ซื้อ จัดการหรือรักษาทรัพย์สินใด ๆ ร่วมกันใช้อำนาจในตำแหน่งโดยทุจริตอันเป็นการเสียหายแก่รัฐ มาตรา 151 ที่มีโทษจำคุก 5-20 ปี หรือจำคุกตลอดชีวิต และปรับ 2,000- 40,000 บาท</p>
<p>ส่วน <persName>นายเนวิน ชิดชอบ</persName> อดีต รมช.เกษตรฯ ในฐานะผู้ริเริ่มรับผิดชอบโครงการ เป็นจำเลยที่ 4 ในความผิดตาม พ.ร.บ.ว่าด้วยการเสนอราคาต่อหน่วยงานของรัฐ (ฮั้วประมูล) พ.ศ. 2542 มาตรา 10 มาตรา 13 และเป็นเจ้าพนักงานและผู้สนับสนุนเจ้าพนักงานร่วมกันปฏิบัติหรือละเว้นการปฏิบัติหน้าที่โดยมิชอบหรือโดยทุจริต ตามประมวลกฎหมายอาญา มาตรา 157 ที่โทษจำคุก 1-10 ปี หรือ ปรับ 2,000-20,000 บาท ประกอบมาตรา 83</p>
<p>ส่วนผู้ถูกกล่าวหาที่เหลือ ประกอบด้วย คณะกรรมการบริหารโครงการ (กำหนดทีโออาร์) และคณะกรรมการพิจารณาผลประกวดราคา และบริษัทเอกชน ประกอบด้วย บริษัท เจริญโภคภัณฑ์เมล็ดพันธุ์ จำกัด ในฐานะผู้ชนะการประกวดราคา บริษัท รีสอร์ตแลนด์ จำกัด ผู้ร่วมเสนอราคา และบริษัท เอกเจริญ การเกษตร จำกัด ผู้ร่วมเสนอราคา โดนฟ้องความผิด ตาม พ.ร.บ.ว่าด้วยการเสนอราคาต่อหน่วยงานของรัฐ (ฮั้วประมูล) พ.ศ. 2542 มาตรา 4 มาตรา 10 มาตรา 11 มาตรา 12 มาตรา 13 และเป็นผู้สนับสนุนเจ้าพนักงาน ร่วมกันปฏิบัติหรือละเว้นการปฏิบัติหน้าที่โดยมิชอบหรือโดยทุจริต ตามประมวลกฎหมายอาญา มาตรา 157 ที่โทษจำคุก 1-10 ปี หรือ ปรับ 2,000-20,000 บาท
และผู้ใดหลอกลวงแสดงข้อความ อันเป็นเท็จ หรือปกปิดข้อความจริงซึ่งควรแจ้ง เพื่อให้ได้ไปซึ่งทรัพย์สินจากผู้ถูกหลอกลวง หรือบุคคลที่สาม หรือ ทำให้ผู้ถูกหลอกลวงหรือบุคคลที่สามทำ ถอนหรือทำลายเอกสารสิทธิ ผู้นั้นกระทำความผิดฐานฉ้อโกง มีโทษจำคุกไม่เกิน 3 ปี หรือ ปรับไม่เกิน 6,000 บาท หรือทั้งจำทั้งปรับ ตาม มาตรา 341 ประกอบมาตรา 83 และ มาตรา 86</p>
<p>สะพัดการเมืองรอดขรก.-เอกชนซวย</p>
<p>มีรายงานข่าวจากแกนนำพรรคร่วมรัฐบาล เปิดเผยว่า ในการพิพากษาคดีทุจริต โครงการจัดซื้อกล้ายางพารา วันนี้ มีการประเมินภายในจากพรรคร่วมรัฐบาล ว่า มีความเป็นไปได้สูงที่ <persName>นายเนวิน</persName> และครม.ใน คชก. จะหลุดในคดีดังกล่าว โดยเหตุผลที่<persName>นายเนวิน</persName> และครม.ใน คชก. จะหลุดคดีเนื่องจากเป็นผู้ริเริ่มโครงการก่อนที่จะนำไปสู่การปฏิบัติ ไม่ได้เข้าไปมีส่วนเกี่ยวข้องในการดำเนินการ เพราะเป็นหน้าที่ของกรมวิชาการเกษตร ในการดำเนินงานโครงการ กำหนดทีโออาร์ ให้บริษัทเอกชนเข้าร่วมประมูล
ทั้งนี้ ปรากฏว่า มีบริษัทเอกชนเข้าร่วมยื่นซองประมูล 5 ราย ประกอบไปด้วย 1.บริษัท เจริญโภคภัณฑ์เมล็ดพันธุ์ จำกัด ในเครือซีพี 2.กิจการร่วมค้า บริษัท สหะชัยพาติเคิลบอร์ด บริษัท ที พี ไอ ซัพพลาย (บริษัท ราเชนทร์พันธุ์ไม้) 3.บริษัท เอกเจริญการเกษตร 4.บริษัท รีสอร์ทแลนด์ และ 5.กิจการร่วมค้าพัฒนายางไทย ได้แก่ บริษัทน่านพัฒนาการเกษตร บริษัท ไทยรับเบอร์ลาเท็กซ์คอร์ปอเรชั่น (ประเทศไทย) สหกรณ์ สกย.อุตสาหกรรมเชียงราย จำกัด)</p>
<p>ต่อมามีมติให้บริษัทเอกชน 3 ราย ชนะการประมูล คือ 1.บริษัท เจริญโภคภัณฑ์เมล็ดพันธุ์ เป็นผู้เสนอราคาต่ำสุด 1,435 ล้านบาท 2.บริษัท เอกเจริญการเกษตร เสนอราคา 1,476 ล้านบาท และ 3.บริษัท รีสอร์ทแลนด์ เสนอราคา 1,515 ล้านบาท ซึ่งเป็นการผ่านการตรวจสอบคุณสมบัติเบื้องต้น แต่ปัญหาที่เกิดขึ้นเนื่องจากบริษัทที่เข้าร่วมการประมูลงานที่ไม่เคยมีประสบการณ์การเพาะชำกล้ายางมาก่อน ร่วมถึงการตั้งวงเงินค้ำประกันซองสูงถึง 72 ล้านบาท จนทำให้กลุ่มเกษตรกรและเอกชนรายย่อย ไม่สามารถเข้าร่วมประมูลได้ โดยบริษัทที่ประมูลได้ เสนอราคาต่ำกว่าราคากลางเพียง 5 ล้านบาทเท่านั้น ที่สำคัญมีการถือหุ้นไขว้กันเองของกรรมการบริษัทที่เข้ามาทำการประมูล</p>
<p>รายงานระบุว่า ขั้นตอนการทุจริต เกิดขึ้นหลังจากที่ได้มีการมอบนโยบายให้กรมวิชาการเกษตร เป็นผู้ดำเนินการ ดังนั้น ฝ่ายการเมืองจึงไม่มีส่วนเข้าไปเกี่ยวข้อง จึงมีความเป็นไปได้สูง ที่จะมีความผิดเฉพาะข้าราชการระดับสูง ในกระทรวงเกษตรและสหกรณ์ รวมถึงบริษัทเอกชนที่เข้าร่วมประมูลโครงการ เนื่องบริษัทที่เข้าร่วมประมูล มีพฤติกรรมเข้าข่ายการกระทำความผิดตาม พ.ร.บ. ว่าด้วยความผิดเกี่ยวกับการเสนอราคาต่อหน่วยงานของรัฐ พ.ศ. 2542</p>
<p>“<persName>เนวิน</persName>”ปัดหลุดคดีให้รอฟังคำพิพากษา</p>
<p><persName>นายเนวิน ชิดชอบ</persName> แกนนำพรรคภูมิใจไทย ให้สัมภาษณ์ทางโทรศัพท์ เกี่ยวกับกรณีที่มีข่าวว่า จะหลุดคดีทุจริตกล้ายาง และได้มีการคุยกันภายในพรรค เตรียมจะจัดงานเลี้ยงฉลองในวันประชุมพรรควันที่ 22 ก.ย. นี้ ว่า “ไม่มีครับ ไม่มีอะไรทั้งนั้น ก็ไม่รู้ใครปล่อยข่าว แค่นี้ผมก็จะแย่อยู่แล้ว อย่ามายุ่งกับผมเลย ขอเถอะครับ ขอความกรุณาว่าให้ไปฟังคำพิพากษาพรุ่งนี้”</p>
<p>ผู้สื่อข่าวรายงานว่า การนัดฟังคำพิพากษาคดีในวันนี้ แกนนำพรรค และ ส.ส.ของพรรค จะเดินทางไปให้กำลังใจ<persName>นายเนวิน</persName>ด้วย
</p></body>
</news>
