<teiHeader>
<fileDesc>
<titleStmt>
  <title>หน.คดีพธม.ปิดสนามบินเรียกประชุมนัดแรก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090917/28885  </bibl>
</sourceDesc>
</fileDesc>
</teiHeader>
<news>
<headline>หน.คดีพธม.ปิดสนามบินเรียกประชุมนัดแรก</headline>
<lead>หัวหน้าคดี พธม.ปิดสนามบินเรียกประชุมนัดแรก แจงพนักงานสอบสวนส่งมอบสำนวน 25 ก.ย.ก่อนออกหมายเรียก รองผบช.น.ยันไม่เปลี่ยนข้อกล่าวหาตามข้อเรียกร้อง</lead>
<neck></neck>
<body><p>ที่สำนักงานตำรวจแห่งชาติ วันที่ 17 กันยายน เมื่อเวลา 13.30 น.<persName>พล.ต.ท.สมยศ พุ่มพันธุ์ม่วง</persName> ผู้ช่วย ผบ.ตร. ในฐานะหัวหน้าพนักงานสอบสวนคดีกลุ่ม พธม.ปิดสนามบินได้เรียกประชุมคณะพนักงานสอบสวนของ บช.น.,บช.ภ. 1 และบช.ก.ที่ห้องประชุม1 อาคาร 1 ซึ่งเป็นการประชุมครั้งแรก หลังจาก<persName>พล.ต.อ.พัชรวาท วงษ์สุวรรณ</persName> ผบ.ตร.ได้ลงนามคำสั่งให้ <persName>พล.ต.ท.สมยศ</persName>รับหน้าที่หัวหน้าพนักงานสอบสวนแทน <persName>พล.ต.ท.วุฒิ พัวเวส</persName> ผู้ช่วย ผบ.ตร.ใช้เวลาการประชุมนานกว่า 1 ชั่วโมงและ<persName>พล.ต.ท.สมยศ</persName>ได้มอบหมายให้ <persName>พล.ต.ต.พงษ์สันต์ เจียมอ่อน</persName> รองผบช.น.ในฐานะโฆษกของคดีดังกล่าวเป็นผู้ให้สัมภาษณ์</p>
<p><persName>พล.ต.ต.พงษ์สันต์</persName>เปิดเผยว่า ที่ประชุมได้มีการพูดคุย 2 เรื่อง โดยเรื่องแรกเนื่องจากคดีนี้มีการเปลี่ยนแปลงหัวหน้าพนักงานสืบสวนสอบสวนเป็น<persName>พล.ต.ท.สมยศ</persName> วันนี้จึงได้เชิญประชุมพนักงานสอบสวนทั้งทั้ง 2 ส่วนคือ สภ.ราชาเทวะ และนครบาลให้รับทราบว่าได้มีการเปลี่ยนหัวหน้าพนักงานสอบสวน และเรื่องที่สองเป็นการกำหนดวันส่งมอบสำนวนการสอบสวนให้กับ <persName>พล.ต.ท.สมยศ</persName> ในวันที่ 25 ก.ย.ที่จะถึงนี้ เพื่อตรวจสอบสำนวนอีกครั้งหนึ่ง ก่อนจะมีการออกหมายเรียกผู้ถูกกล่าวหามารับทราบข้อกล่าวหา ซึ่งในความเห็นของพนักงานสอบสวนส่วนใหญ่แล้วเห็นว่าควรจะออกหมายเรียกอีกครั้งหนึ่งก่อน ถ้าหากปฎิเสธที่จะมารับทราบข้อกล่าวตามหมายเรียกครั้งที่สองอีกนั้น ตามปกติแล้วข้อกล่าวหาซึ่งอัตราโทษในการกระทำความผิดในลักษณะนี้ ก็สามารถขออนุมัติศาลเพื่อขอหมายจับได้เลย</p>
<p> <persName>พล.ต.ต.พงษ์สันต์</persName>กล่าวต่อว่า กรณีที่กลุ่ม พธม.เรียกร้องให้มีการเปลี่ยนข้อกล่าวหานั้น ทางพนักงานสอบสวนได้มีความเห็นไปก่อนหน้านี้แล้วว่า ให้ดำเนินคดีในข้อกล่าวหาเดิม และวันนี้ไม่ได้มีการพูดคุยกันเรื่องนี้ในที่ประชุม สำหรับสำนวนขณะนี้ดำเนินการรวบรวมพยานหลักฐานต่าง ๆ ไปแล้วกว่า 80-90 %
</p>
<p>รองผบช.น.กล่าวต่อว่า การทำงานของพนักงานสอบสวนนั้นยังยึดแนวทางเดิมและ<persName>พล.ต.ท.สมยศ</persName> ก็ไม่ได้สั่งการใด ๆ เป็นพิเศษและตำรวจก็ยึดถือความเป็นกลางในการทำงานอย่างแน่นอนทั้งสองฝ่ายอยากให้เข้าใจว่าพนักงานสอบสวนเป็นกลาง
</p></body>
</news>
