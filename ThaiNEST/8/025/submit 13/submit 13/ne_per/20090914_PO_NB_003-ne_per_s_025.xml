<teiHeader>
<fileDesc>
<titleStmt>
  <title>วุฒิสภา เตรียมพิจารณาร่าง พ.ร.บ.งบประมาณรายจ่ายประจำปีงบประมาณ 2553 วันนี้  </title>
  <author>นิตยา หิรัญประดิษฐ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209140031&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วุฒิสภา เตรียมพิจารณาร่าง พ.ร.บ.งบประมาณรายจ่ายประจำปีงบประมาณ 2553 วันนี้</headline>
<lead></lead>
<neck></neck>
<body><p>วันนี้(14 กย)สมาชิกวุฒิสภาจะพิจารณาร่าง พ.ร.บ.งบประมาณรายจ่ายประจำปีงบประมาณ 2553 โดยผลการศึกษาของคณะกรรมาธิการวิสามัญฯ ระบุการจัดทำงบประมาณยังมีความซ้ำซ้อนและขาดภาพรวมแผนงานลงทุน การประชุมวุฒิสภา สมัยสามัญนิติบัญญัติ วันนี้ (14 ก.ย.) ซึ่งจะเริ่มเวลา 10.00 น. เพื่อพิจารณา ร่าง พ.ร.บ.งบประมาณรายจ่ายประจำปีงบประมาณ 2553 ที่ผ่านความเห็นชอบจากสภาผู้แทนราษฎรแล้ว จำนวน 1.7 ล้านล้านบาท โดยการพิจารณาของคณะกรรมาธิการวิสามัญฯ ของสภาผู้แทนราษฎร แม้มีการปรับลดงบประมาณ จำนวน 22,505,238,100 บาท แต่มีการนำไปจัดสรรเพิ่มให้ส่วนราชการตามที่คณะรัฐมนตรีและหน่วยงานราชการ เสนอตามความเหมาะสมและจำเป็นทั้งหมด ขณะที่ในส่วนของวุฒิสภา ได้ตั้งคณะกรรมาธิการวิสามัญขึ้นมาพิจารณาควบคู่กับสภาผู้แทนราษฎร และได้เสนอรายงานให้ที่ประชุมวุฒิสภาพิจารณา แบ่งออกเป็น 2 ส่วน โดยส่วนแรกนโยบายและการบริหารจัดการงบประมาณรายจ่ายประจำปี 2553 ได้ตั้งข้อสังเกตว่า การจัดทำงบประมาณยังขาดการบูรณาการเหมือนปี 2552 เช่น งบด้านการวิจัยของหน่วยงานต่าง ๆ งบในการพัฒนา 3 จังหวัดชายแดนภาคใต้ ยังมีการกระจายไปตามกระทรวง กรม ทำให้ขาดภาพรวมของการพัฒนา นอกจากนี้ ยังขาดภาพรวมของแผนงานและงบลงทุนของหน่วยงานสำคัญ โดยงบลงทุนส่วนใหญ่ไปอยู่ใน พ.ร.ก.ให้อำนาจกระทรวงการคลังกู้เงิน เพื่อฟื้นฟูและเสริมสร้างความมั่นคงทางเศรษฐกิจ พ.ศ.2552 และร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ พ.ศ.... และยังมีปัญหาเกี่ยวกับการกำหนดภารกิจที่ต้องถ่ายโอนให้องค์กรปกครองส่วนท้องถิ่น ตาม พ.ร.บ.กำหนดแผนและขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. 2542 สำหรับส่วนที่สอง การจัดสรรงบประมาณ จำแนกตามกระทรวง ยังมีความซ้ำซ้อน เช่น สำนักนายกรัฐมนตรี ในส่วนของสำนักงานคณะกรรมการคุ้มครองผู้บริโภค ควรกำหนดมาตรการดำเนินงานให้เป็นรูปธรรม โดยการประชาสัมพันธ์ถึงอำนาจหน้าที่และแนวทางการให้บริการประชาชนที่ได้รับผลกระทบจากการบริโภคสินค้าต่าง ๆ มีการตั้งงบประมาณในลักษณะกองทุนเป็นค่าใช้จ่ายตามนโยบายรัฐบาลหลายกองทุนผ่านหลายหน่วยงาน จึงควรกำหนดมาตรการการจัดตั้งกองทุนให้เข้มงวด เพื่อไม่ให้เกิดความซ้ำซ้อนในการดำเนินงานของกองทุน </p></body>
</news>
