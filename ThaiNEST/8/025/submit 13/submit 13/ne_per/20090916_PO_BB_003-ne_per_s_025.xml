<teiHeader>
<fileDesc>
<titleStmt>
  <title>งัดพ.ร.บ.มั่นคงคุมม็อบเสื้อแดงเขตดุสิต18-22ก.ย.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/16/news_29475281.php?news_id=29475281  </bibl>
</sourceDesc>
</fileDesc>
</teiHeader>
<news>
<headline>งัดพ.ร.บ.มั่นคงคุมม็อบเสื้อแดงเขตดุสิต18-22ก.ย.</headline>
<lead>ครม.ไฟเขียวประกาศใช้ พ.ร.บ.มั่นคง พื้นที่ดุสิต 18-22 ก.ย.นี้ รับมือเสื้อแดงชุมนุมใหญ่ 19 ก.ย.หลังฝ่ายความมั่นคงประเมินตัวเลขผู้ชุมนุมเพิ่มมากขึ้น ชี้เป้าหมายเพื่อสร้างสถานการณ์ความรุนแรง ด้าน สตช.ออกคู่มือแนวปฏิบัติคุมม็อบ ป้องกันถูกฟ้องร้อง “<persName>ชวน</persName>” แนะ ตร.อย่าน้อยใจ ให้ยึดกฎหมายปฏิบัติหน้าที่</lead>
<neck></neck>
<body><p><persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี แถลงภายหลังการประชุม ครม.วานนี้ (15 ก.ย.) ว่า ที่ประชุมเห็นชอบ ประกาศ พ.ร.บ.การรักษาความมั่นคงภายในราชอาณาจักร ระหว่างวันที่ 18-22 ก.ย. เฉพาะเขตดุสิต โดยผู้ที่ไม่เกี่ยวข้องกับการชุมนุมจะได้รับการคุ้มครองดูแลที่ชัดเจน โดยจะไม่กระทบสิทธิขั้นพื้นฐานของประชาชน</p>
<p>ทั้งนี้ จะมีการใช้กฎหมาย 13 ฉบับและกฎหมายอาญา เป็นข้อกำหนดในการปฏิบัติงาน เช่น อาจมีการตั้งจุดตรวจค้นอาวุธในบางจุด ซึ่งจะใช้กำลังตำรวจเป็นผู้ปฏิบัติงานหลัก และจะมีกำลังทหารเข้ามาเป็นผู้ช่วยเจ้าพนักงาน</p>
“รัฐบาลขอเชิญชวนให้สื่อมวลชนทั้งไทยและต่างประเทศ เข้ามีส่วนร่วมในการตรวจสอบการทำงานของกองอำนวยการรักษาความสงบ (กอรส.) ซึ่งต่างกับต่างประเทศ หากมีการประกาศ พ.ร.บ.ความมั่นคงฯ จะไม่อนุญาตให้สื่อเข้ามาสังเกตการณ์ พร้อมทั้งชี้แจงไปยังสถานทูตทั่วประเทศไทยได้รับทราบด้วย”
<p><persName>นายปณิธาน</persName> กล่าวว่า รัฐบาลได้รับรายงานจากฝ่ายความมั่นคงว่า ในการชุมนุมครั้งนี้ ตัวเลขของผู้จะมาร่วมชุมนุมมากกว่าครั้งที่ผ่านมา ซึ่งครั้งที่ผ่านประเมินว่ามีผู้เข้าร่วมชุมนุม 2-3 หมื่นคน ส่วนใหญ่มาจากพื้นที่ กทม.และปริมณฑล แต่ครั้งนี้มีการระดมคนมาจากต่างจังหวัด เป้าหมายหลักจะเคลื่อนขบวนไปบ้านพักของบุคคลสำคัญ สถานที่ราชการ ที่ทำการของรัฐ ที่ตั้งทหาร และสร้างสถานการณ์ที่นำไปสู่ความรุนแรง ดังนั้นภายในเวลา 5 วันของการประกาศ พ.ร.บ.ความมั่นคงฯ เชื่อว่ารัฐบาลจะควบคุมสถานการณ์และป้องกันเหตุได้</p>
<p><persName>นายปณิธาน</persName>ยังชี้แจงถึงเหตุประกาศ พ.ร.บ.ความมั่นคงฯ ไปถึงวันที่ 22 ก.ย.ว่า ทราบว่ามีประชาชนหลายกลุ่มที่จะมาชุมนุม ซึ่งบางส่วนอาจจะเดินทางกลับไม่ทัน รัฐบาลจึงจำเป็นต้องประกาศ พ.ร.บ.ความมั่นคงฯ เพื่ออำนวยความสะดวกและดูแลความปลอดภัยให้กับประชาชนที่จะเดินทางกลับ</p>
<p>สตช.ออกคู่มือคุมม็อบเสื้อแดง</p>
<p><persName>พล.ต.อ.ธานี สมบูรณ์ทรัพย์</persName> รักษาราชการแทนผู้บัญชาการตำรวจแห่งชาติ เปิดเผยว่า สำนักงานตำรวจแห่งชาติ (สตช.) ได้ออกคู่มือซึ่งมีเนื้อหาเกี่ยวกับวิธีการปฏิบัติหน้าที่ของเจ้าหน้าที่ ในการดูแลการชุมนุมของกลุ่มคนเสื้อแดงวันเสาร์ที่ 19 ก.ย.นี้ เพื่อให้การปฏิบัติหน้าที่ของตำรวจในการควบคุมฝูงชน เป็นไปในทิศทางเดียวกัน ไม่ลักลั่น หรือถูกครหา และถูกฟ้องร้องภายหลัง</p>
<p>อย่างไรก็ตาม ในการปฏิบัติการยังคงเน้นการเจรจาต่อรอง หลีกเลี่ยงการใช้อาวุธ พร้อมกำชับตำรวจทุกท้องที่ให้เฝ้าระวังมือที่สามเข้ามาก่อกวนสร้างสถานการณ์ และให้ดูแลสถานที่และบุคคลสำคัญ เพื่อป้องกันไม่เกิดเหตุการณ์ซ้ำรอยเหตุการณ์ปาระเบิดบ้านหลังเก่าของ <persName>นายวิชา มหาคุณ</persName> กรรมการ ป.ป.ช.</p>
<p>ส่วนกำลังพลที่จะใช้ดูแลรักษาความสงบได้เตรียมกำลังไว้ประมาณ 3,900-4,000 นาย ขณะนี้คาดว่าจะมีผู้ชุมนุมประมาณ 20,000 คน และมีแนวโน้มจะเพิ่มขึ้นอีก
ด้าน <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล (ผบช.น.) กล่าวว่า ตนเองมีอำนาจเต็มในการสั่งการ หากเกิดข้อผิดพลาด ผู้ใต้บังคับบัญชาก็ไม่ต้องร่วมรับผิดชอบ จึงขอให้ตำรวจทุกนายปฏิบัติหน้าที่ตามคำสั่งอย่างเต็มกำลัง โดยไม่ต้องวิตกกังวล</p>
<p>“<persName>ชวน</persName>” แนะ ตร.ยึด ก.ม.ปฏิบัติหน้าที่</p>
<p><persName>นายชวน หลีกภัย</persName> ประธานสภาที่ปรึกษาพรรคประชาธิปัตย์ กล่าวแนะนำเจ้าหน้าที่ตำรวจ ว่า ประชาชนฝากความหวังไว้กับผู้รักษากฎหมาย อย่าไปวิตกกังวลว่า ทำอะไรแล้วจะถูกเล่นงานย้อนกลับ หรือถูก ป.ป.ช.สอบ</p>
<p>“ตำรวจอย่าไปแสดงความรู้สึกน้อยเนื้อต่ำใจ ถึงแม้ว่า ป.ป.ช. จะวินิจฉัยลงโทษก็ตาม ผมเห็นใจตำรวจ แต่ก็ต้องยอมรับว่า การใช้สิทธิต้องอยู่ภายใต้กรอบ ไม่ใช่ทำอะไรตามอำเภอใจ ขณะนี้มีกฎหมายตรวจสอบควบคุมอยู่ จึงขอให้เจ้าหน้าที่ตำรวจมั่นใจว่า ถ้าอยู่ในกฎหมาย ผมเชื่อว่ากฎหมายและสถาบันต่างๆ จะคุ้มครองเอง” <persName>นายชวน</persName> กล่าว
</p>
<p>“<persName>จตุพร</persName>” รับอาจมีเหตุรุนแรงจากมือที่ 3</p>
<p><persName>นายจตุพร พรหมพันธุ์</persName> ส.ส.สัดส่วน พรรคเพื่อไทย แกนนำกลุ่มเสื้อแดง กล่าวว่า แม้รัฐบาลจะประกาศใช้ พ.ร.บ.มั่นคง แต่กลุ่มคนเสื้อแดงยังคงยืนยันที่จะชุมนุมในวันที่ 19 ก.ย. เลิกชุมนุมในเวลา 24.00 น. ของวันเดียวกัน สิ่งที่กังวลคือการใช้กำลังทหารในระหว่างที่มีความขัดแย้งภายในรัฐบาลด้วยกันเอง อาจมีชนวนเหตุวุ่นวายเกิดขึ้น ซึ่งถ้ามีความรุนแรง นายกฯ อาจไม่ได้กลับประเทศก็ได้</p>
<p><persName>นายจตุพร</persName> กล่าวว่า ในวันที่ 19 ก.ย. เชื่อว่าจะมีกลุ่มคนเสื้อแดงมาร่วมชุมนุมจนเต็มลานพระบรมรูปทรงม้า ไปจนถึงบ้านสี่เสาเทเวศร์ ทั้งนี้ทราบว่า <persName>พล.อ.เปรม ติณสูลานนท์</persName> ประธานองคมนตรี จะไม่อยู่ที่นั่น ดังนั้นเราจะให้พี่น้องเสื้อแดงชาวอีสานแวะไปที่บ้านแม่ทัพ หรือบ้านไร้กังวลเดิมที่ จ.นครราชสีมาในช่วงเช้า</p>
<p>ผบ.ทร.เตือนม็อบอย่าละเมิดสิทธิผู้อื่น</p>
<p><persName>พล.ร.อ.กำธร พุ่มหิรัญ</persName> ผู้บัญชาการทหารเรือ (ผบ.ทร.) กล่าวว่า หากรัฐบาลประกาศใช้ พ.ร.บ.มั่นคงฯ และตำรวจต้องการให้ทหารเข้ามาเป็นผู้ช่วยเจ้าพนักงาน ทหารก็พร้อมจะช่วยดูแลความสงบเรียบร้อย และดูแลสถานที่ราชการ</p>
<p>ส่วนที่คนเสื้อแดงประกาศจะไปชุมนุมที่หน้าบ้านสี่เสาเทเวศร์ ของ <persName>พล.อ.เปรม ติณสูลานนท์</persName> ประธานองคมนตรี และรัฐบุรุษ ซึ่งบริเวณดังกล่าวเคยมีความรุนแรงเกิดขึ้นมาแล้ว <persName>พล.ร.อ.กำธร</persName> กล่าวว่า การจะใช้สิทธิตามรัฐธรรมนูญต้องไม่ละเมิดสิทธิผู้อื่น</p></body>
</news>
