<teiHeader>
<fileDesc>
<titleStmt>
  <title>นายกฯ ย้ำ การแก้ปัญหา 8 เดือนที่ผ่านมา รัฐบาลเดินหน้าแก้ปัญหาทั้งในระยะสั้นและระยะยาว  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209050054&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ย้ำ การแก้ปัญหา 8 เดือนที่ผ่านมา รัฐบาลเดินหน้าแก้ปัญหาทั้งในระยะสั้นและระยะยาว</headline>
<lead></lead>
<neck></neck>
<body><p>นายกรัฐมนตรี ย้ำ การแก้ปัญหา 8 เดือนที่ผ่านมา รัฐบาลเดินหน้าแก้ปัญหาทั้งในระยะสั้นและระยะยาว ขณะที่สถานการณ์ด้านต่างๆของประเทศเริ่มดีขึ้น แต่ขอประชาชนอย่าตกเป็นเหยื่อ ของกลุ่มที่ต้องการให้เกิดความวุ่นวาย <persName>นายอภิสิทธิ์ เวชชาชีวะ</persName> นายกรัฐมนตรีและหัวหน้าพรรคประชาธิปัตย์ กล่าวในระหว่างเป็นประธานเปิดงานสมัชชาพรรคประชาธิปัตย์ วาระประชาชนภาคกลาง ที่จังหวัดกาญจนบุรี ว่า การจัดสัมมนาประชาชนเพื่อรับฟังความคิดเห็นและข้อเสนอแนะของประชาชนเป็นสิ่งสำคัญ เพราะนโยบายวาระประชาชนของพรรคประชาธิปัตย์เอง ก็มีจุดเริ่มต้นมาจากการจัดสมัชชาประชาชน ซึ่งตลอด 8 เดือนที่ผ่านมาในการเป็นรัฐบาล ก็ได้เดินหน้าแก้ปัญหาของประเทศทั้งระยะสั้นและระยะยาว ส่วนนโยบายวาระประชาชนไม่ว่าจะเป็นโครงการเรียนฟรี เบี้ยยังชีพคนชรา เงินให้แก่อาสาสมัครสาธารณสุขหมู่บ้าน หรือ อสม. ได้ดำเนินการประสบความสำเร็จกว่าร้อยละ 80-90 ขณะที่ในอีก 3 ปีข้างหน้าจะมีการลงทุนเพื่อกระตุ้นเศรษฐกิจในโครงการซึ่งเป็นโครงสร้างพื้นฐานทั่วประเทศ ตามแผนปฏิบัติการไทยเข้มแข็ง 2555 ในวงเงินงบประมาณกว่า 1,400,000 ล้านบาท นายกรัฐมนตรี ยังกล่าวถึงสถานการณ์ทางการเมืองว่า หากการบริหารงานของรัฐบาลยังเป็นไปด้วยความเรียบร้อยจะไม่มีการยุบสภา พร้อมยืนยันขณะนี้สถานการณ์หลายด้านของบ้านเมืองเริ่มดีขึ้น แต่มีบางกลุ่มต้องการให้เกิดความวุ่นวาย จึงขอให้ประชาชนอย่าตกเป็นเหยื่อของกลุ่มดังกล่าว นอกจากนี้ ยังย้ำถึงกรณีคลิปเสียงว่าเป็นเรื่องที่ไม่เป็นความจริง </p></body>
</news>
