<teiHeader>
<fileDesc>
<titleStmt>
  <title>พท.ยื่นป.ป.ช.ถอด"ชวรัตน์"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/21/news_29502935.php?news_id=29502935  </bibl>
</sourceDesc>
</fileDesc>
</teiHeader>
<news>
<headline>พท.ยื่นป.ป.ช.ถอด"<persName>ชวรัตน์</persName>"</headline>
<lead>โฆษกพรรคเพื่อไทย เตรียมยื่น ป.ป.ช.วันนี้ สอบ “<persName>ชวรัตน์ ชาญวีรกูล</persName>” จงใจฝ่าฝืนรัฐธรรมนูญ มาตรา 267 ปมภรรยา-ลูก เป็นกรรมการบริษัทซิโน-ไทย คู่สัญญารัฐ และวันที่ 25 ก.ย. ยื่นป.ป.ช.เอาผิดครม.ทั้งกรณีคณะอนุมัติเพิ่มวงเงินโครงการแอร์พอร์ตลิงค์เอื้อประโยชน์ซิโน-ไทย ด้าน ครม.สมัคร ลุ้นป.ป.ช.ชี้มูลคดีเขาพระวิหาร 22 ก.ย.นี้ เผยรมต.ดิ้นสู้ไม่มีเจตนาหนุน บ้างอ้างไม่อยู่ในห้องประชุม</lead>
<neck></neck>
<body><p><persName>นายพร้อมพงศ์ นพฤทธิ์</persName> โฆษกพรรคเพื่อไทย แถลงว่าวันนี้ (21 ก.ย.) เวลา 10.00 น. เขาและ<persName>นายสงวน พงษ์มณี</persName> ส.ส.ลำพูน พรรคเพื่อไทย จะเดินทางไปที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อยื่นเรื่องขอให้ตรวจสอบ<persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย เนื่องจากกระทำการต้องห้ามตาม รัฐธรรมนูญ มาตรา 267 ประกอบมาตรา 265 (2) ที่บัญญัติว่า ห้ามรัฐมนตรี คู่สมรส และบุตร ถือหุ้นในบริษัทคู่สัมปทานรัฐ ที่ทำให้ความเป็นรัฐมนตรีสิ้นสุดเฉพาะตัวตามมาตรา 182 (7)</p>
<p><persName>นายพร้อมพงศ์</persName> กล่าวว่า สาเหตุของการยื่นคำร้องคือ บุตรชาย และบุตรสาว<persName>นายชวรัตน์</persName> เป็นกรรมการและผู้ถือหุ้นใหญ่ของบริษัทซิโน - ไทย เอ็นจีเนียริ่ง แอนด์ คอนสตรัคชั่น จำกัด (มหาชน) ที่เป็นบริษัทครอบครัว<persName>นายชวรัตน์</persName> และเป็นคู่สัญญากับรัฐ มีลักษณะผูกขาดตัดตอนหลายโครงการ เช่น โครงการก่อสร้างศูนย์ราชการ ถนนแจ้งวัฒนะ โครงการแอร์พอร์ตลิงค์ และรถไฟฟ้าสายสีม่วง บางใหญ่-บางซื่อ เป็นต้น อันเป็นการฝ่าฝืน มาตรา 100 (3) (4) พ.ร.บ.ว่าด้วยคณะกรรมการป้องกันและปราบปรามการทุจริตแห่งชาติ พ.ศ. 2542</p>
<p>โดย<persName>นายชวรัตน์</persName> ระหว่างดำรงตำแหน่งรักษารองนายกฯ สมัยรัฐบาล<persName>นายสมชาย วงศ์สวัสดิ์</persName> ได้เข้าร่วมประชุมครม.ได้ร่วมลงชื่อเสนออนุมัติงบประมาณค่าก่อสร้างเพิ่มเติมจำนวน 408 ล้านบาทให้บริษัท ซิโน-ไทย ซึ่งเป็นการขัดกันระหว่างผลประโยชน์ ตามมาตรา 100 (4) และแม้ว่าจะถูกคัดค้านจนต้องถอนเรื่องออกไป แต่เมื่อมาถึงรัฐบาล<persName>นายอภิสิทธิ์ เวชชาชีวะ</persName> ก็ได้อนุมัติเพิ่มวงเงิน ถือว่าเป็นการกระทำต้องห้ามตามรัฐธรรมนูญ</p>
<p><persName>นายพร้อมพงศ์</persName> กล่าวด้วยว่า วันที่ 25 ก.ย.เวลา 10.00 น.เขาจะไปยื่นเรื่อง ต่อ ป.ป.ช.เพื่อให้เอาผิดคณะรัฐมนตรีทั้งคณะที่มีมติเมื่อวันที่ 10 มี.ค. 2552 ในการมติอนุมัติเพิ่มวงเงินโครงการแอร์พอร์ตลิงค์เอื้อประโยชน์ต่อบริษัทซิโน-ไทย ด้วย</p>
<p>ด้าน <persName>นางสาวสมลักษณ์ จัดกระบวนพล</persName> คณะกรรมการป้องกันและปราบปรามการทุจริตแห่งชาติ (ป.ป.ช.) กล่าวถึงกรณีที่ ป.ป.ช. เตรียมชี้มูลความผิดคดีการออกมติคณะรัฐมนตรี เกี่ยวกับการขึ้นทะเบียนเขาพระวิหารโดยมิชอบ ในสมัยรัฐบาล<persName>นายสมัคร สุนทรเวช</persName> ว่า เบื้องต้น คิดว่าจะสามารถนำสำนวนเข้าสู่การพิจารณาของคณะกรรมการชุดใหญ่ได้ในวันอังคารที่ 22 ก.ย.นี้ แต่จะพิจารณาแล้วเสร็จในวันดังกล่าวเลยหรือไม่นั้น ยังไม่สามารถระบุได้ เพราะเนื้อหาของคดีมีรายละเอียดเป็นจำนวนมาก
<persName>นางสาวสมลักษณ์</persName> กล่าวว่า การพิจารณาในคดีนี้ กรรมการจะยึดตามมาตรา 270 แห่งรัฐธรรมนูญ พ.ศ.2550 ว่ามีความจงใจส่อในการใช้อำนาจหน้าที่ขัดต่อบทบัญญัติแห่งรัฐธรรมนูญหรือไม่</p>
<p>อย่างไรก็ตาม แนวทางการหารือของกรรมการอาจดูในส่วนเนื้อหาดังกล่าว ซึ่งถือว่าออกมาในมติครม.โดยภาพรวม หรือพิจารณาในส่วนความเห็นของคณะรัฐมนตรีเฉพาะคนก็ได้ เนื่องจากรัฐมนตรีบางคนแก้ต่างโดยอ้างว่าได้คัดค้านไปแล้วระหว่างประชุม บางคนก็อ้างว่า ไม่ได้อยู่ในที่ประชุมครม.วันดังกล่าว
“การต่อสู้คดีของคณะรัฐมนตรีที่ผ่านมา ได้เน้นในส่วนที่บอกว่า ไม่ได้มีเจตนาในเรื่องดังกล่าว แต่คณะรัฐมนตรีที่โดนแจ้งข้อกล่าวหา ต่างก็ให้ความร่วมมือในการเข้ามาชี้แจงแก้ข้อกล่าวหาเป็นอย่างดี ยกเว้นเพียงนายสมัคร สุนทรเวช อดีตนายกรัฐมนตรี ซึ่งมีปัญหาสุขภาพเท่านั้น ที่ไม่ได้เดินทางมาชี้แจงด้วยตัวเอง”</p>
<p>ผู้แทนการค้าไทยต้องยื่นบัญชีทรัพย์สิน</p>
<p><persName>นางสาวสมลักษณ์</persName> ยังให้สัมภาษณ์ถึงกรณีที่มีการประกาศลงในราชกิจจานุเบกษา เรื่องกำหนดตำแหน่งของเจ้าหน้าที่รัฐ ซึ่งจะต้องยื่นแสดงบัญชีทรัพย์สินและหนี้สินเพิ่มเติมว่า พ.ร.บ.ประกอบรัฐธรรมนูญ ว่าด้วยคณะกรรมการป้องกันและปราบปรามการทุจริตแห่งชาติ มาตรา 40 บัญญัติให้ ป.ป.ช.สามารถกำหนดตำแหน่งเจ้าหน้าที่รัฐที่ต้องยื่นแสดงบัญชีทรัพย์สินและหนี้สินเพิ่มเติม จาก มาตรา 39 ของกฎหมายเดียวกันได้ โดยให้ประกาศในราชกิจจานุเบกษา</p>
<p>ทั้งนี้ ป.ป.ช.ได้อาศัยอำนาจตามมาตราดังกล่าว กำหนดตำแหน่งเจ้าหน้าที่รัฐที่ต้องยื่นแสดงบัญชีทรัพย์สินและหนี้สินเพิ่มเติม ได้แก่ ผู้แทนการค้าไทย ตามระเบียบสำนักนายกรัฐมนตรีว่าด้วยผู้แทนการค้าไทย พ.ศ. 2542 ซึ่งได้ประกาศในราชกิจจานุเบกษา เมื่อวันที่ 17 ก.ย. ที่ผ่านมา</p>
<p><persName>นางสาวสมลักษณ์</persName> กล่าวว่า กรณีที่ให้ผู้แทนการค้าไทย ต้องยื่นแสดงรายการบัญชีทรัพย์สินและหนี้สินนั้น ป.ป.ช.ได้ประชุม และมีมติเรื่องนี้ไปพักใหญ่แล้ว ซึ่งเราใช้ มาตรา 40 กำหนด</p>
<p>อย่างไรก็ตาม ในการประชุม ป.ป.ช. มีการเสนอให้กำหนดตำแหน่งที่ต้องยื่นแสดงบัญชีทรัพย์สินและหนี้สินต่อ ป.ป.ช.หลายตำแหน่ง ซึ่งเรื่องนี้อยู่ในอำนาจของสำนักงานตรวจสอบทรัพย์สินและหนี้สินของคณะกรรมการ ป.ป.ช.จะพิจารณาเสนอเรื่องมาให้คณะกรรมการชุดใหญ่ ซึ่งหลักเกณฑ์ในการพิจารณา จะขึ้นอยู่กับว่า ตำแหน่งหน้าที่นั้นเกี่ยวข้องกับประโยชน์ของชาติด้านใด และมีอำนาจอะไรในการบริหารราชการ</p>
<p>นอกจากผู้แทนการค้าไทย ยังมีตำแหน่งอื่น ๆ ที่ได้รับการเสนอมา และกำลังอยู่ในชั้นการพิจารณาของ ป.ป.ช.</p>
<p>ทั้งนี้ ผู้แทนการค้าไทยคนปัจจุบัน คือ <persName>นายเกียรติ สิทธีอมร</persName> ประธานผู้แทนการค้าไทย <persName>นายสุทัศน์ เศรษฐ์บุญสร้าง</persName> และ <persName>นายวัชระ พรรณเชษฐ์</persName> ผู้แทนการค้าไทย</p></body>
</news>
