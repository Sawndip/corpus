<teiHeader>
<fileDesc>
<titleStmt>
  <title>ปปช. ระบุ คดีอดีตผู้ว่า ททท.มีความคืบหน้า มั่นใจแจ้งข้อกล่าวหาได้ภายในเดือนกย.นี้  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209150222&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ปปช. ระบุ คดีอดีตผู้ว่า ททท.มีความคืบหน้า มั่นใจแจ้งข้อกล่าวหาได้ภายในเดือนกย.นี้</headline>
<lead></lead>
<neck></neck>
<body><p>คณะกรรมการป้องกันและปราบปรามการทุจริตแห่งชาติ ระบุ คดีอดีตผู้ว่าการการท่องเที่ยวแห่งประเทศไทย มีความคืบหน้า หลังได้ข้อมูลจากเอฟบีไอ สหรัฐอเมริกา เชื่อว่าจะสามารถแจ้งข้อกล่าวหาได้ภายในเดือน กันยายน นี้ <persName>นายเมธี ครองแก้ว</persName> กรรมการป้องกันและปราบปรามการทุจริตแห่งชาติ ( ป.ป.ช.) ในฐานะประธานคณะอนุกรรมการไต่สวนข้อเท็จจริงคดี<persName>นางจุฑามาศ ศิริวรรณ</persName> อดีตผู้ว่าการการท่องเที่ยวแห่งประเทศไทย (ททท.) เรียกรับสินบนจากนักธุรกิจชาวสหรัฐอเมริกา เพื่อให้ได้สิทธิ์ในการจัดงานนิทรรศการภาพยนตร์นานาชาติกรุงเทพ หรืองานบางกอก ฟิล์ม เฟสติวัล ปี 2550 กล่าวว่า ในวันพรุ่งนี้ (16 ก.ย.)จะมีการประชุมคณะอนุกรรมการไต่สวน เพื่อประมวลข้อมูลให้รอบด้าน หลังจากได้ส่งเจ้าหน้าที่ไปรับฟังการพิจารณาคดีของศาลสหรัฐอเมริกา โดยจะนำข้อมูลทั้งจากฝ่ายโจทก์และจำเลยมาพิจารณา เพื่อให้เกิดความเป็นธรรมกับทุกฝ่าย และจะนำคำตัดสินของคณะลูกขุนมาประกอบการพิจารณา สรุปสำนวนคดีว่ามีเจ้าหน้าที่ของรัฐเข้าไปเกี่ยวข้องในการกระทำความผิดด้วยหรือไม่ ทั้งนี้หากยังมีข้อมูลส่วนใดที่ยังไม่ชัดเจน คณะอนุกรรมการฯก็จะประสานงานกับทางอัยการสูงสุด เพื่อขอข้อมูลเพิ่มเติมจากทางสหรัฐ เบื้องต้นข้อมูลที่ได้รับจากสำนักงานสอบสวนกลางแห่งชาติ สหรัฐอเมริกา (เอฟบีไอ) นั้น ถือว่ามีความชัดเจนอยู่แล้ว โดยเฉพาะขั้นตอนการทำธุรกรรมทางการเงินในต่างประเทศ ซึ่งคณะอนุกรรมการฯ ไม่มีอำนาจในการไปเรียกข้อมูล เอกสารหลักฐานการเงินในต่างประเทศดังกล่าว ดังนั้นจึงถือว่าข้อมูลที่เอฟบีไอส่งมาให้สำคัญต่อการสรุปสำนวนคดีอย่างมาก <persName>นายเมธี</persName> กล่าวอีกว่า จากการไต่สวนคดีนี้นอกจากเรื่องการทุจริตแล้วยังพบว่า มีการกระทำผิดในตำแหน่งหน้าที่ด้วย ส่วนผู้ถูกกล่าวหานั้น ก็ไม่ได้มีเฉพาะ<persName>นางจุฑามาศ</persName> เพียงคนเดียว แต่ยังรวมไปถึงรักษาการผู้ว่าฯ ททท.อีกคนหนึ่งด้วย แต่ขณะนี้ยังไม่สามารถเปิดเผยรายชื่อได้ อย่างไรก็ตามคาดว่า คณะอนุกรรมการฯจะสามารถแจ้งข้อกล่าวหากับผู้ถูกกล่าวหาทั้งหมดได้ ภายในเดือนกันยายนนี้ และจะสามารถสรุปสำนวนคดีเพื่อชี้มูลความผิดได้ภายในเดือนพฤศจิกายนนี้แน่นอน </p></body>
</news>
