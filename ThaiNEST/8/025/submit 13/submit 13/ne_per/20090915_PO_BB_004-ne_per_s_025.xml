<teiHeader>
<fileDesc>
<titleStmt>
  <title>หมอจุฬาฯยื่นถอดวุฒิฯวันนี้-ส.ว.ถอนแก้รธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-15 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/15/news_29467424.php?news_id=29467424  </bibl>
</sourceDesc>
</fileDesc>
</teiHeader>
<news>
<headline>หมอจุฬาฯยื่นถอดวุฒิฯวันนี้-ส.ว.ถอนแก้รธน.</headline>
<lead>อาจารย์แพทยศาสตร์จุฬาลงกรณ์มหาวิทยาลัย แสดงตนต่อประธานวุฒิสภา วันนี้ ขอถอดถอน ส.ส.-ส.ว. เสนอญัตติแก้รัฐธรรมนูญ ด้าน ส.ว. 32 คน แห่ถอนชื่อเสนอร่างแก้รธน. ทำให้เหลือ 125 คน ส่วนส.ส.ร.50 ผนึกกำลังต้านแก้ รธน. บี้ผู้ตรวจการแผ่นดิน ศึกษาประเมินผลการใช้รธน.ตามหน้าที่หรือไม่ ขีดเส้น 15 วันต้องตอบ ก่อนจะเล่นงานตาม มาตรา 157 ขู่ ส.ส. ส.ว.ที่ร่วมลงชื่ออาจเจอถอดถอนสองเด้ง</lead>
<neck></neck>
<body><p><persName>นพ.ตุลย์ สิทธิสมวงศ์</persName> อาจารย์คณะแพทยศาสตร์ จุฬาลงกรณ์มหาวิทยาลัย ในฐานะผู้ประสานงานกลุ่มนักวิชาการ นักธุรกิจ และประชาชน เปิดเผยว่า ในวันนี้ (15 ก.ย.) จะแสดงตนต่อ<persName>นายประสพสุข บุญเดช</persName> ประธานวุฒิสภา เพื่อล่าชื่อประชาชนถอดถอนนักการเมืองที่ยื่นญัตติแก้ไขรัฐธรรมนูญซึ่งจะต้องใช้จำนวนไม่น้อยกว่าสองหมื่นรายชื่อ
รายงานข่าวแจ้งว่า ในวันพฤหัสบดีที่ 16 ก.ย.ตัวแทนกลุ่มพันธมิตรประชาชนเพื่อประชาธิปไตย จะเดินทางยื่นตรวจสอบการทำหน้าที่ของ ส.ส.และ ส.ว.ที่ร่วมลงชื่อต่อคณะกรรมการป้องกันและปราบปรามการทุจริตแห่งชาติ (ป.ป.ช.) ตามรัฐธรรมนูญ มาตรา 275</p>
<p>ผู้สื่อข่าวรายงานว่า จากการทยอยถอนชื่อของส.ว. ทำให้ล่าสุด ณ วันที่ 14 กันยายน เวลา 16. 00 น. ส.ส.และส.ว.ที่ร่วมกันลงชื่อ จากจำนวน 157 คน ยอดขณะนี้ มีการถอนชื่อไปแล้ว 32 คน ทำให้ขณะนี้ เหลือส.ส.และส.ว. ลงชื่อในญัตติเสนอร่างแก้ไขเพิ่มเติมรัฐธรรมนูญ 2550 จำนวน 125 คน ซึ่งถือว่า คาบเส้น 1 ใน 5 ของสองสภา ตามที่รัฐธรรมนูญมาตรา 291 บัญญัติ คือ 125 คน จาก สมาชิกรัฐสภาจำนวน 622 คน แบ่งเป็นส.ส. 473 คน ส.ว. 149 คน</p>
<p>รัฐบาลสั่งส.ส.ประชุมแก้รธน.ให้พร้อมเพรียง</p>
<p><persName>นายชินวรณ์ บุณยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) แถลงภายหลังการประชุมว่า ที่ประชุมได้หยิบยกประเด็นการเปิดประชุมรัฐสภา เพื่อเปิดอภิปรายทั่วไปโดยไม่มีการลงมติ เพื่อพิจารณารายงานของคณะกรรมการสมานฉันท์เพื่อการปฏิรูปการเมืองและศึกษา แก้ไขรัฐธรรมนูญ
ทั้งนี้การแก้ไขรัฐธรรมนูญนั้นที่ประชุมเห็นว่า ให้มีคณะทำงานเพื่อรับฟังความเห็นต่าง และถ้ามีประเด็นเห็นพ้องกันในเรื่องประเด็นเร่งด่วนก็ขอให้สมาชิกพรรคร่วมรัฐบาลขอเสนอเป็นญัตติตามมาตรา 291 ต่อไป</p>
<p>ส่วนประเด็นข้อขัดแย้งในเรื่องสถานะสมาชิกรัฐสภา ซึ่งจะเป็นผู้เสนอแก้ไขรธน.ตามมาตรา 122 หากที่ประชุมส่วนใหญ่เห็นว่า ให้มีการตั้งสมาชิกสภาร่างรัฐธรรมนูญ เห็นว่าให้ดำเนินการลงชื่อร่วมกันตามมาตรา 291 เพื่อจัดตั้งส.ส.ร.เพื่อนำส่วนดี และส่วนด้อยของรธน. ปี 2540 และ 2550 มาปรับปรุงเพื่อให้ได้
รัฐธรรมนูญสมานฉันท์ต่อไป</P>
<p>ส.ส.ร.50ต้านแก้-บี้ผู้ตรวจการประเมินผลใช้</p>
<p>ที่รัฐสภา อดีตสมาชิกสภาร่างรัฐธรรมนูญ (ส.ส.ร.50) นำโดย<persName>นายเสรี สุวรรณภานนท์</persName> อดีตรองประธานส.ส.ร.2550 ได้ประชุมหารือถึงการเคลื่อนไหวของฝ่ายการเมืองในการแก้ไขรัฐธรรมนูญ
โดยที่ประชุมได้วิพากษ์วิจารณ์ถึงผลการศึกษาของคณะกรรมการสมานฉันท์ฯ รวมถึงญัตติเสนอแก้ไขรัฐธรรมนูญของส.ส. ส.ว. โดยทั้งหมดมีความเห็นตรงกันว่า ยังไม่ใช่ช่วงเวลาที่เหมาะสมที่จะแก้ไขรัฐธรรมนูญตอนนี้ เพราะเนื้อหาที่เสนอแก้ไขเอื้อประโยชน์แก่ฝ่ายการเมือง เช่น การเปลี่ยนแปลงระบบเลือกตั้งเป็นเขตเดียวเบอร์เดียว การต่ออายุให้ส.ว.สรรหา จาก 3 ปี เป็น 6 ปี การเข้าไปแทรกแซงข้าราชการประจำ โดยการสั่งการแต่อ้างว่าช่วยเหลือประชาชน รวมถึงประเด็นให้ส.ส. สามารถเข้าไปเป็นเลขารัฐมนตรีได้</p>
<p><persName>นายเจิมศักดิ์ ปิ่นทอง</persName> อดีตส.ส.ร. กล่าวว่า รัฐธรรมนูญฉบับนี้เพิ่งใช้มา 2 ปี ผ่านการบังคับใช้เลือกตั้งแค่ครั้งเดียว ยังไม่เห็นจำเป็นต้องแก้ไข และตามรัฐธรรมนูญมาตรา 244 (3) กำหนดให้ผู้ตรวจการแผ่นดินมีอำนาจหน้าที่ติดตาม ประมวลผล และจัดทำข้อเสนอแนะในการปฏิบัติตามรัฐธรรมนูญ และข้อพิจารณาเพื่อแก้ไขรัฐธรรมนูญในกรณีที่เห็นว่าจำเป็น ซึ่งยังไม่ทราบว่าผู้ตรวจการแผ่นดินมีการศึกษาประมวลผลหรือยัง
“หากพิสูจน์ได้ว่าการเคลื่อนไหวของนักการเมือง ที่ทำกันอยู่นี้ เป็นการทำเพื่อตัวเองก็เข้าข่ายขัดรัฐธรรมนูญ มาตรา 122 ต้องถูกถอดถอน แต่ ส.ว.ที่ร่วมลงชื่ออาจนึกว่าตัวเองคือผู้มีอำนาจถอดถอน แต่คงลืมนึกไปว่ายังมีช่องอื่นที่ยื่นได้อีกคือ ตามรัฐธรรมนูญมาตรา 275 เกี่ยวกับการดำเนินคดีอาญาผู้ดำรงตำแหน่งทางการเมือง โดยนำมาประกอบการพิจารณาร่วมกับมาตรา 122 และประมวลกฎหมายอาญามาตรา 157 เพื่อยื่นต่อ ป.ป.ช.ดำเนินการไต่สวนได้”</p>
<p><persName>นายเสรี</persName> กล่าวเสริมว่า ส.ส. ส.ว. ที่ร่วมลงชื่อหากกระทำเข้าข่ายความผิดตามมาตรา 122 แล้ว หากมีการยื่นตามช่องทางของ ป.ป.ช. และป.ป.ช.มีมติชี้มูลความผิด ส.ว.ที่ถูกชี้มูลจะต้องยุติการปฏิบัติหน้าที่ทันที ไม่สามารถโหวตลงมติช่วยตัวเองได้ ดังนั้นที่เข้าใจว่าจำนวนเสียงที่จะลงมติถอดถอนคือ 3 ใน 5 ของจำนวน ส.ว.ที่เหลืออยู่นั้น คือเหลือแต่ ส.ว.ที่ไม่ได้ร่วมลงชื่อเท่านั้น หาก ส.ว.ที่ร่วมลงชื่อตระหนักถึงตรงจุดนี้ เขาคงต้องหยุดคิดเหมือนกัน</p>
<p>จากนั้นที่ประชุมได้มีมติให้ทำหนังสือถึงผู้ตรวจการแผ่นดิน เพื่อเร่งรัดขอทราบความชัดเจนภายใน 15 วัน โดยหากผู้ตรวจการแผ่นดินไม่ดำเนินการอาจจะเข้าข่ายผิดกฎหมายอาญามาตรา 157 ละเว้นการปฏิบัติหน้าที่ได้</p></body>
</news>
