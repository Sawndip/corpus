<teiHeader>
<fileDesc>
<titleStmt>
  <title>วิปรบ.กำหนด2ยุทธศาสตร์ถกร่วมรัฐสภา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-14 15:42:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=20265  </bibl>
</sourceDesc>
</fileDesc>
</teiHeader>
<news>
<headline>วิปรบ.กำหนด2ยุทธศาสตร์ถกร่วมรัฐสภา</headline>
<lead></lead>
<neck></neck>
<body><p>วันนี้ (14 ก.ย.) ที่ทำเนียบรัฐบาล เวลา 14.30 น. <persName>นายชินวรณ์ บุญยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) แถลงภายหลังการประชุม ว่า วิปรัฐบาลได้หารือถึงการเปิดอภิปราย เพื่อประชุมร่วมกันของรัฐสภาในวันที่ 16-17 ก.ย.นี้ โดยให้อภิปรายตามกรอบของคณะกรรมการสมานฉันท์ฯ ที่เสนอมา ซึ่งในส่วนของรัฐบาลมีผู้แสดงความจำนงขออภิปราย 60 คน ซึ่งวิปจะไปจัดสรรเวลาให้เป็นไปตามกรอบที่ได้ตกลงไว้ และให้ถ่ายทอดสดทางสถานีวิทยุโทรทัศน์แห่งประเทศไทย และเชิญสถานีโทรทัศน์ช่องอื่นมาร่วมด้วย เพื่อให้ประชาชนรับทราบ นอกจากนี้ พรรคร่วมรัฐบาลยังได้กำหนดยุทธศาสตร์ในการอภิปราย 2 เรื่อง คือ 1.ขอให้การอภิปรายเน้นในเชิงสร้างสรรค์ โดยในส่วนของการสร้างความสมานฉันท์ และการปฏิรูปทางการเมือง จะเน้นให้รัฐบาลได้ใช้วิกฤติให้เป็นโอกาส ในการรับฟังความคิดเห็น และไปดำเนินการขับเคลื่อนเชิงนโยบาย เพื่อให้เป้าหมายการสร้างความสมานฉันท์เป็นจริง</p>
<p><persName>นายชินวรณ์</persName> กล่าวอีกว่า 2.ในการแก้ไขรัฐธรรมนูญนั้น วิปมีมติให้ตั้งคณะทำงานเพื่อรับฟังความคิดเห็น ซึ่งหากมีประเด็นที่เห็นพ้องต้องกันว่า มีความจำเป็นเร่งด่วนที่ต้องแก้ไขรัฐธรรมนูญ ก็ให้สมาชิกพรรคร่วมรัฐบาลเสนอขอแก้ไขเป็นญัตติตามมาตรา 291 แต่หากมีประเด็นที่ยังมีความเห็นไม่สอดคล้องกัน และอาจไปขัดแย้งต่อสถานะสมาชิกรัฐสภา ในการเสนอขอแก้ไขรัฐธรรมนูญตามมาตรา 122 จึงเห็นควรให้มีการแก้ไขรัฐธรรมนูญเฉพาะมาตรา 291 เพื่อตั้ง ส.ส.ร.ขึ้นมา โดยนำทั้งส่วนดี และส่วนด้อยของรัฐธรรมนูญปี 40 และ 50 มาปรับปรุง เพื่อให้ได้รัฐธรรมนูญฉบับสมานฉันท์ต่อไป และอาจจำเป็นต้องไปแก้ไขกฎหมายประกอบรัฐธรรมนูญ เพื่อให้นำไปสู่การเลือกตั้งที่สันติวิธี.</p></body>
</news>
