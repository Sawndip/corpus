<teiHeader>
<fileDesc>
<titleStmt>
  <title>นายกฯ  ยืนยัน ไม่ขัดข้องต่อข้อเสนอในการแก้ไข รธน.หากเป็นประโยชน์ต่อกระบวนการสมานฉันท์  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209170175&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>นายกฯ  ยืนยัน ไม่ขัดข้องต่อข้อเสนอในการแก้ไข รธน.หากเป็นประโยชน์ต่อกระบวนการสมานฉันท์</headline>
<lead></lead>
<neck></neck>
<body><p>นายกรัฐมนตรี ยืนยัน ไม่ขัดข้องต่อข้อเสนอในการแก้ไขรัฐธรรมนูญ หากเป็นประโยชน์ต่อกระบวนการสมานฉันท์ การประชุมร่วมกันของรัฐสภา วันนี้ (17 ก.ย.52) ซึ่งเป็นวันที่สองของการพิจารณาข้อสรุปของคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ โดยการอภิปรายของสมาชิกรัฐสภา ยังคงมีทั้งเห็นด้วยและไม่เห็นด้วยกับการเสนอแก้ไขรัฐธรรมนูญ เช่น ส.ส.พรรคประชาธิปัตย์ อภิปรายไม่เห็นด้วยที่จะให้มีการแก้ไขรัฐธรรมนูญ พร้อมกับตั้งคำถามต่อที่ประชุมว่าการแก้รัฐธรรมนูญในครั้งนี้เป็นเพราะประชาชนได้รับความเดือดร้อนจากการบังคับใช้รัฐธรรมนูญ หรือว่านักการเมือง และถ้าแก้ไขแล้วประชาชนได้ประโยชน์อย่างไร ขณะที่ <persName>นายอภิสิทธิ์ เวชชาชีวะ</persName> นายกรัฐมนตรี ยอมรับว่า เห็นด้วยที่จะให้มีการแก้ไขรัฐธรรมนูญ หากแก้แล้วการเมืองเดินหน้าต่อได้ แต่คงแก้ในบางประเด็น และจะมีแนวทางชัดเจนหลังเสร็จสิ้นการประชุมร่วมกันของรัฐสภา ส่วนความเห็นของ ส.ส.พรรคเพื่อไทย ยังคงยืนยันสนับสนุนที่จะให้มีการแก้ไขรัฐธรรมนูญ ทั้ง 6 ประเด็น ที่คณะกรรมการสมานฉันท์ฯ เสนอ และเห็นว่าควรใช้ช่องทางของรัฐธรรมนูญ มาตรา 291 ในการแก้ไขเพื่อให้เกิดความรวดเร็ว และจะได้คืนอำนาจให้กับประชาชนดำเนินการเลือกตั้งใหม่ แต่ไม่เห็นด้วยหากรัฐบาลจะตั้ง ส.ส.ร.3 เพื่อซื้อเวลา รวมทั้งการทำประชามติ เพราะ ส.ส.เป็นตัวแทนของประชาชนอยู่แล้ว ขณะที่ ส.ส.พรรคร่วมรัฐบาล ส่วนใหญ่ต่างก็สนับสนุนให้แก้ไขรัฐธรรมนูญ โดยเฉพาะมาตรา 190 เรื่องการทำสนธิสัญญาที่ต้องขอความเห็นชอบจากรัฐสภา แต่ควรให้ประชาชนเป็นผู้ตัดสินใจในการทำประชามติ และแก้ไขระบบเลือกตั้ง ส.ส.และ ส.ว. ขณะที่ ส.ว.มีความเห็นแตกต่างกันมีทั้งเห็นด้วยและไม่เห็นด้วย </p></body>
</news>
