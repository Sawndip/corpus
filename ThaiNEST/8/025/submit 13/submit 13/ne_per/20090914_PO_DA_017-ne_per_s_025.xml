<teiHeader>
<fileDesc>
<titleStmt>
  <title>ชงครม.ประกาศพ.ร.บ.มั่นคงฯรับมือเสื้อแดง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-14 08:35:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=20142  </bibl>
</sourceDesc>
</fileDesc>
</teiHeader>
<news>
<headline>ชงครม.ประกาศพ.ร.บ.มั่นคงฯรับมือเสื้อแดง</headline>
<lead></lead>
<neck></neck>
<body><p>วันนี้ (14 ก.ย.) <persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกฯ กล่าวถึง ขั้นตอนในการประกาศใช้ พ.ร.บ.ความมั่นคงฯ ว่า เบื้องต้นกองอำนวยการรักษาความมั่นคงภายในราชอาณาจักร (กอ.รมน.) จะประเมินสถานการณ์ในแต่วัน เพื่อเสนอ ครม.พิจารณาว่า จะเห็นสมควรให้ประกาศใช้ พ.ร.บ.ความมั่นคงฯ หรือไม่ อย่างไรก็ตาม วันที่ 18 ก.ย. นายกฯ ในฐานะ ผอ.รมน. จะเข้าตรวจเยี่ยม กอ.รมน ซึ่งจะมีการประเมินสถานการณ์ในช่วงเช้าด้วย ก่อนที่กลุ่มเสื้อแดงจะชุมนุมวันที่ 19 ก.ย. อย่างไรก็ตาม หากเกิดเหตุการณ์ความวุ่นวายขึ้น สามารถเรียกประชุมฉุกเฉินได้ ส่วนกรณีการครบรอบ 3 ปี เหตุการณ์ 19 ก.ย. ไม่มีอะไรน่ากังวล เพราะกลุ่มที่ออกมาเคลื่อนไหวถือเป็นการเคลื่อนไหวที่เปิดเผยตัว แต่ก็ต้องดูว่า จะควบคุมกันเองได้หรือไม่ ซึ่งรัฐบาลพร้อมอำนวยความสะดวกให้ แต่ยอมรับว่า กลุ่มคนเหล่านี้พยายามให้เกิดการเปลี่ยนแปลงทางการเมือง ดังนั้น เรียกร้องสื่อไทย และต่างประเทศ ให้เข้ามาร่วมสังเกตการณ์ พร้อมกันนี้ ยืนยันว่า นายกฯ จะไม่เลื่อนการเดินทางไปต่างประเทศในวันที่ 20 ก.ย.นี้ </p>
<p>ขณะเดียวกัน มีรายงานว่า ในต่างจังหวัดมีการระดมมวลชนกันอย่างคึกคัก ซึ่งโดยรวมเป็นการชุมนุมอย่างสงบ แต่เพื่อความไม่ประมาท ต้องมีการเฝ้าระวังติดตามสถานการณ์อย่างต่อเนื่อง เพราะที่ผ่านมามีความพยามที่จะสร้างสถานการณ์อย่างต่อเนื่อง ส่วนเหตุการณ์ที่ จ.ลพบุรี การชุมนุมเรียบร้อยดี แต่มีบางส่วนที่มีความพยายามจะใช้ความรุนแรง ด้วยการขว้างปาสิ่งของใส่ </p>
<p>ด้าน <persName>พล.ต.อ.ธานี สมบูรณ์ทรัพย์</persName> รักษาราชการแทนผู้บัญชาการตำรวจแห่งชาติ ได้เรียกประชุมร่วมกับ <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล และนายตำรวจที่เกี่ยวข้อง เพื่อวางแผนรับมือ และประเมินสถานการณ์การชุมนุมของกลุ่มคนเสื้อแดง ที่ประกาศนัดชุมนุมใหญ่วันที่ 19 ก.ย.นี้ บริเวณลานพระบรมรูปทรงม้า โดยการประชุมดังกล่าวจะมีขึ้นในช่วงเช้าของวันนี้ มีรายงานว่า กองทัพ มีการกันกำลังไว้ 33 กองร้อย เพื่อดูแลความปลอดภัยของการชุมนุมกลุ่มคนเสื้อแดง.</p></body>
</news>
