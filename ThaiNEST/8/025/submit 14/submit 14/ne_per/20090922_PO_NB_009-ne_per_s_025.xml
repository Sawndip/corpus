<teiHeader>
<fileDesc>
<titleStmt>
  <title>กรรมาธิการการพัฒนาการเมืองฯวุฒิสภา จัดสัมนาแสวงหาความจริง แผ่นดินเขาพระวิหาร  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220101&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>กรรมาธิการการพัฒนาการเมืองฯวุฒิสภา จัดสัมนาแสวงหาความจริง แผ่นดินเขาพระวิหาร</headline>
<lead></lead>
<neck></neck>
<body><p>กรรมาธิการการพัฒนาการเมืองฯวุฒิสภา จัดสัมนาแสวงหาความจริง แผ่นดินเขาพระวิหาร 4.6 ตารางกิโลเมตร เพื่อรับฟังความคิดเห็นของประชาชน พร้อมรวบรวมข้อคิดเห็นเสนอต่อหน่วยงานภาครัฐที่เกี่ยวข้อง คณะกรรมาธิการการพัฒนาการเมืองและการมีส่วนร่วมของประชาชน วุฒิสภา โดยคณะอนุกรรมการการส่งเสริมการมีส่วนร่วมของประชาชนในการตรวจสอบการดำเนินการของภาครัฐ ร่วมกับภาคีเครือข่ายผู้ติดตามสถานการณ์ปราสาทพระวิหาร จัดสัมมนาในหัวข้อ แสวงหาความจริง แผ่นดินเขาพระวิหาร 4.6 ตารางกิโลเมตร ตั้งแต่ กรกฎาคม 2505-ปัจจุบัน โดยมีวัตถุประสงค์เพื่อให้ประชาชนได้รับทราบข้อมูลและเหตุการณ์ต่างๆเกี่ยวกับแผ่นดินปราสาทพระวิหาร ตั้งแต่กรกฎาคม 2505 จนถึงปัจจุบัน และเป็นการเปิดโอกาสให้ประชาชนได้แสดงความคิดเห็น อันจะนำมาสู่แนวทางปฏิบัติเพื่อพิทักษ์แผ่นดินเขาพระวิหาร โดย<persName>ศาสตราจารย์ ดร.สมปอง สุจริตกุล</persName> คณบดีคณะนิติศาสตร์ มหาวิทยาลัยรังสิต กล่าวว่าโดยส่วนตัวเห็นว่าพื้นที่ 4.6 ตารางกิโลเมตรนั้นเป็นของไทยอยู่แล้ว โดยที่ผ่านมาไทยไม่เคยส่งมอบปราสาทพระวิหารให้กับกัมพูชาแต่ก็ปฏิบัติตามคำพิพากษาของศาลโลกเท่านั้น ซึ่งทางกัมพูชาได้พยายามขยายพื้นที่เพื่อครอบครองปรปักษ์พื้นที่ใดพื้นที่หนึ่งซึ่งเห็นว่าเป็นเรื่องที่ไม่ถูกต้อง ด้าน<persName>นายไพบูลย์ นิติตะวัน</persName> ประธานคณะกรรมการที่ปรึกษากฎหมายประธานวุฒิสภา กล่าวถึงกรณีที่มีชาวกัมพูชาเข้ามาตั้งที่อยู่อาศัยในพื้นที่ทับซ้อน โดยอยากให้รัฐบาลดำเนินการให้ชุมชนดังกล่าวออกจากพื้นที่ ก่อนที่จะมีการเจรจาเกี่ยวกับเขตแดนบริเวณปราสาทพระวิหาร รวมถึงการถอนกำลังทหารของทั้ง 2 ฝ่าย หากไม่มีการตกลงทางไทยก็ควรเพิ่มกำลังทหาร และกัมพูชาก็ควรเปิดเส้นทางให้นักท่องเที่ยวจากฝั่งไทยสามารถเข้าไปท่องเที่ยวในพื้นที่ได้ ทั้งนี้ในช่วงบ่ายหลังเสร็จการอภิปรายมีการรวบรวมความคิดเห็นจากผู้ที่เข้าร่วมสัมนาซึ่งคณะอนุกรรมาธิการจะรวบรวมข้อคิดเห็นที่ได้จากการสัมมนาเสนอต่อหน่วยงานภาครัฐที่เกี่ยวข้องต่อไป  </p></body>
</news>
