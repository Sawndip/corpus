<teiHeader>
<fileDesc>
<titleStmt>
  <title>"สมบัติ อุทัยสาง”แจ้งทรัพย์สินเท็จ เว้นวรรคการเมือง 5 ปี-คุก 2 เดือน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/26/news_29536461.php?news_id=2953646  </bibl>
</sourceDesc>
</fileDesc>
</teiHeader>
<news>
<headline>"<persName>สมบัติ อุทัยสาง</persName>”แจ้งทรัพย์สินเท็จ เว้นวรรคการเมือง 5 ปี-คุก 2 เดือน</headline>
<lead>ศาลฎีกานักการเมืองมีมติ 7 ต่อ 2 พิพากษาเว้นวรรคการเมือง 5 ปี <persName>สมบัติ อุทัยสาง</persName> อดีต รมช.มหาดไทย แถมโทษจำคุก 2 เดือน ปรับ 4 พัน ฐานจงใจแจ้งทรัพย์สินเท็จเงินกว่าร้อยล้านในบัญชีแบงก์อาคารสงเคราะห์เป็นชื่อเมียหนึ่ง ลูกสาม แต่โทษจำให้รอ 1 ปี เจ้าตัวลั่นแก่แล้วเลิกเล่นการเมืองเด็ดขาด พร้อมสู้คดียึดทรัพย์ต่อหลังมีข่าว ป.ป.ช.เตรียมตั้งเรื่องสอบร่ำรวยผิดปกติ</lead>
<neck></neck>
<body><p>ที่ศาลฎีกาแผนกคดีอาญาของผู้ดำรงตำแหน่งทางการเมือง สนามหลวง วันที่ 25 ก.ย.2552 เวลา 11.00 น. <persName>นายเกษม วีรวงศ์</persName> ประธานแผนกคดีสิ่งแวดล้อมในศาลฎีกา เจ้าของสำนวนคดีหมายเลขดำ อม.3
2552 พร้อมองค์คณะรวม 9 คน อ่านคำพิพากษาคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) ผู้ร้อง ขอให้ศาลมีคำวินิจฉัย กรณีที่<persName>นายสมบัติ อุทัยสาง</persName> อายุ 72 ปี อดีต รมช.มหาดไทย และอดีตที่ปรึกษา รมว.เทคโนโลยีสารเทศฯ (ไอซีที) ยุครัฐบาล <persName>พ.ต.ท.ทักษิณ ชินวัตร</persName> ถูกกล่าวหา จงใจยื่นบัญชีแสดงรายการทรัพย์สินและหนี้สิน และเอกสารประกอบอันเป็นเท็จ และปกปิดความจริงที่ควรแจ้งให้ทราบด้วยข้อความอันเป็นเท็จ ตามรัฐธรรมนูญแห่งราชอาณาจักรไทย พ.ศ.2550 มาตรา 263 และ พ.ร.บ.ว่าด้วยการป้องกันและปราบปรามการทุจริต พ.ศ.2542 มาตรา 119</p>
<p>ทั้งนี้เนื่องจาก<persName>นายสมบัติ</persName>ไม่แสดงรายการทรัพย์สินของ<persName>นางสุจิวรรณ อุทัยสาง</persName> ภรรยาคู่สมรสที่อยู่ในนามของบุตรสาวและบุตรชายรวม 3 คน หรือที่มีชื่อร่วมกับบุตร ซึ่งเป็นบัญชีเงินฝากธนาคารอาคารสงเคราะห์ฯสาขาคอนแวนต์ และสาขาพุทธมณฑลรวม 9 บัญชี จำนวนเงิน 106,265,910.92 ล้านบาท ตั้งแต่วันที่เข้ารับตำแหน่ง รมช.มหาดไทย เมื่อวันที่ 14 มี.ค.2544 และที่ปรึกษา รมว.ไอซีที วันที่ 29 ต.ค.2545 และพ้นจากตำแหน่งภายใน 30 วัน และพ้นจากตำแหน่งมาแล้ว 1 ปี รวม 9 ครั้ง นายสมบัติผู้คัดค้านให้การปฏิเสธ</p>
<p>ศาลพิเคราะห์พยานหลักฐาน แล้วเห็นว่าที่<persName>นายสมบัติ</persName>ให้การปฏิเสธว่า ขณะเป็นอธิบดีกรมไปรษณีย์โทรเลข เมื่อปี 2533 มีเงินสดร่วมกับภรรยารวม 70 ล้านบาท แต่ภายหลังทั้งสองได้แบ่งเงินให้บุตรทั้ง 3 ที่บรรลุนิติภาวะตั้งแต่ปี 2534 แล้ว เหตุที่คู่สมรสมีชื่อร่วมในบัญชีเพราะบุตรชายต้องการให้ช่วยบริหารเงิน เนื่องจากต้องเดินทางไปศึกษาต่อที่ต่างประเทศ ซึ่งไม่สามารถทำนิติกรรมได้ ขณะที่บุตรสาวกำลังจะสมรส จึงให้ภรรยามีชื่อในบัญชีเพื่อป้องกันปัญหาเกี่ยวกับทรัพย์สินหลังสมรส รวมทั้งบุตรทั้ง 3 คนให้ช่วยจัดการเรื่องปลูกสร้างบ้านระหว่างปี 2543-2548 ในที่ดินที่ผู้คัดค้านและภรรยายกให้</p>
<p>ศาลเห็นว่า ผู้คัดค้าน และภรรยา ไม่ได้ยกเงินให้บุตรโดยแท้จริง เนื่องจากตลอดระยะเวลาที่แบ่งเงินฝากในบัญชีให้บุตรทั้ง 3 แล้ว<persName>นางสุจิวรรณ</persName>ยังคงใช้อำนาจเป็นผู้มีชื่อร่วมเบิกถอน เงินในบัญชี จำนวนสูงสุด 7 ล้านบาทเศษ ทั้งที่ผู้คัดค้านอ้างว่าบุตรทั้ง 3 บรรลุนิติภาวะทั้งหมดแล้ว สามารถดำเนินนิติกรรมเองได้
ส่วนที่ผู้คัดค้านอ้างว่าบุตรให้อำนาจ<persName>นางสุจิวรรณ</persName> ดูแลบริหารเงินปลูกบ้านนั้น ก็ปรากฏว่าเริ่มดำเนินการเมื่อเดือน มิ.ย.2548 เงินที่ใช้จ่าย<persName>นางสุจิวรรณ</persName> กลับไม่ลงบัญชีใช้จ่ายของบุตรแต่ละคนอย่างไรบ้าง ทั้งที่ผู้คัดค้าน ระบุว่า <persName>นางสุจิวรรณ</persName>นำเงินส่วนตัวสำรองจ่ายไปกับเงินบัญชีบุตรแล้วจะมาหักลบกลบหนี้กัน ซึ่ง<persName>นางสุจิวรรณ</persName>เป็นนักธุรกิจ นักบริหารและนักบัญชี แต่กลับไม่ดำเนินการดังกล่าวให้ชัดเจน จึงเชื่อว่า เงินในบัญชีดังกล่าว เป็นของผู้คัดค้านและคู่สมรส พยานหลักฐานของผู้คัดค้านจึงขัดต่อเหตุผล ไม่น่าเชื่อถือ</p>
<p>องค์คณะฯ จึงมีมติ 7 ต่อ 2 ว่า <persName>นายสมบัติ</persName>ผู้คัดค้าน จงใจยื่นบัญชีแสดงรายการทรัพย์สินและหนี้สินและเอกสารประกอบต่อผู้ร้อง ด้วยข้อความอันเป็นเท็จหรือปกปิดข้อเท็จจริงที่ควรแจ้งให้ทราบ ตามรัฐธรรมนูญฯ มาตรา 263 วรรค 1 และมีความผิดตาม พ.ร.บ.ว่าด้วย ป.ป.ช. มาตรา 119 ให้จำคุก 2 เดือน ปรับ 4,000 บาท แต่ผู้คัดค้านไม่เคยต้องโทษมาก่อน จึงให้รอการลงโทษจำคุกไว้มีกำหนด 1 ปี ตามประมวลกฎหมายอาญา มาตรา 56 และห้ามมิให้ผู้คัดค้านดำรงตำแหน่งทางการเมืองหรือดำรงตำแหน่งใดในพรรคการเมืองเป็นเวลา 5 ปี นับแต่วันที่ศาลวินิจฉัย</p>
<p>ภายหลัง<persName>นายสมบัติ</persName> กล่าวด้วยสีหน้ายิ้มแย้มว่า ตนน้อมรับคำพิพากษาของศาล และไม่ได้กังวลกรณีถูกเว้นวรรคทางการเมืองเป็นเวลา 5 ปี เพราะอายุมากแล้วและไม่ได้เป็นนักการเมืองอาชีพ คงจะไม่ยุ่งเกี่ยวกับด้านการเมืองอีกต่อไป ส่วนคำพิพากษาดังกล่าวจะเป็นบรรทัดฐานต่อคดีปกปิดบัญชีทรัพย์สินของนักการเมืองคนอื่นๆ หรือไม่นั้น คงขึ้นอยู่กับข้อเท็จจริงแต่ละคดีมากกว่า ส่วนที่ ป.ป.ช.จะตั้งข้อกล่าวหาเพื่อริบทรัพย์สินที่ว่าได้มาโดยมิชอบนั้น ตนก็พร้อมจะต่อสู้คดีอย่างเต็มที่</p>
<p><persName>นายรณชัย เนตรอัมพร</persName> ทนายความ กล่าวว่า ที่ผ่านมา ทราบว่า ป.ป.ช. กำลังจะตั้งข้อกล่าวเพื่อให้ศาลมีคำสั่งริบทรัพย์สินให้ตกเป็นของแผ่นดิน โดยอ้างอำนาจในการตรวจสอบและข้อกล่าวหา ตาม พ.ร.บ.ว่าด้วย ป.ป.ช. มาตรา 75 แต่กฎหมายกำหนดไว้ว่า การกล่าวหาว่าผู้ใดมีพฤติการณ์ร่ำรวยผิดปกติหรือได้ทรัพย์สินมาโดยมิชอบ จะต้องเป็นกรณีที่พ้นจากตำแหน่งไม่เกิน 2 ปี ซึ่ง<persName>นายสมบัติ</persName>พ้นจากตำแหน่งที่ปรึกษา รมว.ไอซีที ซึ่งเป็นตำแหน่งสุดท้ายเกินกว่า 2 ปีแล้ว</p></body>
</news>
