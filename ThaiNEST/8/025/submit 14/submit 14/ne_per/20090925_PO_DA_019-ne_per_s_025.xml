<teiHeader>
<fileDesc>
<titleStmt>
  <title>หน.ทีมเจรจาไทย-เขมรยันเกาะกูดของไทย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-25 18:47:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22528  </bibl>
</sourceDesc>
</fileDesc>
</teiHeader>
<news>
<headline>หน.ทีมเจรจาไทย-เขมรยันเกาะกูดของไทย</headline>
<lead>ชี้สองฝ่ายต่างให้สัมปทานเอกชนอยู่แล้ว ย้ำยังไม่มีใครขุดเจาะน้ำมันได้ เหตุยังไม่เจรจาแบ่งเขต</lead>
<neck></neck>
<body><p>ที่กระทรวงการต่างประเทศ วันนี้ (25 ก.ย.) <persName>นายวศิน ธีรเวชญาณ</persName> ประธานคณะอนุกรรมการร่วมด้านเทคนิคไทย-กัมพูชา แถลงถึง รายงานข่าวที่อ้างคำสัมภาษณ์ของ <persName>นายอาง ซุดริด</persName> ผู้ช่วยนายกรัฐมนตรีกัมพูชา ว่า กัมพูชาได้มอบสิทธิสัมปทานให้กับ บริษัท เอ็มโอ อีซีโอ ของประเทศญี่ปุ่น ในการขุดเจาะน้ำมันในพื้นที่บล็อก 4 ในพื้นที่ทับซ้อนทางทะเลระหว่างไทย-กัมพูชา ที่บริเวณเกาะกูด จ.ตราด ของไทยกับ จ.เกาะกง ของกัมพูชา ว่า ตามข่าวที่บอกว่า พื้นที่ดังกล่าวอยู่ในบริเวณเกาะกูดนั้น ที่จริงอยู่ห่างจากเกาะกูดไปมาก ทั้งนี้ ตามกฎหมายระหว่างประเทศจะมีการใช้สัมปทานเป็นเรื่องธรรมดา ซึ่งทั้งไทย และกัมพูชาให้สัมปทานแก่บริษัทเอกชนเต็มพื้นที่ ซึ่งเป็นการแสดงสิทธิ์ แต่บริษัทเอกชนนั้น ๆ ก็ยังไม่สามารถเข้าไปขุดเจาะ หรือแสวงประโยชน์ในพื้นที่ทับซ้อนได้ นอกจากนี้ การที่กัมพูชาให้สัมปทานกับบริษัทของญี่ปุ่นในที่ดังกล่าวนั้น เป็นการให้สัมปทานแทนที่บริษัทเดิมที่ถอนตัวไปเท่านั้น</p>
<p><persName>นายวศิน</persName> กล่าวอีกว่า ยังไม่เคยมีการแอบขุดเจาะน้ำมันมานาน 30-40 ปี และแอบทำไม่ได้ เพราะการติดตั้งแท่นขุดเจาะเป็นเรื่องใหญ่ มีมูลค่าพันล้านบาท และกินพื้นที่บริเวณกว้าง รวมถึงกองทัพเรือของเราก็ดูแลอย่างเต็มที่ ส่วนจะมีการประท้วงกัมพูชาในเรื่องนี้หรือไม่นั้น จะให้เจ้าหน้าที่ของสถานเอกอัครราชทูตไทยประจำกรุงพนมเปญ สอบถามรายละเอียดไปว่า กัมพูชายังยึดถือแนวทางนี้หรือไม่ ปกติของเขามีเงื่อนไขการให้แสวงประโยชน์ แต่ตนยืนยันว่า เกาะกูดเป็นของไทย และไม่มีการโต้แย้งจากฝ่ายกัมพูชา ทั้งนี้ เรื่องการแบ่งผลประโยชน์ระหว่าง 2 ประเทศ จะทำให้เกิดความยุติธรรมมากที่สุด โดยจะต้องดูพื้นที่ในการแบ่งผลประโยชน์ว่า อยู่ตรงไหนบ้าง สำหรับข้อเสนอที่จะให้มีการพัฒนาพื้นที่ร่วมกัน ก็มีความเป็นไปได้ แต่ตอนนี้ยังไม่ได้มีการเจรจากัน.
</p></body>
</news>
