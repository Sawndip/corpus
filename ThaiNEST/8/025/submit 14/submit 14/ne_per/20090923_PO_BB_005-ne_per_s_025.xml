<teiHeader>
<fileDesc>
<titleStmt>
  <title>ระเบียบรัตน์จี้ สอบวินัย "พลเอก" ขืนใจลูกน้อง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/23/news_29514473.php?news_id=29514473  </bibl>
</sourceDesc>
</fileDesc>
</teiHeader>
<news>
<headline><persName>ระเบียบรัตน์</persName>จี้ สอบวินัย "พลเอก" ขืนใจลูกน้อง</headline>
<lead>"<persName>ระเบียบรัตน์</persName>" แฉซ้ำ บิ๊กทหารยศ "พลเอก" ข่มขืนผู้ใต้บังคับบัญชา 4 ปี หลังตีตัวออกห่างยังถูกบังคับให้บอกสามีเพื่อมาปรนเปรอตนเอง เตรียมยื่นหนังสือขอความเป็นธรรมนายกฯ รมว.กลาโหม และ ผบ.สส.สอบวินัย ขณะที่พนักงานสอบสวนเตรียมเรียก "เรือโทหญิง" ให้ปากคำเพิ่ม 24 ก.ย.นี้</lead>
<neck></neck>
<body><p>กรณีเรือโทหญิงผู้หนึ่ง สังกัดกองบัญชาการทองทัพไทย ได้เข้าร้องเรียน <persName>นางระเบียบรัตน์ พงษ์พานิช</persName> อดีต ส.ว.ขอนแก่น ในฐานะนายกสมาคมเสริมสร้างครอบครัวให้อบอุ่นและเป็นสุข กระทรวงมหาดไทย ให้ช่วยเหลือเรื่องกรณีถูกผู้บังคับบัญชา ยศ "พลเอก" สังกัดกองบัญชาการกองทัพไทย ข่มขืนกระทำชำเรามานาน 4 ปี ตั้งแต่ปี 2548 เมื่อพยายามตีตัวออกห่าง กลับถูกขู่สารพัด ก่อนออกมาแถลงข่าวพร้อม<persName>นางระเบียบรัตน์</persName> ที่สมาคมเสริมสร้างครอบครัวให้อบอุ่นและเป็นสุข กระทรวงมหาดไทย เมื่อวันที่ 21 ก.ย.ที่ผ่านมา</p>
<p>ความคืบหน้าล่าสุด เมื่อเวลา 11.00 น.วันที่ 22 ก.ย. <persName>นางระเบียบรัตน์</persName> เปิดเผยว่า เรือโทหญิงได้เข้าพบและขอความช่วยเหลือจากสมาคมตั้งแต่เมื่อวันที่ 21 ก.ย.ที่ผ่านมา และแจ้งว่าจะไปแจ้งความที่ สน.บางเขน ตนจึงประสานให้ทนายความของสมาคม 2 คนไปด้วย เพื่อดูแลเอกสารและการบันทึกคำให้การต่างๆ ซึ่ง <persName>พ.ต.อ.พัฒนา เพศยนาวิน</persName> ผกก.สน.บางเขน ให้ความร่วมมือเป็นอย่างดี โดยให้พนักงานสอบสวนที่เป็นผู้หญิงสอบปากคำ</p>
<p>ระหว่างให้การ พนักงานสอบสวนเรือโทหญิงคนดังกล่าว ซึ่งมีสภาพจิตใจอ่อนแอมาก ร้องไห้ฟูมฟายตลอดเวลาจนถึงขณะนี้สภาพจิตใจยังไม่ดีขึ้น และต้องรอให้สภาพจิตใจดีขึ้น จึงจะให้ปากคำตำรวจเพิ่ม</p>
<p><persName>นางระเบียบรัตน์</persName>เปิดเผยอีกว่า ส่วนที่ผู้เสียหายออกมาเปิดเผยและขอความช่วยเหลือนั้น ทราบว่าถูกผู้บังคับบัญชายศพลเอกคนดังกล่าว ที่เรือโทหญิงให้ความเคารพนับถือเหมือนญาติผู้ใหญ่ข่มขืนนาน 4 ปี ก่อนพยายามตีตัวออกห่าง เพราะกลัวสามีรู้ อีกทั้งถูกยื่นคำขาดให้บอกเรื่องดังกล่าวกับสามี เพื่อให้มาปรนนิบัติรับใช้พลเอกคนดังกล่าว เรือโทหญิงจึงบอกความจริงกับสามี</p>
<p>ด้านสามีของเรือโทหญิงนั้นเป็นคนดีมาก พยายามให้กำลังใจตลอด และบอกกับตนว่า ถ้าครอบครัวเป็นอะไรไป หรือเสียชีวิตนั้น คงเป็นฝีมือของพลเอกคนนั้นแน่นอน เนื่องจากเขาไม่เคยมีศัตรู จึงตัดสินใจแถลงข่าวเพื่อกระชากหน้ากากและเป็นคดีตัวอย่าง</p>
<p><persName>นางระเบียบรัตน์</persName> เปิดเผยว่า ขณะนี้ตนกำลังร่างหนังสือจำนวน 3 ฉบับเพื่อรายงานและยื่นให้กับผู้บัญชาการทหารสูงสุด (ผบ.สส.) เนื่องจากเป็นผู้บังคับบัญชาโดยตรง ในวันที่ 23 ก.ย.นี้ นอกจากนี้ จะทำหนังสือถึง รมว.กลาโหม และนายกรัฐมนตรี ให้พิจารณาเรื่องดังกล่าวแล้ว ก็ต้องให้ความเป็นธรรมทั้งสองฝ่าย ผิดถูกก็ให้ศาลตัดสิน ส่วนความผิดทางวินัย ให้ผู้บังคับบัญชาโดยตรงของพลเอกคนดังกล่าวพิจารณา ปัจจุบันมีแต่กฎหมายคุ้มครองสามีและภรรยา เกี่ยวกับปัญหาในครอบครัว แต่ยังไม่มีกฎหมายเกี่ยวกับผู้บังคับบัญชาข่มเหงลูกน้อง หรือผู้ใต้บังคับบัญชา จึงขอวอนท่าน ส.ว.และส.ส. พิจารณาถึงความสำคัญ และอยากให้มีกฎหมายคุ้มครองผู้น้อยด้วย คิดว่ากรณีดังกล่าวมีจำนวนมากแต่ไม่กล้าออกมาเปิดเผยหรือกระชากหน้ากาก เพราะกลัวถูกกลั่นแกล้ง และทำร้ายร่างกาย</p>
<p>วันเดียวกันนี้ ทางด้าน <persName>พ.ต.อ.พัฒนา เพศยนาวิน</persName> ผกก.สน.บางเขน กล่าวว่า ยังไม่ทราบรายละเอียดมากนักเกี่ยวกับคดีดังกล่าว เนื่องจากวันที่ 21 ก.ย.ที่ผ่านมา เรือโทหญิงคนดังกล่าวให้ปากคำไม่มากนัก ก่อนจะรีบไปแถลงข่าว ทั้งนี้จะนัดสอบปากคำเพิ่มเติมในวันที่ 24 ก.ย.นี้</p></body>
</news>
