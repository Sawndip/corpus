<teiHeader>
<fileDesc>
<titleStmt>
  <title>ป.ป.ช.พิจารณาคดีกรณีปราสาทพระวิหาร โดยพิจารณาผู้ถูกกล่าวหาเรียบร้อยแล้ว 12 คน จาก 44 คน  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220165&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ป.ป.ช.พิจารณาคดีกรณีปราสาทพระวิหาร โดยพิจารณาผู้ถูกกล่าวหาเรียบร้อยแล้ว 12 คน จาก 44 คน</headline>
<lead></lead>
<neck></neck>
<body><p>คณะกรรมการป้องกันและปราบปรามการทุจริตแห่งชาติ พิจารณาคดีกรณีปราสาทพระวิหาร โดยพิจารณาผู้ถูกกล่าวหาเรียบร้อยแล้ว 12 คน จาก 44 คน พร้อมเลื่อนการพิจารณาออกไปพิจารณาต่อ ในวันที่ 29 กันยายนนี้ <persName>นายกล้านรงค์ จันทิก</persName> กรรมการป้องกันและปราบปรามการทุจริตแห่งชาติ หรือ ป.ป.ช. ในฐานะโฆษก ป.ป.ช. เปิดเผยผลการประชุมกรรมการ ป.ป.ช. เพื่อพิจารณาคดีที่มีการกล่าวหาว่าคณะรัฐมนตรี สมัยรัฐบาล<persName>นายสมัคร สุนทรเวช</persName> ละเว้นการปฏิบัติหน้าที่ กรณีลงมติคณะรัฐมนตรีให้ออกแถลงการณ์สนับสนุนให้ประเทศกัมพูชาขึ้นทะเบียนปราสาทพระวิหารเป็นมรดกโลกว่า กรรมการ ป.ป.ช.มีการพิจารณาบุคคลที่เกี่ยวข้องทั้งรายละเอียด ข้อเท็จจริง และขั้นตอนของเอกสารเป็นที่เรียบร้อยแล้ว โดยประเด็นที่ ป.ป.ช.พิจารณาผู้ถูกกล่าวหาทั้งหมด 44 คน คือมีเจตนาจะทุจริตหรือละเว้นการปฏิบัติหน้าที่มิชอบ อันเป็นมูลความผิดทางอาญาหรือไม่ ขณะเดียวกันก็มีเรื่องการถอดถอนด้วย ซึ่งจะต้องพิจารณาเป็นรายบุคคล และได้พิจารณาเป็นที่เรียบร้อยแล้ว 12 คน จากจำนวน 44 คน ซึ่งมีทั้งข้าราชการและอดีตรัฐมนตรีเป็นผู้ที่ถูกกล่าวหา แต่ยังไม่สามารถเปิดเผยได้ว่าเป็นใคร และมีความผิดหรือไม่ผิดอย่างไร เนื่องจากจะส่งผลกระทบต่อการพิจารณาอีก 32 คน ซึ่งจะพิจารณาอีกครั้ง ในวันที่ 29 กันยายนนี้ คาดว่าจะพิจารณาแล้วเสร็จทั้งหมดและแถลงผลการพิจารณาได้ในวันเดียวกัน ส่วนสาเหตุที่เลื่อนการพิจารณาออกไปนั้น เนื่องจาก<persName>นายปานเทพ กล้าณรงค์ราญ</persName> ประธาน ป.ป.ช. ติดภารกิจในการเข้าร่วมประชุมเพื่อสรรหา ส.ว. นอกจากนี้ที่ประชุมได้ข้อยุติยึดตามคำวินิจฉัยของศาลรัฐธรรมนูญว่า การทำสนธิสัญญากับต่างประเทศ จะต้องผ่านความเห็นชอบของรัฐสภา ตามมาตรา 190 และคำวินิจฉัยของศาลรัฐธรรมนูญมีผลผูกพันต่อทุกองค์กร </p></body>
</news>
