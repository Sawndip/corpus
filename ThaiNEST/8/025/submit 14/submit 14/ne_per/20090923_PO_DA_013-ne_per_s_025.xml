<teiHeader>
<fileDesc>
<titleStmt>
  <title>เลือกตั้ง ส.ว.นครสวรรค์ เดือนหน้า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-23 17:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22115  </bibl>
</sourceDesc>
</fileDesc>
</teiHeader>
<news>
<headline>เลือกตั้ง ส.ว.นครสวรรค์ เดือนหน้า</headline>
<lead></lead>
<neck></neck>
<body><p>วันนี้ (23 ก.ย.) ที่สำนักงานคณะกรรมการการเลือกตั้ง (กกต.) <persName>นายสุทธิพล ทวีชัยการ</persName> เลขาธิการคณะกรรมการการเลือกตั้ง (กกต.) กล่าวถึง การจัดเลือกตั้งซ่อม ส.ว.จังหวัดนครสวรรค์ แทน <persName>นางอรพินท์ มั่นศิลป์</persName> ว่า ครม.มีมติเห็นชอบให้เสนอร่างพระราชกฤษฎีกาเลือกตั้งซ่อมดังกล่าวในวันที่ 11 ต.ค. คาดว่า ต้องใช้งบประมาณกว่า 20 ล้านบาท โดยมีหน่วยเลือกตั้ง 1,560 หน่วยจาก 15 อำเภอ ผู้มีสิทธิลงคะแนน 8 แสนคน ซึ่งการเลือกตั้ง ส.ว.ครั้งที่ผ่านมา มีประชาชนออกมาใช้สิทธิร้อยละ 52 จากจำนวนประชาชนที่มีสิทธิเลือกตั้ง </p>
<p><persName>นายสุทธิพล</persName> ในฐานะเลขานุการคณะกรรมการสรรหา ส.ว. กล่าวถึง การประชุมกรรมการสรรหา ส.ว. เมื่อวันที่ 22 ก.ย.ที่ผ่านมา ว่า กรรมการสรรหาได้รับทราบผลการดำเนินการของคณะอนุกรรมการตรวจสอบประวัติ โดยมีการสรุปตรวจสอบประเด็นข้อมูล และที่ประชุมได้มอบหมายให้คณะอนุกรรมการไปตรวจสอบข้อมูลเพิ่มเติมจากสำนักงานศาลยุติธรรม ว่า ผู้ที่ได้รับการเสนอชื่อมีคดีติดตัวหรือไม่ และเป็นคดีประเภทอะไร รวมทั้งตรวจสอบองค์กรที่ยื่นเสนอ เพราะมีบางองค์กรมีผลการดำเนินงานเพียง 2 ปี ทั้งนี้ คณะกรรมการสรรหาฯ ได้นัดประชุมอีกครั้งในวันที่ 28 ก.ย.นี้ เวลา 15.00 น. ที่สำนักงานศาลรัฐธรรมนูญ และคาดว่า จะสามารถลงมติเลือกบุคคลให้เป็น ส.ว.สรรหา ได้ในวันดังกล่าว ทั้งนี้ จนถึงขณะนี้ยังไม่มีเรื่องร้องคัดค้านผู้ที่ถูกเสนอชื่อส่งมายัง กกต.
</p></body>
</news>
