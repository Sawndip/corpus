<teiHeader>
<fileDesc>
<titleStmt>
  <title>ไทยเห็นด้วยกับยูเอ็นเกี่ยวกับการแก้ปัญหาโลกร้อน และเป็นเจ้าภาพจัดการประชุมในสัปดาห์หน้า  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209230017&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ไทยเห็นด้วยกับยูเอ็นเกี่ยวกับการแก้ปัญหาโลกร้อน และเป็นเจ้าภาพจัดการประชุมในสัปดาห์หน้า</headline>
<lead></lead>
<neck></neck>
<body><p>ไทยเห็นด้วยกับการประชุมสมัชชาสหประชาชาติ ที่ควรจะได้ข้อสรุปเกี่ยวกับการแก้ไขปัญหาโลกร้อนภายในสิ้นปีนี้ ขณะที่ไทยจะเป็นเจ้าภาพจัดการประชุมในสัปดาห์หน้า <persName>นายอภิสิทธิ์ เวชชาชีวะ</persName> นายกรัฐมนตรี ได้เข้าร่วมประชุมระดับสูงว่าด้วยการเปลี่ยนแปลงสภาพภูมิอากาศโลก ณ สำนักงานสหประชาชาติ นครนิวยอร์ก สหรัฐอเมริกา โดยนายกรัฐมนตรีเห็นด้วยที่ทั่วโลกควรจะมีแนวปฏิบัติที่ชัดเจนตรงกันภายในปลายปีนี้ ตามกรอบที่สหประชาชาติกำหนดไว้ และในสัปดาห์หน้า ประเทศไทยจะเป็นเจ้าภาพจัดประชุมเกี่ยวกับการลดภาวะโลกร้อน ที่ทุกประเทศเห็นว่าควรมีข้อสรุปภายในสิ้นปีนี้ ก่อนที่จะมีการประชุมที่เมืองโคเปนเฮเกน ประเทศเดนมาร์ก อย่างไรก็ตามสำหรับประเทศไทย ต้องมีการกระตุ้นการตื่นตัวรณรงค์ภาวะโลกร้อน ซึ่งภาครัฐจะสร้างแรงจูงใจให้ประชาชนมีส่วนร่วมในเรื่องดังกล่าว ทั้งนี้ นายกรัฐมนตรี ยังบอกด้วยว่า อยากเห็นกลไกของประเทศที่พัฒนาได้ช่วยเหลือประเทศกำลังพัฒนาอย่างชัดเจน นอกจากนี้ นายกรัฐมนตรีได้ เดินทางไปกล่าวสุนทรพจน์ ที่มหาวิทยาลัยโคลัมเบีย ซึ่งเป็นมหาวิทยาลัยที่มีชื่อเสียงของสหรัฐฯ มีประธานาธิบดีของสหรัฐ สำเร็จการศึกษาจากที่นี่ถึง 3 คน รวมไปถึง<persName>นายบารัค โอบามา</persName> และส่วนหนึ่งของสุนทรพจน์ นายกรัฐมนตรี ระบุว่า แม้ตนเองจะจบการศึกษาจากอังกฤษ แต่ไม่ได้ละเลยความสนใจต่อสหรัฐอเมริกา และเชื่อว่าสหรัฐฯ เป็นประเทศที่มีคุณภาพทางการศึกษา ปัจจุบันมีนักเรียนไทยกว่า 9 พันคน ศึกษาอยู่ในสหรัฐ ฯ ในจำนวนนี้ 57 คน ศึกษาอยู่ในมหาวิทยาลัยโคลัมเบีย สำหรับสาระสำคัญของสุนทรพจน์ ประเทศไทยภายหลังวิกฤต/การสร้างสังคมประชาธิปไตยใหม่ นายกรัฐมนตรี ย้ำเช่นเดียวกับที่พูดในเวทีนักลงทุนว่า ที่ผ่านมาประเทศไทยเผชิญ 2 วิกฤต คือ วิกฤตเศรษฐกิจโลก ที่เป็นปัจจัยภายนอก และวิกฤตการเมืองของไทย ซึ่งเป็นปัจจัยภายในประเทศ โดยนายกรัฐมนตรี เชื่อว่าประเทศไทยผ่านจุดต่ำสุดของเศรษฐกิจมาแล้ว ขณะที่ปัญหาการเมืองได้แจงให้ผู้ฟังสุนทรพจน์ทราบถึงการแก้ปัญหาที่ผ่านมาว่า 9 เดือนในการบริหารงานการแก้ปัญหาทางการเมืองมีความก้าวหน้าไปมาก แม้จะมีผู้ชุมนุมก็เป็นไปตามกรอบประชาธิปไตย รัฐบาลก็เคารพสิทธิ ภายใต้หลักการว่าการใช้สิทธิต้องมีความรับผิดชอบต่อหลักนิติรัฐ และไม่กระทบกับสิทธิผู้อื่น นายกรัฐมนตรีได้ย้ำปัจจัยสำคัญในการก้าวสร้างสังคมประชาธิปไตยใหม่ ได้แก่ การเน้นความต้องการของประชาชน เน้นความสมานฉันท์ มีธรรมาภิบาล เป็นสังคมแบบเปิด การรวมกลุ่มระดับภูมิภาค และนโยบายเศรษฐกิจที่ช่วยแก้ปัญหาและยกระดับคุณภาพชีวิตของประชาชน นอกจากปัญหาเศรษฐกิจและการเมือง นายกรัฐมนตรี ยังได้ตอบคำถามถึง สถานการณ์ 3 จังหวัดชายแดนภาคใต้ว่า รัฐบาลพยายามอย่างที่สุด เพื่อนำสถานการณ์สู่ภาวะปกติ เน้นเรื่องการให้ความเป็นธรรม อย่างกรณีคดี<persName>นายสมชาย นีละไพจิตร</persName> ที่ต้องดำเนินการอย่างโปร่งใส และในช่วงถาม-ตอบนักศึกษากัมพูชา ได้ซักถามปัญหาไทยและกัมพูชา เรื่องปราสาทพระวิหาร ซึ่งนายกรัฐมนตรี ชี้แจงว่า แนวคิดของ 2 ประเทศมีความต่างกัน และควรยึดข้อตกลงในปี 2543 การขึ้นทะเบียนปราสาทพระวิหาร ทำให้เกิดปัญหาซับซ้อนและรุนแรงมากขึ้น แต่นายกรัฐมนตรีทั้งสองประเทศ มีการพูดจาทำความเข้าใจกันและพยายามถอนกำลังทหารออกจากพื้นที่ </p></body>
</news>
