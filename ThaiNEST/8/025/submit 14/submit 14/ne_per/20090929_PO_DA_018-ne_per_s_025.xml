<teiHeader>
<fileDesc>
<titleStmt>
  <title>ชมรมมนุษย์ล้อขอร่วมคัดเลือกแบบรัฐสภาใหม่  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-29 14:40:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23177  </bibl>
</sourceDesc>
</fileDesc>
</teiHeader>
<news>
<headline>ชมรมมนุษย์ล้อขอร่วมคัดเลือกแบบรัฐสภาใหม่</headline>
<lead></lead>
<neck></neck>
<body><p>วันนี้(29 ก.ย.) ที่รัฐสภา ชมรมมนุษย์ล้อนานาชาติกว่า 20 คน นำโดย<persName>นายสุภธรรม มงคลสวัสดิ์</persName> ประธานชมรม <persName>นายกฤษณะ ไชยรัตน์</persName> พิธีกรรายการข่าวชื่อดัง ที่พิการทางขา ได้ยื่นหนังสือต่อ <persName>นายประสพสุข บุญเดช</persName> ประธานวุฒิสภา เพื่อขอให้จัดสิ่งอำนวยความสะดวกสำหรับมนุษย์ล้อและผู้พิการประเภทอื่นๆ อย่างเท่าเทียมในการสร้างรัฐสภาแห่งใหม่ </p>
<p><persName>นายสุภธรรม</persName> กล่าวว่า การก่อสร้างโครงการใหญ่ๆ ที่ผ่านมา เช่น ท่าอากาศยานสุวรรณภูมิ รถไฟฟ้าใต้ดิน รถไฟลอยฟ้าบีทีเอส รวมถึง อาคารศูนย์ราชการที่ถนนแจ้งวัฒนะ มีปัญหามาก ต่อการอำนวยความสะดวกแก่ผู้พิการ และกรณีนี้ก็เกิดขึ้นซ้ำซาก ผู้บริหารทุกยุคทุกสมัยต่างให้คำมั่นสัญญาที่จะดูแล แต่ผลกลับเป็นตรงกันข้าม ดังนั้นการออกแบบก่อสร้างรัฐสภาแห่งใหม่ ที่อยู่ระหว่างการคัดเลือกผู้ออกแบบ กลุ่มมนุษย์ล้อ จึงขอให้ผู้แทนของกลุ่ม ได้มีส่วนร่วมในการตัดสินใจคัดเลือกแบบ และติดตามการดำเนินการโครงการก่อสร้างทุกขั้นตอน ทั้งนี้เราจะเกาะติดด้วยพลังสี่ล้อของเรา เพื่อนำไปสู่ความเสมอภาค</p>
<p><persName>นายประสพสุข</persName> กล่าวว่า รัฐสภาคำนึงถึงศักดิ์ศรีความเท่าทียมจากทุกฝ่ายอยู่แล้ว โดยเฉพาะการเข้าร่วมรับฟังการประชุมในสภา ตลอดจนการมีส่วนร่วมต่างๆ เรื่องนี้ตนจะมอบหมายไปยังเลขาธิการสำนักงานวุฒิสภา ในฐานะกรรมการ ก่อสร้างรัฐสภาแห่งใหม่ ไปดำเนินการให้เป็นรูปธรรมต่อไป.</p></body>
</news>
