<teiHeader>
<fileDesc>
<titleStmt>
  <title>สรรพสามิตเล็งเพิ่มบุคคลากรปราบของเถื่อน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-28 20:30:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23023  </bibl>
</sourceDesc>
</fileDesc>
</teiHeader>
<news>
<headline>สรรพสามิตเล็งเพิ่มบุคคลากรปราบของเถื่อน</headline>
<lead></lead>
<neck></neck>
<body><p>วันนี้(28 ก.ย.) <persName>นายพฤฒิชัย ดำรงรัตน์</persName> รมช.คลัง เปิดเผยว่า กรมสรรพสามิต ร่วมกับ 5 หน่วยงานรัฐ คือ กรมศุลกากร กรมธุรกิจพลังงาน สำนักงานนโยบายและแผนพลังงาน (สนพ.) สำนักงานตำรวจแห่งชาติ ไปตรวจสอบการป้องกันและปราบปรามการกระทำผิดเกี่ยวกับน้ำมันปิโตรเลียม หรือน้ำมันเถื่อนในลักษณะต่าง ๆ ซึ่งพบว่า ปี 52 นี้มีการลักลอบนำเข้าน้ำมันเถื่อนใกล้เคียงกับปีที่ผ่านมา ทั้งทางรถและทางเรือ แต่มีแนวโน้มว่าปี 53 จะเพิ่มขึ้นมาก จากราคาน้ำมันในตลาดโลกที่เพิ่มสูงขึ้น ยิ่งทำให้มีแรงจูงใจให้ผู้กระทำผิด เพราะได้รับส่วนต่างจากราคาน้ำมันสูงขึ้น ขณะเดียวกันงบประมาณในการปราบปรามจาก 5 หน่วยงานดังกล่าวได้รับเท่าเดิม 225 ล้านบาท ทำให้ต้องเน้นการบูรณาการความร่วมมือ 5 หน่วยงานให้มากขึ้น เพื่อแก้ปัญหาน้ำมันเถื่อน</p>
<p>ทั้งนี้กระทรวงการคลังได้เสนอที่ประชุมคณะกรรมการพัฒนาระบบราชการ(ก.พ.ร.) และคณะกรรมการข้าราชการพลเรือน(ก.พ.) ขอจัดสรรกำลังบุคลากรให้กรมสรรพสามิตเพิ่มอีก 500 ตำแหน่ง เพื่อรองรับปริมาณงานที่มีเพิ่มมากขึ้น โดยเฉพาะในด้านการปราบปรามสินค้าเถื่อนต่าง ๆ ทั้งสุรา ยาสูบและน้ำมัน โดยคาดว่าจะช่วยให้รัฐจัดเก็บรายได้เข้ารัฐเพิ่มขึ้น</p>
<p>'ปัจจุบันนี้ กรมสรรพสามิตมีภารกิจเพิ่มขึ้นมาก ไม่ใช่แค่ดูเรื่องเหล้าและบุหรี่เถื่อน จากปัจจุบันนี้มีกำลังคน 600 กว่าคน ถือว่าน้อยมาก เมื่อเทียบกับงานดูแลทั่วประเทศ ทำให้ประสิทธิภาพในการปราบปรามไม่ได้ผลเต็มที่ อีกทั้งหากคิดเฉลี่ย ข้าราชการกรมสรรพสามิตแต่ละคนจะเก็บรายได้เข้ารัฐเดือนละ 80,000 บาทเท่านั้น แต่หากมีกำลังคนเพิ่มขึ้น 1 คน จะทำให้การจัดเก็บรายได้เฉลี่ยคนละกว่า 100,000 บาท เชื่อว่าไม่น่าจะมีปัญหา เพราะมีเหตุผลที่มีน้ำหนักเพียงพอในการทำให้ให้รัฐมีรายได้เพิ่มขึ้น บางเรื่องต้องส่งคนไปเฝ้าเป็นสัปดาห์เป็นเดือน และไม่จำเป็นต้องเป็นข้าราชการทั้งหมด เป็นพนักงานราชการก็ได้'
</p></body>
</news>
