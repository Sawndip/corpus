<teiHeader>
<fileDesc>
<titleStmt>
  <title>"สุเทพ"  ไม่เชื่อว่าคำพิพากษาคดีทุจริตกล้ายาง  จะรั่วไหลก่อนการอ่านคำพิพากษา  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209250051&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>"<persName>สุเทพ</persName>"  ไม่เชื่อว่าคำพิพากษาคดีทุจริตกล้ายาง  จะรั่วไหลก่อนการอ่านคำพิพากษา</headline>
<lead></lead>
<neck></neck>
<body><p>รองนายกรัฐมนตรีด้านความมั่นคง ระบุ ไม่เชื่อว่าคำพิพากษาคดีทุจริตการจัดซื้อต้นกล้ายางพาราของศาลฎีกา จะมีการรั่วไหลก่อนการอ่านคำพิพากษา ขณะที่ ที่ประชุมคณะกรรมการอำนวยการแก้ไขปัญหาและพัฒนาประสิทธิภาพการให้บริการของท่าอากาศยานสุวรรณภูมิ กำชับการดูแลรักษาความปลอดภัยนักท่องเที่ยว รักษาภาพพจน์ของประเทศ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง รักษาราชการแทนนายกรัฐมนตรี กล่าวถึงกรณีกระแสข่าวคำพิพากษาคดีทุจริตการจัดซื้อต้นกล้ายางพาราของศาลฎีกา แผนกคดีอาญาของผู้ดำรงตำแหน่งทางการเมือง รั่วไหลก่อนการอ่านคำพิพากษาว่า โดยส่วนตัวไม่คิดว่ากระแสข่าวดังกล่าวเป็นจริง เพราะเชื่อมั่นในระบบศาล ซึ่งการที่มีผู้ออกมาระบุถึงตัวเลขมติแต่ละครั้งก็มีทั้งตรงบ้าง ไม่ตรงบ้าง แต่มั่นใจว่าประชาชนส่วนใหญ่ยังเชื่อมั่นในระบบศาลเช่นกัน ทั้งนี้ การที่มีผู้พยายามทำลายความน่าเชื่อถือของศาล สุดท้ายก็จะเสียหายทั้งระบบ จึงเป็นเรื่องที่ดีที่ประธานศาลฎีกา สั่งการให้ตรวจสอบเรื่องนี้ ส่วนจะมีการปรับปรุงองค์กรอิสระหรือไม่ ขณะนี้ยังไม่ได้มีการพูดคุยกัน แต่หากเห็นว่าองค์กรใดมีปัญหา หรือประชาชนส่วนใหญ่เห็นว่าหมดความจำเป็นก็ต้องปรับปรุงแก้ไข <persName>นายสุเทพ เทือกสุบรรณ</persName> กล่าวอีกว่า ในการประชุมคณะกรรมการอำนวยการแก้ไขปัญหาและพัฒนาประสิทธิภาพการให้บริการของท่าอากาศยานสุวรรณภูมิ ที่ประชุมเห็นว่ายังมีหลายเรื่องที่ควรแก้ไข โดยเฉพาะเรื่องของการให้บริการนักท่องเที่ยว การดูแลรักษาความปลอดภัยและการรักษาภาพพจน์ของประเทศ เพื่อไม่ให้นักท่องเที่ยวรู้สึกว่าไม่ได้รับความสะดวกสบาย ขณะเดียวกันอาจมีการตั้งสถานีตำรวจขึ้นที่ท่าอากาศยานสุวรรณภูมิเพื่อดูแลความปลอดภัยให้แก่ผู้เดินทาง ซึ่งการคัดเลือกบุคคลเข้าทำงานต้องมีการพิจารณาให้รอบคอบด้วย</p></body>
</news>
