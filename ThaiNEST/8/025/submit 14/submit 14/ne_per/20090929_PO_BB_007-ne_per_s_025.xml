<teiHeader>
<fileDesc>
<titleStmt>
  <title>รัฐรับยูเสดให้280ล้านผ่านกต.  ปัดไม่เกี่ยวทีวีดาวเทียมพธม.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/29/news_29548493.php?news_id=29548493  </bibl>
</sourceDesc>
</fileDesc>
</teiHeader>
<news>
<headline>รัฐรับยูเสดให้280ล้านผ่านกต.  ปัดไม่เกี่ยวทีวีดาวเทียมพธม.</headline>
<lead>รัฐบาลยอมรับ “ยูเสด” บริจาคเงินเพื่อพัฒนาประชาธิปไตยให้ประเทศไทย ขณะที่กลุ่มเสื้อแดงปูดส่งต่อให้เครือข่ายพันธมิตรทำโทรทัศน์ดาวเทียมช่องใหม่ ด้าน<persName>ปณิธาน</persName> - <persName>กษิต</persName> - สปน. เรียงหน้าออกโรงแจงไม่เกี่ยว ระบุเงินยังไม่ได้มอบให้กลุ่มไหน เหตุอยู่ระหว่างวางแผนโครงการ ด้าน “เพื่อไทย”ออกแถลงการณ์จวกนายกฯ ใช้เวทียูเอ็น บิดเบือน โจมตี ใส่ร้ายคู่แข่งการเมือง เตรียมจัดสัมมนาแจกแจงข้อเท็จจริง</lead>
<neck></neck>
<body><p><persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง กล่าวถึงกรณีนิตยสารไทม์ ระบุว่า สำนักงานพัฒนาระหว่างประเทศสหรัฐ หรือยูเสด (USAID) มอบเงินบริจาคเพื่อพัฒนาประชาธิปไตยให้กับประเทศไทย ว่า ตนเพิ่งอ่านข่าวนี้จึงยังไม่ทราบรายละเอียดว่าเงินบริจาคดังกล่าวเข้ามาได้อย่างไร ทางไหน แต่เข้าใจว่าคงเป็นเรื่องขององค์กรพัฒนาเอกชน(เอ็นจีโอ)</p>
<p>ส่วนกรณีที่มีข่าวว่ามีการนำเงินดังกล่าวไปให้กับทางสถานีทีวีดาวเทียมของ<persName>นางสาวสโรชา พรอุดมศักดิ์</persName> ซึ่งเกี่ยวข้องกับกลุ่มพันธมิตรประชาชนเพื่อประชาธิปไตยนั้น ตนตอบไม่ได้ เพราะไม่ทราบข้อเท็จจริง แต่ตราบใดที่ต่างประเทศไม่เข้ามาแทรกแซงกิจการภายในของไทย แต่เพื่อให้ความรู้เรื่องระบอบประชาธิปไตย ก็ไม่เป็นปัญหา ก็ต้องดูกันไป ขณะนี้ตนกำลังติดตามตรวจสอบ</p>
<p><persName>นายสุเทพ</persName>ตอบคำถาม กรณีมีข่าวว่าเงินดังกล่าวถูกใช้ไปแล้วแต่ไม่มีรายละเอียดว่าใช้อย่างไร ว่า เงินไม่ได้ให้ผ่านรัฐบาล จึงไม่สามารถต่อว่ารัฐบาลได้ “จะต้องไปดูว่าเขาให้เงินใครมา และเงินที่ได้นำไปใช้อะไร ใช้แล้วมีผลอะไร อย่าเพิ่งไปตกใจเพราะไม่รู้ว่าใครปล่อยออกมาก็ไม่ทราบ ซึ่งเรื่องนี้ตนจะตรวจสอบให้ได้ข้อเท็จจริง”</p>
<p>“<persName>ปณิธาน</persName>”รับยูเสดให้เงินเอ็นจีโอ</p>
<p><persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี กล่าวว่า ยูเสดได้ดำเนินกิจกรรมในไทย โดยมอบทุนสนับสนุนให้องค์กรต่างๆ มาอย่างต่อเนื่อง ส่วนใหญ่เป็นโครงการด้านสังคม แต่ภายหลังการรัฐประหารวันที่ 19 ก.ย. 2549 มีเครือข่ายภาคประชาสังคมของไทยไปพูดคุยกับผู้แทนยูเสดว่า ไทยต้องการพัฒนาระบบธรรมาภิบาล ทำให้ยูเสดตัดสินใจจัดสรรงบประมาณให้ 7 ล้านเหรียญสหรัฐ (ราว 280 ล้านบาท) ให้แก่องค์กรพัฒนาเอกชน สื่อมวลชน และองค์กรอิสระของไทย เพื่อไปดำเนินการพัฒนาระบบธรรมาภิบาลเป็นเวลา 5 ปี (2553-2558)
“ขณะนี้เม็ดเงินดังกล่าวยังไม่ถูกนำมาใช้ เพราะยูเสดอยู่ระหว่างการประเมินแผนงาน โดยแยกเป็นรายโครงการ คาดว่าในช่วงต้นปี 2553 จะมีการประสานมายังรัฐบาลไทย โดยกระทรวงการต่างประเทศ เพื่อกำหนดกรอบการทำงานว่าจะร่วมมือกันแค่ไหนร ซึ่งโดยหลักการเราเห็นด้วยที่จะมีการพัฒนาเพื่อยกระดับธรรมาภิบาลประเทศให้เข้มแข็งขึ้น แต่ในฐานะที่เราเป็นเจ้าบ้านก็ต้องเข้าไปควบคุม ดูแลให้เหมาะสมด้วย”</p>
<p>นายกฯไม่ขัดข้องแต่มีเงื่อนไขห้ามแทรกแซง</p>
<p><persName>นายปณิธาน</persName> กล่าวต่อว่า <persName>นายอภิสิทธิ์ เวชชาชีวะ</persName> นายกรัฐมนตรี ก็ไม่ขัดข้องที่ยูเสดสนับสนุนเงินให้เอ็นจีโอ แต่รัฐบาลจะมีการตั้งเงื่อนไขเพื่อไม่ให้สหรัฐเข้ามาแทรกแซงกิจการภายใน
“เรื่องนี้อยู่ในขั้นตอนการศึกษา และวางโครงการให้เป็นรูปธรรม ว่าจะมีการอนุมัติลงไปในส่วนใดบ้าง โดยมีวัตถุประสงค์สนับสนุนการทำงานขององค์กรอิสระภาคประชาสังคม เอ็นจีโอ และ สื่อมวลชน รวมถึงปัญหาใน 3 จังหวัดชายแดนภาคใต้ โดยรัฐบาลจะให้กระทรวงการต่าง ประเทศช่วยดูว่าควรช่วยเหลือในด้านใดบ้าง”</p>
<p>ด้าน<persName>นายกษิต ภิรมย์</persName> รมว.ต่างประเทศ กล่าวว่า การที่ยูเสดตัดสินใจให้เงินมาพัฒนาธรร มาธิบาลในไทยนั้น เป็นเรื่องปกติ เพราะที่ผ่านมารัฐบาลสหรัฐอเมริกาและองค์กรภาคประชาสังคมของสหรัฐ ก็ได้ส่งผู้เชี่ยวชาญด้านประชาธิปไตย สิทธิมนุษยชน มาให้คำปรึกษากับองค์กรต่างๆในไทยตลอดเวลาอยู่แล้ว</p>
<p><persName>นายจตุรงค์ ปัญญาดิลก</persName> รองปลัดสำนักนายกรัฐมนตรี (สปน.) ในฐานะโฆษกสปน. กล่าวว่ากรณีที่<persName>นายจตุพร พรหมพันธุ์</persName> แกนนำกลุ่มคนเสื้อแดงระบุว่าสปน.โอนงบ 300 ล้านบาทให้สถานีโทรทัศน์ดาวเทียมช่อง “ทีเอเอ็น” ที่มี<persName>น.ส.สโรชา พรอุดมศักดิ์</persName> แกนนำกลุ่มพันธมิตรฯเป็นผู้บริหารนั้น ไม่เป็นความจริง สปน. ไม่ได้เกี่ยวข้องกับสถานีโทรทัศน์ดาวเทียมช่องดังกล่าว</p>
<p>พรรคเพือไทยออกแถลงการณ์ตำหนินายกฯ</p>
<p>ที่พรรคเพื่อไทย วันเดียวกันนี้ได้มีการประชุมคณะทำงานด้านยุทธศาสตร์ของพรรค โดยมีการหยิบยกกรณีที่นายกฯ เดินทางไปปฏิบัติภารกิจที่องค์การสหประชาชาติ ขึ้นมาหารือด้วย ในที่สุดที่ประชุมมีมติออกแถลงการณ์ไม่เห็นด้วยต่อภารกิจดังกล่าวของนายกฯ
<persName>นายปลอดประสพ สุรัสวดี</persName> รองหัวหน้าพรรคเพื่อไทย ได้อ่านแถลง การณ์ว่า การเดินทางไปในฐานะผู้นำ ประเทศไทย แต่ล้มเหลว สูญเปล่า สิ้นเปลืองงบประมาณ ไม่คุ้มค่า ตามเหตุผลดังต่อไปนี้
1.ไม่ทำตัวเป็นผู้แทนของประเทศไทย แต่ทำตัวเสมือนเป็นหัวหน้าพรรคการเมืองเท่านั้น ชอบเล่นการเมืองตลอดเวลาไม่ว่าจะอยู่ในประเทศหรือต่างประเทศ ไม่รู้กาลเทศะ
2.นายกฯ ใช้เวทีโลกบิดเบือนข้อเท็จจริง ใส่ร้ายคู่แข่งทางการเมือง จ้องทำลาย <persName>พ.ต.ท.ทักษิณชินวัตร</persName> อดีตนายกฯ ในทุกโอกาส เอาการเมืองในประเทศไปประจานทำให้ประเทศเสียหาย ทั้งที่เมื่อ 3 ปีก่อนที่จะถูกปฏิวัติ <persName>พ.ต.ท.ทักษิณ</persName>ก็ไปที่นี้ แต่ไม่ขึ้นไปพูด
3.นายกฯ กล่าวอ้างถึงระบอบประชาธิปไตย สวยหรู แต่ข้อเท็จจริงที่ปฏิบัติในประเทศกลับตรงกันข้าม เช่น มีเอกสารและเทปที่นายกฯ ไปพูดที่มหาวิทยาลัยโคลัมเบีย ถึงการสมานฉันท์ การปรองดองของคนในชาติ การแก้รัฐธรรมนูญ เพื่อให้เป็นประชาธิปไตยอย่างแท้จริง แต่ไม่ได้ทำอย่างที่พูด เห็นได้ชัดเจนจากที่องค์กร
ยูเสด ได้ให้งบประมาณองค์กรเอกชนชาวพัฒนาประชาธิปไตยในประเทศไทย แสดงว่าไม่เชื่อมั่นประชาธิปไตยในประเทศไทยและอยู่ใต้ภาวการณ์ครอบงำของฝ่ายทหาร
4.นายกฯ ได้แสดงภาวะไร้ผู้นำชัดเจน โดยนิตยสารไทม์ แม็กกาซีน ได้แสดงบทความตีพิมพ์ว่า นายกฯ ของไทยเป็นเพียงคนกลางในการบริหารประเทศเท่านั้น คือไม่ได้เป็นผู้บริหารประเทศอย่างแท้จริง 5.นายกฯ ไปบรรยายที่มหาวิทยาโคลัมเบีย ไม่ได้พูดความจริง บิดเบือนข้อมูล ได้เสแสร้งว่าเป็นผู้ที่รักประชาธิปไตย และยังถือโอกาสดูถูกดูแคลนคนยากจนในภาคเหนือและภาคตะวันออกเฉียงเหนือ ในโอกาสเดียวกันได้ถือโอกาสโจมตีกลุ่มบุคคลชั้นสูงของประเทศไทย
ดังนั้นในเรื่องเหล่านี้ พรรคเพื่อไทยจะจัดสัมมนาวิชาการร่วมกับนักศึกษามหาวิทยาลัยโคลัมเบีย ผ่านระบบวีดิโอคอนเฟอเรนซ์ เพื่อแลกเปลี่ยนความคิดเห็น และแจกแจงข้อเท็จจริงให้ประชาชนได้รับทราบ โดยไม่มีการตัดต่อ บิดเบือน อย่างที่ปรากฏในประเทศไทยในขณะนี้
</p></body>
</news>
