<teiHeader>
<fileDesc>
<titleStmt>
  <title>ศาลปกครองกลาง ยกฟ้องในคดีขอให้มีการก่อสร้างลิฟท์และสิ่งอำนวยความสะดวกแก่คนพิการในระบบรถไฟฟ้า BTS.  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220259&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ศาลปกครองกลาง ยกฟ้องในคดีขอให้มีการก่อสร้างลิฟท์และสิ่งอำนวยความสะดวกแก่คนพิการในระบบรถไฟฟ้า BTS.</headline>
<lead></lead>
<neck></neck>
<body><p>ศาลปกครองกลางพิพากษายกฟ้อง กทม. ผู้ว่าราชการกรุงเทพมหานคร ผู้อำนวยการสำนักการโยธา และบริษัทระบบขนส่งมวลชนกรุงเทพ จำกัด(มหาชน) กรณีไม่สร้างลิฟท์และสิ่งอำนวยความสะดวกให้คนพิการ ในระบบรถไฟฟ้า BTS. องค์คณะผู้พิพากษาศาลปกครองกลาง อ่านคำพิพากษาในคดีที่<persName>นายสุภรธรรม มงคลสวัสดิ์</persName> <persName>นางสาวเสาวลักษณ์ ทองก๊วย</persName> และ<persName>นายพิเชฎฐ์ รักตะบุตร</persName> ยื่นฟ้อง กรุงเทพมหานคร ผู้ว่าราชการกรุงเทพมหานคร ผู้อำนวยการสำนักการโยธา และบริษัท ระบบขนส่งมวลชนกรุงเทพ จำกัด (มหาชน) ในความผิดที่ร่วมกันก่อสร้างระบบขนส่งมวลขนกรุงเทพมหานคร หรือระบบรถไฟฟ้า BTS. ซึ่งเป็นการเดินรถไฟฟ้าระบบรางที่มีตัวชานชลา สถานีและรางสูงจากพื้นถนนประมาณ 5-7 เมตร โดยไม่ได้มีการก่อสร้างลิฟท์และสิ่งอำนวยความสะดวกสำหรับคนพิการไม่ว่าจะเป็นอักษรวิ่ง และเสียงบอกชื่อสถานีหรือสิ่งอื่นที่เกี่ยวข้อง ทำให้ผู้ฟ้องคดีซึ่งเป็นคนพิการไม่ได้รับความสะดวกและจำเป็นต้องอาศัยการช่วยเหลือจากประชาชน โดยทั่วไปในการใช้บริการ ซึ่งในเรื่องนี้ผู้ฟ้องคดีได้เคยมีหนังสือร้องขอและมีการหารือกันหลายครั้ง แต่ผู้ถูกฟ้องคดีทั้งสี่ก็ไม่ได้ดำเนินการให้แต่อย่างใด จึงเป็นการละเลยต่อหน้าที่ตามที่กฎหมายกำหนดให้ต้องปฏิบัติหรือปฏิบัติหน้าที่ดังกล่าวล่าช้าเกินสมควร และขอให้ผู้ถูกฟ้องคดีทั้งสี่สร้างลิฟท์บริเวณสถานีและจัดให้มีสิ่งอำนวยความสะดวกให้แก่คนพิการทั้งบริเวณสถานีและบนขบวนรถด้วย โดยศาลปกครองกลางพิจารณาแล้วเห็นว่า เนื่องจากการดำเนินการก่อสร้างระบบรถไฟฟ้า BTS. ได้เริ่มดำเนินการมาตั้งแต่ปี 2535 ในลักษณะของสัญญาสัปทาน ซึ่งในขณะนั้นแม้จะมีพระราชบัญญัติการฟื้นฟูสมรรถภาพคนพิการ พ.ศ. 2534 ใช้บังคับ แต่กฎหมายดังกล่าวมิได้มีการกำหนดรายละเอียดของอาคาร สถานที่และยานพาหนะที่จะต้องจัดให้มีสิ่งอำนวยความสะดวกแก่คนพิการแต่อย่างใด ผู้ถูกฟ้องคดีทั้งสี่จึงไม่อาจทราบถึงลักษณะของอาคาร สถานที่และยานพาหนะที่จะต้องจัดให้มีสิ่งอำนวยความสะดวกแก่คนพิการได้ การออกแบบและดำเนินการก่อสร้างระบบรถไฟฟ้า BTS. ในช่วงเวลาดังกล่าว จึงต้องพิจารณาตามระเบียบกฎหมายที่เกี่ยวข้องในขณะนั้น รวมถึงความเหมาะสมด้านการลงทุนและผลกระทบด้านต่าง ๆ ในเมื่อขณะที่มีการสำรวจออกแบบและก่อสร้างระบบรถไฟฟ้า BTS. ไม่มีระเบียบกฎหมายกำหนดรายละเอียดในเรื่องดังกล่าวเอาไว้ การที่ผู้ถูกฟ้องคดีทั้งสี่ไม่ได้ก่อสร้างลิฟท์และสิ่งอำนวยความสะดวกแก่คนพิการดังกล่าว จึงเป็นการปฏิบัติตามอำนาจหน้าที่ที่ระเบียบกฎหมายในขณะนั้นใช้บังคับแล้ว และไม่อาจถือได้ว่าผู้ถูกฟ้องคดีทั้งสี่ละเลยต่อหน้าที่หรือปฏิบัติหน้าที่ล่าช้าแต่อย่างใด นอกจากนี้ในปัจจุบันผู้ถูกฟ้องคดีทั้งสี่ ได้ก่อสร้างลิฟท์และสิ่งอำนวยความสะดวกให้คนพิการตามสถานีใหญ่ ๆ 5 สถานี เพื่อช่วยอำนวยความสะดวกให้กับคนพิการเรียบร้อยแล้ว ส่วนสถานีที่เหลืออีก 18 สถานี อยู่ระหว่างการสำรวจเพื่อดำเนินการต่อไป</p></body>
</news>
