<teiHeader>
<fileDesc>
<titleStmt>
  <title>เล็งตั้ง สน.สุวรรณภูมิ ดับข่าวลักของนักท่องเที่ยว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-25 10:54:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22453  </bibl>
</sourceDesc>
</fileDesc>
</teiHeader>
<news>
<headline>เล็งตั้ง สน.สุวรรณภูมิ ดับข่าวลักของนักท่องเที่ยว</headline>
<lead></lead>
<neck></neck>
<body><p>วันนี้(25 ก.ย.) ที่ทำเนียบรัฐบาล <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ให้สัมภาษณ์ก่อนการประชุมคณะกรรมการอำนวยการแก้ไขปัญหาและพัฒนาประสิทธิภาพการให้บริการของสนามบินสุวรรณภูมิ ว่า การประชุมในครั้งนี้ปัญหาบางเรื่องได้ข้อสรุปไปก่อนหน้านี้แล้ว ส่วนอะไรที่ยังต้องทำต่อก็จะต้องไปปรึกษาหารือในคณะกรรมการ ซึ่งปัญหาภายในสนามบินสุวรรณภูมินั้น ตอนนี้ก็เริ่มเข้าท่าเข้าทางมากขึ้นแล้ว ส่วนที่ <persName>นายปิยะพันธ์ จำปาสุต</persName> ระบุว่า ขณะนี้ยังเป็นการทดลองเปิดใช้สนามบินสุวรรณภูมิ แต่จะมีการเปิดอย่างเป็นทางการในช่วงเดือน มี.ค.2553 นั้น ก็ใช้ไปก่อน แล้วค่อย ๆ แก้ปัญหาไป ในส่วนของการบริหารงานตนมองว่า ยังมีจุดบกพร่องหรือช่องโหว่อยู่บ้าง เช่น กรณีปัญหาสิ่งของผู้โดยสารหาย ซึ่งต้องไปดูแลจัดระบบกันให้ดี ทั้งนี้ปัญหาดังกล่าวตนเห็นด้วยว่า มันอยู่ที่ใครเป็นผู้รับผิดชอบในการว่าจ้างบริษัทเอกชนจากภายนอกมาดำเนินการจะต้องรับผิดชอบอย่างไร เพราะเป็นการทำให้เกิดปัญหาขโมยชุกชุม ซึ่งคงจะหยิบมาพูดกันในการประชุมครั้งนี้ด้วย   </p>
<p>ผู้สื่อข่าวถามว่าในฐานะที่ได้รับมอบหมายจากนายกฯให้แก้ไขปัญหา มีแนวทางที่จะปรับปรุงการบริหารจัดการในสนามบินสุวรรณภูมิอย่างไร <persName>นายสุเทพ</persName> กล่าวว่า ส่วนใหญ่เป็นเรื่องของการให้บริการสำหรับผู้เดินทาง ผู้ใช้บริการ การดูแลเรื่องการรักษาความปลอดภัย และเรื่องการรักษาภาพลักษณ์ของประเทศ ไม่ทำให้นักท่องเที่ยวรู้สึกว่าเจ้าหน้าที่เราไปรังแกเขา หรือไม่ให้ความสะดวกแก่เขา โดยจะตั้งสถานีตำรวจขึ้นเป็นการเฉพาะ ที่เรียกว่า สถานีตำรวจสุวรรณภูมิ นอกจากนี้ ยังต้องปรับปรุงการทำงานของเจ้าหน้าที่ศุลกากร สรรพาสามิต ที่ปฏิบัติหน้าที่ในสนามบินสุวรรณภูมิ.</p></body>
</news>
