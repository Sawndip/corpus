<teiHeader>
<fileDesc>
<titleStmt>
  <title>ตัวแทนผู้ค้าสลากกินแบ่งรัฐบาลจังหวัดเลย  เรียกร้อง คกก.สลากกินแบ่งฯ ขอโควต้าสลากเพิ่ม  </title>
  <author>ชนินทร ล่งธง  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220274&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ตัวแทนผู้ค้าสลากกินแบ่งรัฐบาลจังหวัดเลย  เรียกร้อง คกก.สลากกินแบ่งฯ ขอโควต้าสลากเพิ่ม</headline>
<lead></lead>
<neck></neck>
<body><p>ตัวแทนผู้ค้าสลากกินแบ่งรัฐบาลจังหวัดเลย กว่า 100 คน เรียกร้องคณะกรรมการสลากกินแบ่งรัฐบาล ขอโควต้าสลากเพิ่มอีก 6 แสน ถึง 1 ล้าน 2 แสนฉบับ <persName>นายเจียง ภักดี</persName> อายุ 43 ปี ประธานสหกรณ์ผู้ค้าสลากกินแบ่งรัฐบาล จังหวัดเลย จำกัด กล่าวว่า จากการที่ คณะกรรมการสลากกินแบ่งรัฐบาล ได้มีมติให้พิมพ์สลากเพิ่มอีก 4 ล้านฉบับ โดยจัดสรรให้กับสมาคมทหารผ่านศึก 1 ล้าน 5 แสนฉบับ และสมาคมทหารผ่านศึกพิการ 1 ล้าน 1 แสนฉบับ ส่วนอีก 1 ล้าน 4 แสนฉบับที่เหลือนั้น ปรากฏว่าสหกรณ์ผู้ค้าสลากกินแบ่งรัฐบาล จังหวัดเลย ไม่มีสิทธิ์ได้รับทั้งที่เป็นผู้ผลักดันให้มีการพิมพ์สลากเพิ่ม ดังนั้นตนเองและตัวแทนจากสหกรณ์ผู้ค้าสลากกินแบ่งรัฐบาล จังหวัดเลย จำกัด กว่า 100 คน จึงเดินทางมาเพื่อเรียกร้องคณะกรรมการให้มีการพิจารณาจัดสรรโควต้าอีกครั้ง ทั้งนี้หากผลออกมาว่า สหกรณ์ผู้ค้าสลากกินแบ่งรัฐบาล จังหวัดเลย ไม่ได้โควต้าสลากกินแบ่งรัฐบาล ทางกลุ่มตัวแทนสหกรณ์จะเดินทางเข้าแจ้งความดำเนินคดีกับผู้อำนวยการสำนักงานสลากกินแบ่งรัฐบาล พร้อมคณะกรรมการทั้ง 9 คน ประธานสหกรณ์ผู้ค้าสลากกินแบ่งรัฐบาล จังหวัดเลย จำกัด กล่าวอีกว่า ที่ผ่านมา สหกรณ์ผู้ค้าสลากกินแบ่งรัฐบาล จังหวัดเลย ไม่เคยได้รับโควต้าใดๆ โดยต้องเดินทางมาซื้อสลากที่สี่แยกคอกวัว ในราคา 103 บาท ตลอด 3 ปีที่ผ่านมา ทั้งนี้เมื่อมีสลากที่เหลือจำนวน 1 ล้าน 4 แสนฉบับ พวกตนเองจึงขอเพียง 1 ล้าน 2 แสนฉบับ หรือ 6 พันเล่มเท่านั้น แต่หากไม่ได้จริงๆ สามารถยอมรับได้ที่ 3 พันเล่ม หรือจำนวน 6 แสนฉบับ</p></body>
</news>
