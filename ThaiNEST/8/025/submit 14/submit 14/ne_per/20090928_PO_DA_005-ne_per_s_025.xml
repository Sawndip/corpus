<teiHeader>
<fileDesc>
<titleStmt>
  <title>'กษิต'แจงกรณียูเสดส่งผู้เชี่ยวชาญ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-28 12:38:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22971  </bibl>
</sourceDesc>
</fileDesc>
</teiHeader>
<news>
<headline>'<persName>กษิต</persName>'แจงกรณียูเสดส่งผู้เชี่ยวชาญ</headline>
<lead></lead>
<neck></neck>
<body><p>วันที่ (28 ก.ย.) ที่กระทรวงการต่างประเทศ ผู้สื่อข่าวรายงานว่า <persName>นายกษิต ภิรมย์</persName> รมว.ต่างประเทศ ให้สัมภาษณ์ทางโทรศัพท์จากเมืองชิคาโก ประเทศสหรัฐอเมริกา ถึงกรณีที่นิตยสารไทม์ รายสัปดาห์ฉบับล่าสุด ระบุว่า สหรัฐอเมริกาวิตกกับสถานการณ์การเมืองในไทย โดยมอบเงินทุนจำนวนหนึ่งให้กับสำนักงานเพื่อการพัฒนาระหว่างประเทศสหรัฐ (ยูเสด USAID) เพื่อฟื้นฟูประชาธิปไตย ว่า ไม่มีอะไร สำนักงานยูเสดในประเทศไทยเป็นศูนย์กลางให้ความช่วยเหลือของภูมิภาคนี้อยู่แล้ว</p>
<p>โดยที่ผ่านมารัฐบาลสหรัฐฯ และองค์กรภาคประชาสังคมของสหรัฐฯ ได้ส่งผู้เชี่ยวชาญที่รู้เรื่องความเป็นประชาธิปไตย สิทธิมนุษยชน และเรื่องการมีส่วนร่วมมาบรรยาย ส่วนเงินที่ทางยูเสดให้มาไม่เกี่ยวกับการห่วงกังวลสถานการณ์การเมืองในไทย เพราะประเทศเราเป็นสังคมประชาธิปไตย ส่วนทางเขาก็มีประสบการณ์ มีผู้เชี่ยวชาญด้านการมีส่วนร่วมของภาคประชาสังคม และการกระจายอำนาจไปสู่ท้องถิ่น จึงมีมิตรจิตมิตรใจที่ดี โดยส่งผู้เชี่ยวชาญมาให้ความรู้ทุกระดับ ไม่ว่าจะเป็นพรรคการเมือง ข้าราชการประจำ คณะกรรมการการเลือกตั้ง รัฐสภา และภาควิชาการ ซึ่งเป็นเรื่องที่ทำมาอย่างต่อเนื่อง ไม่ได้มีอะไรสลับซับซ้อน.
</p></body>
</news>
