<teiHeader>
<fileDesc>
<titleStmt>
  <title>มาร์คปลดแอกเงินกู้กองทุนหมู่บ้าน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-29 20:03:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000114519  </bibl>
</sourceDesc>
</fileDesc>
</teiHeader>
<news>
<headline><persName>มาร์ค</persName>ปลดแอกเงินกู้กองทุนหมู่บ้าน</headline>
<lead></lead>
<neck></neck>
<body><p> <persName>นายอภิสิทธิ์ เวชชาชีวะ</persName> นายกรัฐมนตรี เปิดเผยภายหลังการประชุมครม.ว่า ที่ประชุมเห็นชอบให้จัดสรรเงินงบประมาณจากโครงการไทยเข้มแข็ง จำนวน 19,559.20 ล้านบาท เพื่อเพิ่มทุนให้กับกองทุนหมู่บ้านและชุมชนเมืองทั่วประเทศที่จดทะเบียนเป็นนิติบุคคลเรียบร้อยแล้ว ในอัตรา 200,000 บาท 400,000 บาทและ 600,000 บาท ตามจำนวนประชากรที่กำหนด</p>
<p>รวมทั้งให้ขยายเวลาชำระหนี้ให้กับสมาชิกออกไปอีก 1 ปี เป็น 2 ปี จากเดิม ที่กำหนดไว้ 1 ปี โดยขึ้นอยู่กับดุลยพินิจของคณะกรรมการกองทุนหมู่บ้าน ที่ผ่านมาปัญหาสำคัญของกองทุนหมู่บ้านฯคือต้องกู้ยืมเงินจากนอกระบบเพื่อนำมาใช้หนี้คืน กองทุนฯเมื่อครบกำหนดเวลา 1 ปี จากนั้นจึงกลับมากู้ยืมจากกองทุนฯออกไปใหม่ จึงทำให้กลายเป็นภาระของสมาชิกจำนวนมากที่ต้องกู้หนี้นอกระบบที่มีอัตราดอกเบี้ยแพงมาใช้คืนหนี้กองทุนฯ</p>
<p><persName>นายกอร์ปศักดิ์ สภาวสุ</persName> รองนายกรัฐมนตรี กล่าวว่า กองทุนฯที่มีสมาชิก 50-150 คน ได้เพิ่มทุนให้กองทุนละ 200,000 บาทซึ่งมีสมาชิกทั้งหมด 6.5 ล้านคน และส่วนใหญ่ 80% เป็นลูกหนี้ของกองทุนเพราะสามารถเข้าถึงแหล่งเงินทุน ได้มากกว่าแต่หากไม่ยืดเวลาชำระหนี้ให้จะทำให้กองทุนฯไม่มีเงินให้สมาชิกกู้อีกต่อไป ส่วนกองทุนฯที่มีสมาชิก 151-350 คน รัฐบาลจะเพิ่มทุนให้กองทุนละ 400,000 บาท ปัจจุบันมีสมาชิก 2.3 ล้านคน โดยเป็นลูกหนี้ประมาณ 50% ที่เหลืออีกประมาณ 1 ล้านคนยังเข้าไม่ถึงแหล่งเงินทุน ส่วนกองทุนฯที่มีสมาชิกตั้งแต่ 351-1,500 คน มีสมาชิก 2.3 ล้านคน แต่มีลูกหนี้เพียง 10% หรือกู้ได้แค่ 200,000 คนเท่านั้น รัฐบาลจึงเพิ่มให้อีก 600,000 บาท</p>
<p>ปัจจุบันมีกองทุนหมู่บ้านและชุมชนเมืองทั่วประเทศ 79,2558 กองทุน มีสมาชิก 10.40 ล้านคน และในปี 51 สามารถกู้เงินได้เพียง 6.51 ล้านคน หรือคิดเป็น 62.60% จากสถานการณ์ของกองทุนฯ ที่ไม่สามารถให้บริการสมาชิกได้อย่างครบถ้วนทำให้หมู่บ้านและชุมชนมีเงินกองทุนไม่เพียงพอและทั่วถึงต่อจำนวนสมาชิก จึงต้องเพิ่มทุนให้เพื่อแก้ไขปัญหา โดยยังมีกองทุนฯอีก 6,880 กองทุน ที่ยังไม่ได้จดทะเบียนจึ้งต้องดำเนินให้แล้วเสร็จก่อนจึงจะจัดสรรเงินเพิ่มทุนให้ได้ คาดว่าสมาชิกที่ขอกู้เงินนั้นจะได้รับเงินจริงๆตั้งแต่วันที่ 1 ธ.ค. 52 เป็นต้นไป</p>
<p> ที่ผ่านมารัฐบาลได้แก้ไขปัญหาให้กับเกษตรกรด้วยการมีโครงการประกันรายได้ให้กับเกษตรกร โดยการเพิ่มทุนฯครั้งนี้ถือว่าเป็นมาตรการส่วนหนึ่งที่จะช่วยแก้ไขปัญหาหนี้นอกระบบให้กับประชาชนในระดับล่าง เพราะปัญหาของกองทุนหมู่บ้านฯที่ผ่านมาเมื่อได้รับงบประมาณจากรัฐบาลกองทุนละ 1 ล้านบาทไปแล้ว ปรากฎว่าไม่สามารถกู้ได้ครบทุกคน ดังนั้นบางคนต้องไปกู้ยืมเงินจากนอกระบบ ขณะที่ตามเงื่อนไขแล้วสมาชิกต้องชำระหนี้คืนภายใน 1 ปี แต่ในความเป็นจริงปรากฎว่าเมื่อถึงเดือนที่ 11 ต้องไปกู้หนี้นอกระบบมาใช้คืนกองทุนฯโดยยอมเสียค่าดอกเบี้ยแพงถึง 3-4%</p>
<p>อย่างไรก็ตามที่ผ่านมามีการหารือกันมากในเรื่องของคุณภาพของกองทุนฯ จึงได้ใช้ผู้ว่างงานจากโครงการต้นกล้าอาชีพ 8,000 คนไปสำรวจรายละเอียดของแต่ละกองทุนว่าจะกำหนดกรอบในการให้กู้เงินจากการเพิ่มทุนให้ครั้งนี้อย่างไร ซึ่งผลสำรวจเบื้องต้นพบว่ามีสมาชิกที่ใช้เงินไม่เป็นไปตามวัตถุประสงค์น้อยมากเพียงแค่ 8.5% ขณะที่ส่วนใหญ่ที่ใช้ตามวัตถุประสงค์นั้นมี 20% ที่ได้กู้เงินไปเพื่อนำไปใช้ในชีวิตประจำวัน</p></body>
</news>
