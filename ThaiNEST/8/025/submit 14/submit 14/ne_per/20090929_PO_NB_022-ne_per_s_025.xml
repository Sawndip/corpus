<teiHeader>
<fileDesc>
<titleStmt>
  <title>นายกฯ แต่งตั้งพล.ต.อ.ปทีปเป็นรักษาราชการแล้ว  </title>
  <author>อังคณา ประเสริฐสังข์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209290179&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>นายกฯ แต่งตั้ง<persName>พล.ต.อ.ปทีป</persName>เป็นรักษาราชการแล้ว</headline>
<lead></lead>
<neck></neck>
<body><p>นายกรัฐมนตรี ระบุ ไม่จำเป็นต้องทำความเข้าใจกับ<persName>สมเด็จฮุนเซน</persName> และจะไม่ยอมให้ไทยเสียเปรียบกัมพูชา พร้อมตั้ง <persName>พล.ต.ปทีป</persName> เป็นรักษาราชการแทนผู้บัญชาการตำรวจแห่งชาติแล้ว <persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงกรณีที่ <persName>สมเด็จฮุนเซ็น</persName> นายกรัฐมนตรีกัมพูชา ประกาศพร้อมรบหากไทยรุกล้ำดินแดนบริเวณพื้นที่พิพาทเขาพระวิหารว่า ไม่มีอะไรน่ากังวล โดยเห็นว่าเป็นเรื่องปกติที่<persName>สมเด็จฮุนเซ็น</persName> มักให้สัมภาษณ์สื่อต่างชาติในลักษณะนี้ จึงไม่จำเป็นต้องต่อสายพูดคุย หรือให้<persName>นายสุเทพ เทือกสุบรรณ</persName> รองนายกรัฐมนตรี ไปทำความเข้าใจ แต่ยืนยันว่าไทยจะไม่ยอมเสียเปรียบกัมพูชา และจะไม่ยอมให้มีการยั่วยุ รวมถึงไม่ยอมให้มีการยกระดับปัญหา ซึ่งไทยจะแก้ไขปัญหาตามข้อตกลงของเจบีซี ทั้งนี้ได้มีการหารือกับเลขาธิการองค์การสหประชาชาติถึงเรื่องดังกล่าว เพื่อขอให้องค์การสหประชาชาติดูบทบาทของยูเนสโก เพราะเห็นว่าเป็นเงื่อนไขที่นำไปสู่ความขัดแย้งระหว่างไทยและกัมพูชา พร้อมทั้งเชื่อว่า เรื่องนี้ไม่น่าจะเกี่ยวข้องกับกรณีที่รัฐมนตรีว่าการกระทรวงการต่างประเทศเคยวิจารณ์ <persName>สมเด็จฮุนเซ็น</persName> และเชื่อว่า <persName>สมเด็จฮุนเซ็น</persName> จะมาร่วมการประชุมสุดยอดผู้นำอาเซียน ครั้งที่ 15 อย่างแน่นอน นายกรัฐมนตรี กล่าวอีกว่า ได้ลงนามแต่งตั้ง <persName>พล.ต.อ. ปทีป ตันประเสริฐ</persName> เป็นรักษาราชการแทนผู้บัญชาการตำรวจแห่งชาติแล้ว เริ่มตั้งแต่วันที่ 1 ตุลาคมนี้ ซึ่งขณะนี้ยังไม่มีการนัดประชุมคณะกรรมการนโยบายตำรวจแห่งชาติ หรือ ก.ต.ช. แต่เชื่อว่าจะไม่เกิดสุญญากาศ และพร้อมชี้แจง หากมีการฟ้องร้องว่าการแต่งตั้งรักษาราชการแทนผู้บัญชาการตำรวจแห่งชาติขัดต่อข้อกฎหมาย </p></body>
</news>
