<teiHeader>
<fileDesc>
<titleStmt>
  <title>ปธ.วิปรัฐบาล ย้ำต้องประชามติแก้รธน.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-27 15:12:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22813  </bibl>
</sourceDesc>
</fileDesc>
</teiHeader>
<news>
<headline>ปธ.วิปรัฐบาล ย้ำต้องประชามติแก้รธน.</headline>
<lead></lead>
<neck></neck>
<body><p>วันนี้(27 ก.ย.)<persName>นายชินวรณ์ บุณยเกียรติ</persName> ประธานคณะกรรมการประสานงาน(วิป)พรรคร่วมรัฐบาล กล่าวถึงกรณีที่พรรคภูมิใจไทย พรรคชาติไทยพัฒนา ฝ่ายค้าน และส.ว.คัดค้านแนวคิดให้ทำประชามติก่อนแก้ไขรัฐธรรมนูญ ว่า ตนอยากถามว่าจะให้ประชาชนเข้ามามีส่วนร่วมหรือไม่ และที่สำคัญข้อเสนอแก้รัฐธรรมนูญก็ออกมาจากพรรคร่วมรัฐบาล รวมถึงพรรคภูมิใจไทยเสนอเองว่าอยากให้มีการทำประชามติ ถ้าอยากแก้รัฐธรรมนูญ ก็ควรมาช่วยกันคิดหาวิธีที่จะทำให้สำเร็จด้วย แค่เสนอแต่ไม่ช่วยกันคิดหาวิธีแก้ปัญหา การหารือร่วมระหว่างนายกฯกับวิป 3 ฝ่าย วันที่ 1 ต.ค.นี้ คาดว่าน่าจะได้ความชัดเจนเรื่องประเด็น วิธี และการให้ประชาชนเข้ามามีส่วนร่วมในการแก้ไขรัฐธรรมนูญครั้งนี้</p>
<p>ประธานวิปรัฐบาล กล่าวอีกว่า สำหรับการทำประชามติ ควรทำก่อนยกร่างแก้ไขรัฐธรรมนูญ เพราะสามารถทำให้เสร็จภายในระยะเวลา 120 วันตามที่กำหนดไว้ใน พ.ร.บ.ประชามติซึ่งอยู่ระหว่างรอประกาศราชกิจจานุเบกษา เพื่อนำมาบังคับใช้ได้ แต่ถ้ามาทำประชามติทีหลังยกร่างเสร็จก็จะไม่รู้ว่าจะใช้เวลาในการจัดทำกี่วัน โดยคำถามที่จะใช้ในการทำประชามติควรจะเป็นคำถามง่ายๆ ในประเด็นที่เป็นปมขัดแย้งอยู่ในปัจจุบัน ซึ่งดีกว่าการถามเป็นรายมาตราซึ่งจะทำให้ชาวบ้านสับสน ยืนยันว่าน่าจะแก้ไขรัฐธรรมนูญเสร็จภายในเวลา 6 เดือน.
</p></body>
</news>
