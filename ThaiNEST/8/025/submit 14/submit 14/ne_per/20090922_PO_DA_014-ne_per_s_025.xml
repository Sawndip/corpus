<teiHeader>
<fileDesc>
<titleStmt>
  <title>ทนาย ป.ป.ช.เตรียมยื่นแถลงปิดคดีหวยบนดิน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-22 16:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21907  </bibl>
</sourceDesc>
</fileDesc>
</teiHeader>
<news>
<headline>ทนาย ป.ป.ช.เตรียมยื่นแถลงปิดคดีหวยบนดิน</headline>
<lead>เตรียมยื่นแถลงปิดคดีหวยบนดิน รวม 9 ข้อ ก่อนนัดฟังคำตัดสิน 30 ก.ย. เผยรัฐบาล ”<persName>ทักษิณ</persName>” ทำรัฐขาดทุน 7-8 งวด ประมาณ 900 ล้าน</lead>
<neck></neck>
<body><p>เมื่อวันที่ 22 ก.ย. <persName>นายสิทธิโชค ศรีเจริญ</persName> ประธานกรรมการมรรยาท สภาทนายความ ผู้รับผิดชอบฟ้องคดีทุจริตโครงการออกสลากเลขท้ายพิเศษ 2 และ 3 ตัว (หวยบนดิน) ให้กับ ป.ป.ช. กล่าวถึง การยื่นคำแถลงปิดคดี ก่อนที่ศาลฎีกาแผนกคดีอาญาของผู้ดำรงตำแหน่งทางการเมืองซึ่งนัดฟังคำพิพากษาในวันที่ 30 ก.ย.นี้ ว่า ทีมทนายความโจทก์ จะยื่นคำแถลงปิดคดีในวันที่ 23 ก.ย. รวม 9 ข้อ อาทิ การดำเนินโครงการออกสลากฯ นั้น ไม่ชอบด้วยกฎหมาย เป็นการออกสลากที่ไม่ถูกต้องตามที่ พ.ร.บ.สำนักงานสลากกินแบ่งรัฐบาล พ .ศ.2517 กำหนดไว้ ซึ่งการออกสลากหวยบนดินดังกล่าว นอกจากจะขัด พ.ร.บ.สำนักงานสลากฯ แล้ว ยังปรากฏว่า ช่วงที่มีการออกสลากบางงวดในยุครัฐบาล พ.ต.ท.ทักษิณ ขาดทุน 7-8 งวด ประมาณ 900 ล้านบาท ทั้งที่ลักษณะการออกสลากตามกฎหมายนั้น รัฐจะได้กำไรอย่างเดียว ส่วนที่มีความพยายามแก้กฎหมายเพื่อจะออกสลาก ก็ไม่ได้ทำให้การกระทำที่เกิดขึ้นพ้นความผิดได้  </p>
<p>ผู้สื่อข่าวรายงานว่า สำหรับคดีนี้ ป.ป.ช.ยื่นฟ้องจำเลยรวม 47 คน ประกอบด้วย ครม.ชุดรัฐบาล <persName>พ.ต.ท.ทักษิณ</persName> และผู้บริหารสำนักงานสลากกินแบ่งรัฐบาล ขณะที่ <persName>พ.ต.ท.ทักษิณ</persName> ที่ถูกฟ้องเป็นจำเลยที่ 1 ศาลสั่งจำหน่ายคดีชั่วคราว เนื่องจากหลบหนีคดี โดยจำเลยทั้งหมดถูกยื่นฟ้องในความผิดฐานปฏิบัติหน้าที่มิชอบ ร่วมกันยักยอกทรัพย์ และละเว้นการเรียกเก็บภาษี ตามประมวลกฎหมายอาญา มาตรา 147, 152–154, 157 และความผิดตาม พ.ร.บ.ว่าด้วยความผิดของพนักงานในองค์การ หรือหน่วยงานของรัฐ พ.ศ.2502 ซึ่ง ป.ป.ช.ขอให้ศาลสั่งจำเลยทั้งหมดร่วมกันชดใช้เงินจำนวน 14.8 หมื่นล้านบาทเศษ ให้กับสำนักงานสลากฯ ผู้เสียหายด้วย </p>
<p>อย่างไรก็ตาม คดีหวยบนดิน ศาลได้สั่งกำชับห้ามจำเลยทั้งหมดเดินทางออกนอกประเทศจนกว่าจะมีคำพิพากษา หลังจากที่ก่อนหน้าคดีทุจริตกล้ายาง ปรากฏว่า <persName>นายอดิศัย โพธารามิก</persName> อดีต รมว.พาณิชย์ จำเลยที่ 5 ไม่ได้เดินทางมาฟังคำพิพากษาในครั้งแรก โดยให้ทนายความยื่นคำร้องต่อศาลช่วงเช้าวันที่ 17 ส.ค. ก่อนที่ศาลนัดอ่านคำพิพากษาในเวลา 14.00 น. จนศาลต้องเลื่อนคำพิพากษาออกไป.
</p></body>
</news>
