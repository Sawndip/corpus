<teiHeader>
<fileDesc>
<titleStmt>
  <title>รบ.รับยูเสดดำเนินกิจกรรมในไทยจริง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-28 20:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23024  </bibl>
</sourceDesc>
</fileDesc>
</teiHeader>
<news>
<headline>รบ.รับยูเสดดำเนินกิจกรรมในไทยจริง</headline>
<lead></lead>
<neck></neck>
<body><p>วันนี้(28 ก.ย.) ที่ทำเนียบรัฐบาล <persName>นายปณิธาน วัฒนายากร</persName> รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี กล่าวถึงกรณีนิตยสารไทม์ออกมาเปิดเผยข้อมูลว่าสำนักงานเพื่อการพัฒนาระหว่างประเทศสหรัฐฯ (ยูเสด) ได้มอบทุนสนับสนุนเพื่อการฟื้นฟูและพัฒนาประชาธิปไตยให้แก่ไทย ว่า ยูเสดได้ดำเนินกิจกรรมในไทย และมอบทุนสนับสนุนให้องค์กรต่างๆ อย่างต่อเนื่อง ซึ่งส่วนใหญ่เป็นโครงการด้านสังคม แต่ภายหลังการรัฐประหารวันที่ 19 ก.ย. 2549 คนไทยจำนวนหนึ่งที่อยู่ในรูปเครือข่ายภาคประชาสังคมได้ไปพูดคุยกับผู้แทนยูเสดว่า ไทยต้องการพัฒนาระบบธรรมาภิบาล ทำให้ยูเสดตัดสินใจจัดสรรงบประมาณให้ 7 ล้านเหรียญสหรัฐฯ (ประมาณ 280 ล้านบาท) ให้แก่องค์กรพัฒนาเอกชน (เอ็นจีโอ) สื่อมวลชน และองค์กรอิสระของไทย ดำเนินการพัฒนาระบบธรรมาภิบาลเป็นเวลา 5 ปี (ปี 2553-2558) </p>
<p>'ขณะนี้เม็ดเงินดังกล่าวยังไม่ถูกนำมาใช้ เพราะยูเสดอยู่ระหว่างการประเมินแผนงาน โดยแยกเป็นรายโครงการ คาดว่าในช่วงต้นปี 2553 จะมีการประสานงานกับรัฐบาลไทย โดยกระทรวงการต่างประเทศ เพื่อกำหนดกรอบในการเข้ามาทำงานว่าจะร่วมมือกันแค่ไหนอย่างไร ซึ่งโดยหลักการเราเห็นด้วยที่จะมีการพัฒนาและยกระดับธรรมาภิบาลให้เข้มแข็งขึ้น แต่ในฐานะที่เราเป็นเจ้าบ้านก็ต้องไปควบคุม ดูแลให้เหมาะสมกับระบอบประชาธิปไตยของไทย' <persName>นายปณิธาน</persName> กล่าว</p>
<p>ผู้สื่อข่าวถามว่า รัฐบาลจำเป็นต้องทำหนังสือประท้วงการเข้ามายุ่งกับกิจการของไทยหรือไม่ <persName>นายปณิธาน</persName>กล่าวว่า ไม่จำเป็น เพราะขณะนี้เป็นเรื่องชัดเจนว่ายูเสดเคยให้ทุนพัฒนาและช่วยเหลือองค์กรของไทยในเรื่องอื่นๆ อยู่แล้ว แต่ไม่จำเป็นว่าเมื่อเสนออะไรมาแล้วเราต้องรับทั้งหมด เรามีสิทธิตั้งเงื่อนไขกลับไปได้ เพราะเราเป็นเจ้าของประเทศ.
</p></body>
</news>
