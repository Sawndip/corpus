<teiHeader>
<fileDesc>
<titleStmt>
  <title>กห.ตั้งองค์การมหาชนผลิตอาวุธป้อนกองทัพ เล็งขายตลาดอาเซียน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/25/news_29532357.php?news_id=29532357  </bibl>
</sourceDesc>
</fileDesc>
</teiHeader>
<news>
<headline>กห.ตั้งองค์การมหาชนผลิตอาวุธป้อนกองทัพ เล็งขายตลาดอาเซียน</headline>
<lead>กระทรวงกลาโหมตั้งองค์การมหาชนผลิตอาวุธป้อนกองทัพ เตรียมส่งขายทำตลาดอาเซียน เผย "จรวดหลายลำกล้อง" สินค้าล็อตแรกขายกองทัพบก งบ 2 พันล้าน รองรับกองพันใหม่ปี 54 ทบ.เงื้อค้างลงนาม “รถเกราะล้อยางยูเครน” กลัวพิษ ม.190 กห. แจง ให้ ครม.อนุมัติซื้ออาวุธหมื่นล้าน เป็นเรื่องเก่าใน พ.ร.บ.งบฯ แค่ให้รัฐบาลเห็นชอบหลังจากคัดเลือกบริษัท</lead>
<neck></neck>
<body><p><persName>พล.อ.อ.ธเรศ ปุณณศรี</persName> ประธานคณะกรรมการเทคโนโลยีป้องกันประเทศ องค์การมหาชน (สปท.) <persName>พล.ท.ดร.ฐิตินันท์ ธัญญศิริ</persName> ผู้อำนวยการสถาบันเทคโนโลยีป้องกันประเทศ ร่วมกันแถลงข่าวเปิดตัวสถาบันเทคโนโลยีป้องกันประเทศ ซึ่งเปิดดำเนินการมาตั้งแต่วันที่ 1 ม.ค.2552 ซึ่งถือเป็นหน่วยขึ้นตรงใหม่ในสังกัดกระทรวงกลาโหม โดยมีรูปแบบการทำงานแบบเอกชน
<persName>พล.อ.อ.ธเรศ</persName> กล่าวว่า สถาบันเทคโนโลยีป้องกันประเทศ (องค์การมหาชน) เป็นหน่วยงานแรกของกระทรวงกลาโหม ซึ่งเป็นนิติบุคคลภายใต้การกำกับดูแลของ รมว.กลาโหม มีภารกิจสำคัญในการวิจัยพัฒนาด้านยุทโธปกรณ์ที่นำไปสู่การผลิตเพื่อใช้งานในกองทัพ เป็นการพึ่งพาตนเองในด้านยุทโธปกรณ์เพื่อเสริมสร้างความมั่นคงของประเทศอย่างยั่งยืน เป็นประโยชน์ต่อประชาชนไทยทั้งด้านเศรษฐกิจสังคมที่เป็นรูปธรรม ซึ่งหลายประเทศก็ได้ดำเนินการมาก่อนหน้านี้แล้วเพื่อลดค่าใช้จ่าย ขณะที่ประเทศไทยยังจัดหายุทโธปกรณ์ส่วนใหญ่จากต่างประเทศถึง 90%
“สถานะขององค์การ คือ องค์กรเอกชน ต้องมีผลประกอบการเช่นเดียวกับบริษัทเอกชน ซึ่งเราต้องสร้างให้ลูกค้าไว้เนื้อเชื่อใจให้มากที่สุด เพื่อที่จะเปิดตลาดออกไป และให้องค์กรอยู่ได้ ส่วนการจะนำเข้าตลาดหลักทรัพย์หรือไม่ ก็ต้องพิจารณาจากผลประกอบการ ถ้าคณะกรรมการเห็นว่าสามารถดำเนินการได้ก็ขึ้นอยู่กับคณะกรรมการ ซึ่งมีการกำหนด กฎ ระเบียบ ในการปฏิบัติอยู่แล้ว” <persName>พล.อ.อ.ธเรศ</persName> กล่าว</p>
<p>ทำจรวดหลายลำกล้องใช้ใน ทบ.</p>
<p><persName>พล.ท.ฐิตินันท์</persName> กล่าวว่า แผนงานที่สำคัญในระยะแรก คือ การวิจัยและพัฒนาจรวดหลายลำกล้อง ตามแผนแม่บทการวิจัยและพัฒนาจรวดเพื่อความมั่นคงของกระทรวงกลาโหม ซึ่งได้ดำเนินการวิจัยมาตั้งแต่ปี 2549 รวมระยะเวลาดำเนินการไปแล้ว 5 ปี ซึ่งในชุดแรกจะดำเนินการแล้วเสร็จและนำเข้าประจำการในกองทัพบกในช่วงปลายปีงบประมาณ 2554 และตามแผนยุทธศาสตร์การพัฒนากองทัพ จะมีการจัดตั้งกองพันจรวดหลายลำกล้องขึ้นในกองพลปืนใหญ่ต่อสู้อากาศยาน จรวดชุดแรกก็จะเข้าประจำการในกองร้อยแรก จำนวน 9 ชุดยิง ชุดยิงละ 10 นัด วงเงินรวม 2 พันล้านบาท ซึ่ง <persName>พล.อ.อนุพงษ์ เผ่าจินดา</persName> ผู้บัญชาการทหารบก ก็ให้ความสนใจ
<persName>พล.ท.ฐิตินันท์</persName> กล่าวว่า เมื่อเปรียบเทียบจากการยิงจากลำกล้องเดียวจะเห็นได้ว่าจรวดหลายลำกล้องที่สถาบันได้พัฒนาให้มี 4 และ 6 ลำกล้องจะมีอำนาจการยิงที่เหนือกว่า ซึ่งส่วนหนึ่งเป็นการพัฒนา วิจัย และได้รับการถ่ายทอดเทคโนโลยีจากมิตรประเทศให้กับเรา แต่ไม่สามารถบอกได้ เพราะเป็นเรื่องละเอียดอ่อน ในเบื้องต้นจะต้องมีการซื้อจรวดเหล่านั้นมาเป็นต้นแบบในการวิจัยก่อน จากนั้นเมื่อเราได้รับการถ่ายทอดเทคโนโลยีและผลิตเองได้ ก็จะดำเนินการผลิตเอง โดยใช้โรงงานอาวุธที่นครสวรรค์ ที่อยู่ระหว่างก่อสร้างผลิตจรวดเหล่านี้
“สินค้าที่เราผลิตออกมาต้องได้มาตรฐานและทำให้ลูกค้าไว้ใจ เริ่มต้นก็คือกองทัพบก ถ้าสินค้าได้มาตรฐาน คุณภาพดี ก็จะทำให้สั่งซื้อจากเราตลอด โดยวิธีการจัดหานั้น อยากให้กองทัพจัดหางบประมาณผูกพันไว้ จากนั้นองค์การก็จะเจรจากับกองทัพบกว่าในงบประมาณนั้นจะดำเนินการได้แค่ไหน เพื่อไม่ให้มีปัญหาเรื่องผลประกอบการและหนี้สิน เมื่อองค์การมีความเข้มแข็งมีกำไรก็ต้องดำเนินการวิจัย พัฒนา ยุทโธปกรณ์อื่นๆ อีกต่อไป และในอนาคตตลาดที่เราวางเป้าหมายไว้คือ ประเทศในกลุ่มอาเซียน ซึ่งหากตลาดในประเทศเรามั่นคง ต่อไปก็ต้องไปทำตลาดต่างประเทศ เบื้องต้นใช้งบประมาณในการดำเนินการ 617 ล้านบาท” <persName>พล.ท.ฐิตินันท์</persName> กล่าว</p>
<p>พัฒนาต่อยอดยุทโธปกรณ์เพื่อใช้งาน</p>
<p>ผอ.สถาบันเทคโนฯ กล่าวว่า เราจะวิจัยพัฒนาต่อยอดยุทโธปกรณ์ที่กองทัพดำเนินการมาแล้วให้นำไปสู่การผลิตเพื่อใช้งาน เช่นที่ผ่านมากองทัพเรือเคยวิจัยเรือดำน้ำขนาดเล็กไว้ เราก็จะนำมาดูเพื่อพัฒนาและผลิตเพื่อใช้ เพราะประโยชน์ในการใช้งานมีมากกว่างานทางด้านการทหาร เช่น สามารถสำรวจท่อส่งน้ำมันใต้ทะเลของ ปตท.ได้ หรือกรณีของจรวดเห่าไฟ ขนาด 2.75 นิ้ว ที่เป็นจรวดที่ยิงจากเฮลิคอปเตอร์สู่พื้นดินที่กองทัพอากาศเคยวิจัยไว้ก็สามารถนำมาพัฒนาต่อไปได้ เพราะบุคลากรขององค์กรมีความสามารถ มีทั้งพลเรือน 70 % และทหาร 30 %
เหตุที่จำนวนข้าราชการทหารที่เข้ามาอยู่น้อย เพราะการเป็นพนักงานขององค์กรต้องลาออกจากราชการก่อน ทำให้บางคนยังลังเล ทั้งที่หลายคนมีความรู้และเชี่ยวชาญ ทั้งที่ในกองทัพมีคนจบระดับดอกเตอร์และปริญญาโท มีความสามารถจำนวนมาก</p>
<p>สำหรับคณะกรรมการบริหารสถาบันฯ ประกอบด้วย <persName>พล.อ.อ.ธเรศ ปุณณศรี</persName> เป็นประธานคณะกรรมการ ส่วนคณะกรรมการประกอบด้วย <persName>พล.อ.อภิชาต เพ็ญกิตติ</persName> ปลัดกระทรวงกลาโหม <persName>พล.อ.รัชกฤต กาญจนวัฒน์</persName> เสนาธิการทหาร <persName>พล.อ.ประยุทธ์ จันทร์โอชา</persName> เสนาธิการทหารบก <persName>พล.ร.อ.รพล คำคล้าย</persName> เสนาธิการทหารเรือ และ <persName>พล.อ.อ.มานิต สพันธุพงษ์</persName> เสนาธิการทหารอากาศ</p>
<p>ซื้อรถยานเกราะชะงักติดปัญหา ม.190</p>
<p>แหล่งข่าวจากกลาโหม เปิดเผยถึง โครงการจัดหายานเกราะล้อยางจากประเทศยูเครนรุ่น BTR 3 E 1 ที่กองทัพบกจะจัดหาเข้าประจำการในกองพลทหารราบที่ 2 รักษาพระองค์ จำนวน 48 คัน มูลค่า 4,000 ล้านบาทนั้น ขณะนี้ได้ยังไม่มีความคืบหน้า หลังจากเกิดปัญหาบริษัทผู้ผลิตยังจัดหาอุปกรณ์และเครื่องยนต์จากประเทศเยอรมนีไม่ได้ ขณะที่การจัดหายุทโธปกรณ์หลายโครงการที่จะต้องลงนามสัญญาแบบรัฐต่อรัฐจะต้องชะลอไปก่อน เนื่องจากติดปัญหาจาก ม.190 ตามรัฐธรรมนูญ</p>
<p><persName>พ.อ.ธนาธิป สว่างแสง</persName> โฆษกกระทรวงกลาโหม กล่าวถึงกรณีที่ ครม.ได้พิจารณาอนุมัติโครงการของเหล่าทัพวงเงินกว่าหมื่นล้านบาทว่า ไม่ได้เป็นโครงการใหม่ แต่เป็นไปตาม พ.ร.บ.งบประมาณรายจ่ายประจำปี 2553 ที่ได้มีการอนุมัติไปแล้ว หากแต่ตามระเบียบโครงการที่วงเงินเกินกว่า 1 พันล้านบาท เมื่อเหล่าทัพได้พิจารณาคัดเลือกแบบ และบริษัทได้แล้วจะต้องนำเข้ามาให้ ครม.ชอบอีกครั้งภายใน 60 วัน ซึ่งการนำเข้า ครม.ครั้งที่แล้วไม่ได้เป็นการเร่งอนุมัติอย่างที่เป็นข่าว แต่เป็นไปตามระยะเวลาและขั้นตอนตามกฎหมายเท่านั้น</p></body>
</news>
