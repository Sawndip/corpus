<teiHeader>
<fileDesc>
<titleStmt>
  <title>ผู้ว่าฯกทม.เบรกกรมศุลกากร ขายรถดับเพลิง-อ้างยังเป็นคดี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/25/news_29532360.php?news_id=29532360  </bibl>
</sourceDesc>
</fileDesc>
</teiHeader>
<news>
<headline>ผู้ว่าฯกทม.เบรกกรมศุลกากร ขายรถดับเพลิง-อ้างยังเป็นคดี</headline>
<lead>ผู้ว่าฯกทม.เบรกกรมศุลกากร ขายรถดับเพลิง-อ้างยังเป็นคดี   "<persName>สุขุมพันธุ์</persName>" เผยทำหนังสือถึงกรมศุลกากร ขอให้ชะลอขายทอดตลาดรถดับเพลิงล็อต 2 ที่ค้างภาษี 117 ล้าน จอดอยู่ที่ท่าเรือแหลมฉบับ อ้างเหตุเป็นคดีฟ้องร้องยังอยู่ในชั้นศาล จึงไม่สามารถเอารถออกมาใช้ได้ "<persName>มาลินี</persName>" เผยตัวแทนสไตเออร์ฯ เตรียมบินมาเจรจากับผู้ว่าฯ กทม.ปลายเดือนต.ค.</lead>
<neck></neck>
<body><p>หลังจากกรมศุลกากร ทำหนังสือแจ้งกรุงเทพมหานคร (กทม.) ว่า เตรียมจะนำรถดับเพลิงของ กทม.จำนวน 199 คัน ที่จอดอยู่ในท่าเรือแหลมฉบัง ขายทอดตลาด เนื่องจากค้างภาษีนำเข้าและภาษีมูลค่าเพิ่ม รวมแล้วกว่าร้อยล้านบาท ล่าสุด วานนี้ (24 ก.ย.) <persName>ม.ร.ว.สุขุมพันธุ์ บริพัตร</persName> ผู้ว่าฯ กทม.เปิดเผยว่า ขณะนี้ กทม.ได้ทำหนังสือไปถึงกรมศุลกากร เพื่อขอให้ชะลอการดำเนินการดังกล่าว เพราะ กทม.ยังคงค้างจ่ายค่าภาษีหน้าท่าประมาณ 117 ล้านบาท ซึ่งขณะนี้เอกชนได้ฟ้องร้อง กทม.และเป็นคดีความกันอยู่ในชั้นศาล จึงยังไม่สามารถนำรถออกมาใช้ได้</p>
<p><persName>ม.ร.ว.สุขุมพันธุ์</persName> กล่าวอีกว่า ส่วนที่ กทม.ทำหนังสือถึงสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อสอบถามเรื่องที่ กทม.จะนำปัญหาเรื่องรถดับเพลิงเข้าสู่การพิจารณาของคณะอนุญาโตตุลาการ กรุงปารีส ประเทศฝรั่งเศส นั้น ป.ป.ช.มีความเห็นเป็นอย่างไรหรือมีข้อทักท้วงอย่างไรหรือไม่นั้น กทม.ได้มอบหมายให้สำนักงานกฎหมายและคดี ทำหนังสือสอบถาม และส่งเรื่องไปตั้งแต่สัปดาห์ที่ผ่านมา
ขณะนี้รอเพียงการตอบกลับมาจาก ป.ป.ช.ว่าเห็นด้วยหรือไม่ ซึ่งในระหว่างที่รอคำตอบ กทม.กำลังทำเรื่องขออนุมัติงบประมาณในการดำเนินการเข้าอนุญาโตตุลาการจากสภา กทม.</p>
<p>ส่วนจำนวนเงินขณะนี้ยังไม่ทราบชัดเจนว่าจะต้องใช้จำนวนเท่าไหร่เพราะทางอนุญาโตตุลาการจะคิดค่าใช้จ่ายเป็นจำนวน 10% ตามจำนวนมูลค่าที่ฟ้องร้อง ซึ่งจำนวนนี้ไม่รวมค่าดำเนินการว่าจ้างทนายเพื่อมาดำเนินการให้ กทม. โดยระหว่างนี้อยู่ในขั้นตอนกำหนดระเบียบ งบประมาณ ในการว่าจ้างทนายความ เนื่องจากการฟ้องร้องอนุญาโตตุลาการระหว่างประเทศ มีขั้นตอนกลไก วิธีการนำเสนอที่นักกฎหมายของไทยอาจไม่คุ้นเคย
ดังนั้นจึงเลี่ยงไม่ได้ที่ต้องอาศัยนักกฎหมายจากต่างประเทศที่มีประสบการณ์ในเรื่องดังกล่าว ทั้งนี้จะยังคงมีการจ้างทนายคนไทยในการดำเนินการฟ้องคดีด้วย</p>
<p>ด้าน <persName>พญ.มาลินี สุขเวชชวรกิจ</persName> รองผู้ว่าฯ กทม.ในฐานะประธานคณะกรรมการแก้ไขปัญหาข้อตกลงซื้อขายรถ เรือดับเพลิงและอุปกรณ์บรรเทาสาธารณภัย กล่าวว่า ขณะนี้ได้รับการประสานมาว่า ในช่วงปลายเดือนต.ค.นี้ บริษัท สไตเออร์ เดมเลอร์ พุค สเปเชียล ฟาห์ซอย์ จำกัด จะส่งตัวแทนมาเจรจากับผู้บริหาร กทม.อย่างเป็นทางการ หลังจากที่ <persName>ม.ร.ว.สุขุมพันธุ์</persName> เคยเดินทางไปเจรจากับผู้บริหาร บริษัท เจเนอรัลไดนามิกส์ บริษัทแม่ของบริษัท สไตเออร์ ที่ประเทศสหรัฐอเมริกามาแล้ว
</p></body>
</news>
