<teiHeader>
<fileDesc>
<titleStmt>
  <title>เครือข่ายแรงงานนอกระบบระดับชาติยื่น 6 ข้อเรียกร้องช่วยแรงงานนอกระบบ  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209290103&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>เครือข่ายแรงงานนอกระบบระดับชาติยื่น 6 ข้อเรียกร้องช่วยแรงงานนอกระบบ</headline>
<lead></lead>
<neck></neck>
<body><p>เครือข่ายแรงงานนอกระบบระดับชาติ ยื่นข้อเรียกร้องต่อคณะกรรมาธิการวิสามัญพิจารณาร่าง พ.ร.บ.คุ้มครองและส่งเสริมพัฒนาผู้รับงานไปทำที่บ้าน เพื่อให้กำหนดบทลงโทษผู้ฝ่าฝืนให้เป็นมาตรฐานเดียวกัน เครือข่ายแรงงานนอกระบบระดับชาติ นำโดย<persName>นายสมคิด ด้วงเงิน</persName> ประธานเครือข่ายฯ เข้ายื่นข้อเรียกร้องต่อ<persName>นายนริศ ขำนุรักษ์</persName> ประธานคณะกรรมาธิการวิสามัญพิจารณาร่าง พ.ร.บ.คุ้มครองและส่งเสริมพัฒนาผู้รับงานไปทำที่บ้าน โดยร่างกฎหมายดังกล่าวผ่านการพิจารณาวาระแรกของสภาผู้แทนราษฎรแล้ว และขณะนี้อยู่ระหว่างการตั้งคณะกรรมาธิการวิสามัญศึกษาฯ โดยเนื้อหาหลักของร่างกฎหมาย คือ การให้ความคุ้มครองแรงงานนอกระบบให้ได้รับความเป็นธรรมอย่างเท่าเทียมและเป็นไปตามหลักสากล ทั้งเรื่องค่าจ้าง การดูแลความปลอดภัย สวัสดิการที่สมควรได้รับ สำหรับข้อเสนอของเครือข่าย จำนวน 6 ข้อ ที่ได้จากการจัดเวทีสัมมนา พ.ร.บ.คุ้มครองและส่งเสริมพัฒนาผู้รับงานไปทำที่บ้าน เมื่อวันที่ 15 กันยายนที่ผ่านมา ซึ่งคณะกรรมาธิการแรงงาน ร่วมกับเครือข่ายจัดขึ้น โดยเรียกร้องให้มีการตั้งสำนักงานผู้รับงานไปทำที่บ้านในระดับจังหวัด เพื่อให้การดูแลช่วยเหลือผู้รับงานไปทำที่บ้าน เนื่องจากปัจจุบันมีผู้รับงานไปทำที่บ้านเพิ่มขึ้นจำนวนมาก ที่สำคัญยังเรียกร้องให้มีการกำหนดบทลงโทษผู้ที่ฝ่าฝืนกฎหมายคุ้มครองและส่งเสริมพัฒนาผู้รับงานไปทำที่บ้านไว้ด้วย เพื่อให้เป็นมาตรฐานเดียวกัน </p></body>
</news>
