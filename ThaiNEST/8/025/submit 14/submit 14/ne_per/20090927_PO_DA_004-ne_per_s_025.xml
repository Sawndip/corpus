<teiHeader>
<fileDesc>
<titleStmt>
  <title>'ยะใส'ฟันธง แก้รธน.ล่ม!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-27 16:14:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22816  </bibl>
</sourceDesc>
</fileDesc>
</teiHeader>
<news>
<headline>'<persName>ยะใส</persName>'ฟันธง แก้รธน.ล่ม!</headline>
<lead></lead>
<neck></neck>
<body><p>วันนี้(27 ก.ย.) <persName>นายสุริยะใส กตะศิลา</persName> ผู้ประสานงานพันธมิตรประชาชนเพื่อประชาธิปไตย กล่าวถึงเรื่องการแก้รัฐธรรมนูญ ว่า กำลังตกอยู่ในหลุมพรางของเกมการเมือง โดยเฉพาะบรรรดาพรรคการเมือง ทำให้กรอบและสาระการแก้ไขรัฐธรรมนูญที่ถกเถียงกันอยู่ในขณะนี้ ไม่ได้อยู่บนผลประโยชน์ของประชาชน และกำลังถูกลากไปเป็นเครื่องมือต่อรองทางการเมือง ดูได้จากการประชุมของวิป 3 ฝ่ายที่ยังไม่สามารถได้ข้อยุติ  ถ้าเป็นแบบนี้ไม่ว่ากระบวนการแก้ไขรัฐธรรมนูญจะได้ข้อยุติในรูปแบบใดก็ตาม ก็จะไม่จบและถูกลากเข้าไปเป็นส่วนหนึ่งของความขัดแย้งทางการเมือง แต่หากใช้วิธีแก้โดย สภาฯ ส.ส. ส.ว.ที่เข้าชื่อยื่นญัตติ ก็จะถูกประชาชนเข้าชื่อถอดถอนอีก เรื่องก็จะล่าช้าเพราะต้องส่งศาลรัฐธรรมนูญตีความ และกระบวนการแก้ไขรัฐธรรมนูญก็ต้องยุติไว้ก่อนเพราะไม่รู้ว่าจะขัดกับรัฐธรรมนูญหรือไม่</p>
<p>'ถ้าจะให้ดีควรตั้งคณะกรรมอิสระจากหลายฝ่ายขึ้นมาศึกษาและทบทวนการบังคับใช้รัฐธรรมนูญก่อนค่อยพิจารณาว่าจะแก้ไข้ปรับปรุงอย่างไร ถ้า ส.ส. ส.ว.สร้างกระบวนการมีส่วนร่วมและให้เกียรติประชาชนมากกว่านี้ ผมเชื่อว่าแรงต้านต่อการแก้ไขรัฐธรรรมนูญจะลดลง และจะทำให้กระบวนการแก้ไขรัฐธรรมนูญในอนาคตเป็นแนวทางสมาฉันท์มากกว่าแนวทางเผชิญหน้า' <persName>นายสุริยะใส</persName> กล่าว.
</p></body>
</news>
