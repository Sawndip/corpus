<teiHeader>
<fileDesc>
<titleStmt>
  <title>สธ.ยืนยัน ไม่พบการจัดซื้อเครื่องฆ่าเชื้อโรคด้วยรังสียูวี  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209290042&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สธ.ยืนยัน ไม่พบการจัดซื้อเครื่องฆ่าเชื้อโรคด้วยรังสียูวี</headline>
<lead></lead>
<neck></neck>
<body><p>รัฐมนตรีว่าการกระทรวงสาธารณสุข ยืนยัน ไม่พบการทุจริตการจัดซื้อเครื่องฆ่าเชื้อโรคด้วยรังสี UV <persName>นายวิทยา แก้วภราดัย</persName> รัฐมนตรีว่าการกระทรวงสาธารณสุข กล่าวถึงกระแสข่าวการทุจริตการจัดซื้อเครื่องฆ่าเชื้อโรคด้วยรังสีอัลตราไวโอเลต ในระบบเปิดกว่า 800 เครื่อง เป็นเงินกว่า 32 ล้านบาท ซึ่งเป็นงบประมาณของกระทรวงสาธารณสุข ภายใต้โครงการปฏิบัติการไทยเข้มแข็ง ขณะนี้ได้มีการตั้งกรรมการตรวจสอบ เพื่อดูว่าโรงพยาบาลแต่ละแห่งมีความจำเป็นหรือไม่ในการจัดซื้ออุปกรณ์ดังกล่าว ซึ่งการจัดซื้อถือเป็นสิทธิ์ของแต่ละโรงพยาบาลที่จะต้องประเมินว่ามีความจำเป็นที่ต้องใช้หรือไม่ เบื้องต้นตรวจสอบแล้วยังไม่พบการทุจริตเกิดขึ้น ทั้งนี้ยอมรับว่า มีกระแสข่าวที่มีนักธุรกิจบางรายพยายามจะขอเป็นผู้จัดจำหน่ายอุปกรณ์ดังกล่าว ซึ่งก็จะได้สั่งให้ตรวจสอบต่อไป <persName>นายวิทยา</persName> กล่าวอีกว่า จากการตรวจสอบในเบื้องต้น ยังไม่พบว่ามีนักการเมืองเข้ามามีส่วนเกี่ยวข้องกับเรื่องดังกล่าวตามที่เป็นข่าว แต่หากตรวจพบว่ามีการพยายามจะทุจริตในการจัดซื้ออุปกรณ์ดังกล่าว ก็จะต้องดำเนินคดีตามกฎหมายอย่างแน่นอน </p></body>
</news>
