<teiHeader>
<fileDesc>
<titleStmt>
  <title>นายกฯ กล่าวปาฐกถาเรียกความเชื่อมั่นนักลงทุนสหรัฐฯ ย้ำไทยพยายามฟื้นฟูเศรษฐกิจควบคู่การสร้างเสถียรภาพการเมือง  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220039&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>นายกฯ กล่าวปาฐกถาเรียกความเชื่อมั่นนักลงทุนสหรัฐฯ ย้ำไทยพยายามฟื้นฟูเศรษฐกิจควบคู่การสร้างเสถียรภาพการเมือง</headline>
<lead></lead>
<neck></neck>
<body><p>รัฐมนตรีว่าการกระทรวงการต่างประเทศ แถลงผ่านเว็บคอนเฟอเรนซ์ ระบุ นายกรัฐมนตรีกล่าวปาฐกถาต่อนักลงทุนสหรัฐอเมริกา เรียกความเชื่อมั่นภาพลักษณ์ไทยในสายตาต่างชาติ ย้ำไทยมีความพยายามฟื้นฟูเศรษฐกิจควบคู่การสร้างเสถียรภาพการเมือง <persName>นายอภิสิทธิ์ เวชชาชีวะ</persName> นายกรัฐมนตรี มอบหมายให้<persName>นายกษิต ภิรมย์</persName> รัฐมนตรีว่าการกระทรวงการต่างประเทศ แถลงข่าวผ่านระบบเว็บคอนเฟอเรนซ์ว่า นายกรัฐมนตรีได้พบกับนักลงทุน บริษัทนำเข้าสินค้าไทย และบริษัทหลักทรัพย์ต่างๆ พร้อมกล่าวปาฐกถาเพื่อเรียกความเชื่อมั่นและภาพลักษณ์ของประเทศ ในการเข้าร่วมประชุมสมัชชาสหประชาชาติ สมัยสามัญ ครั้งที่ 64 ณ นครนิวยอร์ก สหรัฐอเมริกา โดยระบุว่ารัฐบาลพยายามที่จะแก้ไขปัญหาทั้งด้านการฟื้นฟูเศรษฐกิจ และสร้างเสถียรภาพการเมืองควบคู่กันไป เพื่อสร้างความมั่นใจในการค้าการลงทุน โดยนายกรัฐมนตรียังย้ำว่า สถานการณ์การเมืองไทยเป็นไปตามระบอบประชาธิปไตย ที่เน้นความสมานฉันท์ ซึ่งเรื่องของความเห็นต่างก็ได้ตั้งคณะทำงานขึ้นมา เพื่อศึกษาและเสนอแนวทางแก้ไขปัญหาแล้ว โดยหลังกลับจากสหรัฐอเมริกา จะมีการพิจารณาข้อเสนอในการแก้ไขรัฐธรรมนูญกับทุกฝ่ายที่เกี่ยวข้อง ซึ่งแสดงให้เห็นว่ารัฐบาลพยายามที่จะแก้ไขปัญหาการเมืองด้วยวิถีทางรัฐสภา อย่างไรก็ตามในวันพรุ่งนี้ (23 ก.ย.52) นายกรัฐมนตรีมีภารกิจเข้าร่วมประชุมสมัชชาสหประชาชาติ พร้อมกับผู้นำประเทศต่างๆ โดย<persName>นายบารัค โอบามา</persName> ประธานาธิบดีสหรัฐอเมริกา จะเลี้ยงอาหารค่ำรับรองผู้นำจากประเทศต่างๆ ซึ่งถือเป็นโอกาสที่นายกรัฐมนตรีจะได้พบกับผู้นำสหรัฐอเมริกาด้วย </p></body>
</news>
