<teiHeader>
<fileDesc>
<titleStmt>
  <title>รับคดีหลอกชาวบ้านใช้ที่ดินค้ำประกันผู้ต้องหา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-25 18:09:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22525  </bibl>
</sourceDesc>
</fileDesc>
</teiHeader>
<news>
<headline>รับคดีหลอกชาวบ้านใช้ที่ดินค้ำประกันผู้ต้องหา</headline>
<lead>ทุจริตจัดซื้อเรือตรวจการณ์-รุกป่าที่หัวหินทำสนามกอล์ฟ เป็นคดีพิเศษ</lead>
<neck></neck>
<body><p>วันนี้ (25 ก.ย.) ผู้สื่อข่าวรายงานว่า ที่ห้องประชุมคณะรัฐมนตรี ตึกสำนักเลขาธิการคณะรัฐมนตรี (สลค.) ได้มีการประชุมคณะกรรมการคดีพิเศษ (กคพ.) ครั้งที่ 8/2552 ซึ่งมี <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง โดยใช้เวลานานประมาณ 1 ชั่วโมง ทั้งนี้ ที่ประชุมได้พิจารณากรณีที่ประชาชนใน อ.โคกสำโรง จ.ลพบุรี ถูกกลุ่มนายหน้าแสดงข้อความเป็นเท็จ หลอกลวงให้นำหลักฐานทางที่ดินไปเป็นหลักทรัพย์ในการประกันตัวผู้ต้องหาในคดีอาญา ที่อยู่ในอำนาจศาล โดยให้ผลประโยชน์ตอบแทนเล็กน้อย แต่ภายหลังผู้ต้องหาหลบหนีไปทั้งหมด ทำให้ต้องถูกยึดที่ดินไปขายทอดตลาด ซึ่งทางการสืบสวนพบว่า มีมูลความผิดในเรื่องฉ้อโกงประชาชน และอาจเป็นความผิดฐานช่วยเหลือให้ผู้ต้องหารอดพ้นจากการคุมขังตามอำนาจศาล ดังนั้น คณะกรรมการฯ จึงมีมติรับเป็นคดีพิเศษ เพราะเห็นว่า เป็นเรื่องที่อาจกระทบต่อความสงบเรียบร้อย และมีการกระทำเป็นขบวนการ สร้างความเสียหายต่อความเชื่อมั่นในกระบวนการยุติธรรม</p>
<p>อีกทั้ง ที่ประชุมยังมีมติรับกรณีที่มีกลุ่มผู้มีอิทธิพลสมคบกับข้าราชการระดับสูงของกระทรวงทรัพยากรธรรมชาติและสิ่งแวดล้อม จัดตั้งบริษัทเพื่อทุจริตจัดซื้อจัดจ้างเรือตรวจการณ์ และทุ่นจอดเรือโดยไม่ถูกต้องกฎหมาย และทุจริตนำทรัพย์เรือยนต์ตรวจการณ์ของราชการไปเป็นประโยชน์ส่วนตัว เป็นคดีพิเศษ เพราะเห็นว่า เป็นเรื่องที่มีความซับซ้อน จึงต้องใช้วิธีการสืบสวนสอบสวนเป็นพิเศษ และเข้าข่ายผู้ทรงอิทธิพลเป็นตัวการ </p>
<p>นอกจากนี้ คณะกรรมการฯ ได้พิจารณาคดีที่กรมป่าไม้ร้องขอให้ตรวจสอบสนามกอล์ฟแห่งหนึ่ง ใน อ.หัวหิน จ.ประจวบคีรีขันธ์ อาจมีการออกเอกสารสิทธิ์โดยมิชอบทับซ้อนกับเขตปริมณฑลเขา ทับลำห้วยตามธรรมชาติ และมีการเปลี่ยนแปลงทางน้ำไหลตามธรรมชาติ ซึ่งจากการสืบสวนพบว่า มีมูลความผิดทางอาญาฐานก่อสร้าง แผ้วถาง เผาป่า หรือกระทำการใด ๆ ที่เป็นการทำลายป่า หรือเข้ายึดถือครอบครองป่า เพื่อตนเอง หรือผู้อื่น ตาม พ.ร.บ.ป่าไม้ พ.ศ.2484 จึงมีมติรับเป็นคดีพิเศษ เพราะเห็นว่า เป็นเรื่องที่อาจกระทบอย่างรุนแรงต่อทรัพยากรธรรมชาติและสิ่งแวดล้อมของประเทศ อีกทั้งเข้าข่ายผู้ทรงอิทธิพลเป็นตัวการ.
</p></body>
</news>
