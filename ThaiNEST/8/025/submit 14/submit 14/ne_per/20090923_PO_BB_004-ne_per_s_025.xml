<teiHeader>
<fileDesc>
<titleStmt>
  <title>ไฟเขียวซื้ออาวุธหมื่นล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/23/news_29514477.php?news_id=29514477  </bibl>
</sourceDesc>
</fileDesc>
</teiHeader>
<news>
<headline>ไฟเขียวซื้ออาวุธหมื่นล้าน</headline>
<lead>ครม.ไฟเขียวกองทัพจัดซื้อ “ยานยนต์-เรือดำน้ำและเฮลิคอปเตอร์ปราบเรือดำน้ำ-เรือตรวจการณ์” มูลค่ากว่าหมื่นล้านบาท พร้อมอนุมัติงบ 81 ล้านให้ สตช.ซื้ออุปกรณ์ควบคุมม็อบ “<persName>สุเทพ</persName>” ป้อง กห.ไม่ได้ลักไก่ของบก่อนสิ้นปีงบประมาณ ด้าน ป.ป.ช.เลื่อนชี้มูลคดี “พระวิหาร” เป็น 29 ก.ย. เผยแยกวินิจฉัยรายบุคคลเสร็จแค่ 12 คน จากผู้ถูกกล่าวหาทั้งหมด 44 คน</lead>
<neck></neck>
<body><p><persName>นายศุภชัย ใจสมุทร</persName> รองโฆษกประจำสำนักนายกรัฐมนตรี แถลงผลการประชุม ครม.ที่มี<persName>นายสุเทพ เทือกสุบรรณ</persName> รองนายกรัฐมนตรี รักษาการนายกรัฐมนตรี เป็นประธาน วานนี้ (22 ก.ย.) ว่า ครม.ได้อนุมัติก่อหนี้ผูกพันข้ามปีงบประมาณให้กับกระทรวงกลาโหม (กห.) โดยอนุมัติให้กองทัพเรือ จัดซื้อเรือดำน้ำและเฮลิคอปเตอร์ปราบเรือดำน้ำ วงเงิน 989 ล้านระยะเวลาดำเนินการ 3 ปี ตั้งแต่ปีงบประมาณ 2552-2554</p>
<p>ทั้งนี้ กระทรวงกลาโหมรายงานว่า โครงการดังกล่าวเป็นการพัฒนาเฮลิคอปเตอร์ปราบเรือดำน้ำแบบ SEA HAWK ของกองทัพเรือที่มีประจำการอยู่จำนวน 6 เครื่อง ให้มีขีดความสามารถพร้อมสมบูรณ์ตามที่ได้กำหนดไว้ในความต้องการในการปฏิบัติภารกิจปราบเรือดำน้ำ ร่วมกับเรือรบผิวน้ำของกองทัพเรือ ในบทบาทการป้องกันอธิปไตยของชาติทางทะเล และป้องกันปราบปรามการใช้เรือดำน้ำของฝ่ายตรงกันข้ามได้อย่างมีประสิทธิภาพ</p>
<p>นอกจากนี้ ยังอนุมัติให้กองทัพเรือจัดหาเรือตรวจการณ์ 3 ลำ ในวงเงิน 1,603 ล้านบาท เพื่อปฏิบัติภารกิจลาดตระเวนตรวจการณ์รักษาฝั่ง ป้องกันการแทรกซึม คุ้มครองเรือประมง ป้องกันและคุ้มครองทรัพยากรธรรมชาติในอ่าวไทยและทะเลอันดามัน รวมถึงการถวายความปลอดภัยต่อพระบรมวงศานุวงศ์</p>
<p><persName>นายศุภชัย</persName> กล่าวอีกว่า ในส่วนกองทัพบก ครม.อนุมัติให้ก่อหนี้ผูกพันข้ามปีงบประมาณ โครงการจัดหายานยนต์สายสรรพาวุธ ชนิดรถยนต์บรรทุกขนาด 2 ตันครึ่ง แบบ 4x4 ยี่ห้ออีซูซุ รุ่น FST จำนวน 1,474 คัน วงเงิน 4,994 ล้านบาท นอกจากนี้ ครม.ยังอนุมัติให้กองบัญชาการกองทัพไทย ก่อหนี้ผูกพัน โครงการจัดหายานพาหนะและเครื่องจักรกลทดแทน ระยะเวลา ดำเนินการ 4 ปี วงเงิน 3,049 ล้านบาท</p>
<p><persName>นายศุภชัย</persName> กล่าวอีกว่า ครม.ยังได้อนุมัติงบกลางรายการสำรองจ่ายฉุกเฉินวงเงิน 81,058,250 บาท ตามที่สำนักงานตำรวจแห่งชาติ (สตช.) เสนอขออนุมัติจัดหาอุปกรณ์ควบคุมฝูงชน จำนวน 4 รายการ ประกอบด้วย 1.ชุดป้องกันสะเก็ด ราคาชุดละ 3,000 บาท จำนวน 16,045 ชุด เป็นเงินทั้งสิ้น 48,135,000 บาท 2.กระบองยาง ราคาอันละ 1,000 บาท จำนวน 18,445 อัน เป็นเงินทั้งสิ้น 18,445,000 บาท 3.ถุงมือหนัง ราคาคู่ละ 500 บาท จำนวน 16,045 คู่ เป็นเงินทั้งสิ้น 8,022,500 บาท และ 4.สายรัดข้อมือ ราคาเส้นละ 35 บาท จำนวน 184,450 เส้น เป็นเงิน 6,455,750 บาท</p>
<p>แหล่งข่าวจากทำเนียบรัฐบาล เปิดเผยว่า ในการขออนุมัติงบประมาณของกองทัพครั้งนี้ ได้มีการเปลี่ยนแปลงระบบการจัดซื้อจัดจ้างจากเดิมเป็นระบบรัฐต่อรัฐ เปลี่ยนแปลงเป็นการจัดซื้อโดยวิธีพิเศษ โดยได้มอบหมายให้กองทัพดำเนินการพิจารณาและเจรจาต่อรองถึงที่สุดกับบริษัทผู้ผลิตเอง</p>
<p>“<persName>สุเทพ</persName>” ป้อง กห.ไม่ได้ลักไก่ขอซื้ออาวุธ</p>
<p><persName>นายสุเทพ</persName> กล่าวถึงกรณีกระทรวงกลาโหม ลักไก่เสนอขออนุมัติงบประมาณเป็นหมื่นล้านในการจัดซื้อยุทโธปกรณ์ในช่วงการประชุม ครม.ครั้งสุดท้ายของเดือน ก.ย.ก่อนขึ้นปีงบประมาณใหม่ ว่า ไม่ถือเป็นการลักไก่ แต่เป็นการดำเนินการตามปกติ และได้เสนอมาตามลำดับขั้น ซึ่งได้ทยอยพิจารณากันไปเป็นระยะๆ
“ยืนยันว่าการพิจารณาของ ครม.ไม่ได้มีอะไรผิดปกติ เพราะเป็นงบประมาณที่ผ่านการกลั่นกรองมาตามลำดับขั้นตั้งแต่เริ่มตั้งงบประมาณแล้ว ครั้งนี้เป็นการอนุมัติการจัดซื้อตามปกติเท่านั้นเอง ซึ่งเป็นการใช้งบของแต่ละหน่วยงาน”</p>
<p>ป.ป.ช.เลื่อนฟันคดีพระวิหารไป 29 ก.ย.</p>
<p><persName>นายกล้านรงค์ จันทิก</persName> กรรมการป้องกันและปราบปรามการทุจริตแห่งชาติ (ป.ป.ช.) และโฆษก ป.ป.ช. แถลงผลการประชุม ป.ป.ช. วันเดียวกัน ซึ่งมีวาระพิจารณาสำนวนการไต่สวนคดีถอดถอนรัฐมนตรีในรัฐบาล<persName>นายสมัคร สุนทรเวช</persName> กรณีออกมติ ครม.สนับสนุนให้กัมพูชาขึ้นทะเบียนปราสาทพระวิหาร เป็นมรดกโลก โดยไม่ผ่านความเห็นชอบจากรัฐสภา ซึ่งขัดรัฐธรรมนูญ มาตรา 190 ว่า ที่ประชุม ป.ป.ช.ได้พิจารณาผู้ถูกกล่าวหาไปแล้ว 12 คน เหลือที่จะต้องพิจารณาอีก 32 คนจากผู้ถูกกล่าวหาทั้งหมดถึง 44 คน
ประกอบกับต้องพิจารณาเป็นรายบุคคลทำให้อาจจะต้องใช้เวลา อีกทั้งในช่วงบ่าย ประธาน ป.ป.ช. ติดภารกิจ โดย ป.ป.ช. มีมติจะพิจารณาคดีดังกล่าวต่อในวันที่ 29 ก.ย.นี้ และเชื่อว่าจะสามารถชี้มูลความผิดในวันดังกล่าวได้</p>
“การพิจารณาของคณะกรรมการ ป.ป.ช. ต้องดูเอกสารและถ้อยคำที่ผู้ถูกกล่าวหาเข้ามาชี้แจงกับคณะกรรมการทั้งหมด จากนั้นคณะกรรมการ ป.ป.ช. ก็จะนำข้อเท็จจริงที่ได้มาวินิจฉัย โดยแยกเป็นประเด็นไป จากนั้นจึงจะมาลงมติว่ามีมูลความผิดหรือไม่”
<p>ยังไม่หารือกรณี “<persName>นพดล</persName>” ผิดคนเดียว</p>
<p><persName>นายกล้านรงค์</persName> กล่าวว่า เมื่อดูจากสำนวนการไต่สวนพบว่าข้อมูลครบถ้วนเรียบร้อย ซึ่งยืนยันว่าไม่ได้มีการเลื่อน แต่มีขั้นตอนในการดำเนินการ โดยต้องพิจารณาความผิดเป็นรายบุคคลว่าได้กระทำการอย่างใดหรือไม่ เนื่องจากมีการร้องมา 2 ประเด็น คือ ให้ดำเนินการทางคดีอาญา และการถอดถอนออกจากตำแหน่ง
ส่วนที่มีกระแสข่าวคณะทำงานเสนอชี้มูลความผิด <persName>นายนพดล ปัทมะ</persName> อดีต รมว.ต่างประเทศเพียงคนเดียวนั้น <persName>นายกล้านรงค์</persName> กล่าวว่า ในส่วนนี้ยังไม่ได้มีการหารือ ส่วนกรณีที่<persName>นายสมัคร สุนทรเวช</persName> อดีตนายกฯ ไม่ได้เดินทางมาชี้แจงแก้ข้อกล่าวหากับ ป.ป.ช. นั้น ตามกฎหมายก็ถือว่า<persName>นายสมัคร</persName> ไม่ติดใจที่จะชี้แจงข้อกล่าวหา</p>
<p>“<persName>จารุวรรณ</persName>” ชี้กล้ายาง-ไม่กระทบคดีอื่น</p>
<p>ขณะที่ <persName>คุณหญิงจารุวรรณ เมณฑกา</persName> อดีตคณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.) กล่าวถึงกรณีที่ศาลฎีกาฯ ยกฟ้องคดีทุจริตจัดซื้อกล้ายางพารา ว่า คตส.ทำดีที่สุดแล้ว มั่นใจว่าทำตามกรอบกฎหมาย อะไรจะเกิดก็เป็นเรื่องของศาล ซึ่งเราก็ต้องเคารพ
“ดิฉันไม่ได้รู้สึกอะไร แต่<persName>นายอุดม เฟื่องฟุ้ง</persName> และ<persName>นายบรรเจิด สิงคะเนติ</persName> อดีต คตส.อาจจะรู้สึกบ้าง เพราะทำคดีนี้ และทุ่มเทมาก ดิฉันเป็นเพียงลูกคู่เท่านั้น” เมื่อถามว่า เป็นห่วงคดีอื่นๆ ที่ คตส.ยื่นฟ้องอยู่หรือไม่ <persName>คุณหญิงจารุวรรณ</persName> กล่าวว่า ไม่เป็นอะไร คตส.จะสู้ต่อไป</p>
<p>อัยการจวก คตส.ไม่ฟังข้อพิรุธกล้ายาง</p>
<p>ทางด้าน <persName>นายธนพิชญ์ มูลพฤกษ์</persName> อธิบดีอัยการฝ่ายคดีเศรษฐกิจและทรัพยากร โฆษกสำนักงานอัยการสูงสุด <persName>นายโกศลวัตน์ อินทุจันยง</persName> ผู้ช่วยโฆษก กล่าวถึงกรณีที่ศาลฎีกาฯ ยกฟ้องคดีกล้ายาง ว่า คดีนี้ คตส.ยื่นฟ้องต่อศาลฎีกาฯ ทั้งที่คณะทำงานของ <persName>นายชัยกษม นิติสิริ</persName> อัยการสูงสุด (อสส.) แจ้งข้อไม่สมบูรณ์ในสำนวนให้ คตส.สอบสวนพยานเพิ่มเติมรวม 3 ข้อใหญ่ และอีก 4-5 ข้อย่อย
แต่ปรากฏว่า คตส.กลับใจร้อน ไม่ยอมฟังข้อไม่สมบูรณ์ของอัยการ ไม่สอบสวนพยานเพิ่มเติมเพื่อแสวงหาข้อเท็จจริงในคดีทั้งหมดให้ครบถ้วนว่า สมควรที่จะสั่งฟ้องหรือไม่ฟ้องผู้ต้องหา และถ้าสมควรสั่งฟ้องผู้ต้องหาจะฟ้องบุคคลใดบ้าง ในความผิดข้อหาใดบ้าง ไม่ยื่นฟ้องจำเลยมากถึง 44 คน จนที่สุดผลออกมาศาลฎีกาฯ พิพากษายกฟ้อง
“คดีนี้ อสส.ยังไม่ได้มีคำสั่งคดีว่าจะฟ้องหรือไม่ ซึ่งหากมองดูแล้วเสมือนว่า คตส.ไม่ร่วมมือกับอัยการทำงานตามกระบวนยุติธรรม ที่จะต้องแสวงหาข้อเท็จจริงให้ครบถ้วนและให้ อสส.สั่งฟ้อง เมื่อศาลฎีกาพิพากษายกฟ้องทำให้เกิดความเสียหายแก่รัฐที่จะต้องเสียเงินว่าจ้างทนายความ จำเลยบางคนที่ไม่ควรถูกฟ้องต้องเสื่อมเสียชื่อเสียงเกียรติประวัติและเสียเงินจ้างทนาย เรื่องนี้สำนักงานอัยการสูงสุด ได้ตระหนักเป็นพิเศษต้องให้ความยุติธรรมแก่คู่ความ และหากจะฟ้องใครต้องมีหลักฐานเพียงพอให้ศาลลงโทษได้” โฆษกสำนักงานอัยการสูงสุด กล่าว</p>
<p><persName>นายธนพิชญ์</persName> กล่าวว่า คดีนี้สำนักงานอัยการสูงสุดคงไม่โทษผู้ใด แต่อยากให้มีการทบทวนกลไก หรือการบูรณาการในการปฏิบัติงานร่วมกันในการสอบสวนไต่สวนจนนำไปสู่การฟ้องคดี ควรยืนอยู่บนพยานหลักฐาน มิใช่ความเชื่อมั่นส่วนตัว หรือตามกระแสกดดันของข่าวสารหรือประชาชน อย่างไรก็ตาม ตามรัฐธรรมนูญ มาตรา 309 ให้ความคุ้มครองการกระทำของ คตส. ที่ไม่อาจจะนำคดีไปยื่นฟ้องเอาผิดกับ คตส.ได้</p>
<p>“<persName>เนวิน</persName>” ไม่ห่วงคดีหวยบนดิน</p>
<p>ด้านความเคลื่อนไหวของ <persName>นายเนวิน ชิดชอบ</persName> แกนนำพรรคภูมิใจไทย หลังหลุดคดีกล้ายาง วานนี้ ได้เดินทางไปยังที่ทำการพรรคภูมิใจไทย ย่านถนนพหลโยธิน โดยทันทีที่เดินทางไปถึง สมาชิกพรรคได้เข้าจับมือแสดงความยินดี</p>
<p><persName>นายเนวิน</persName> กล่าวกับผู้สื่อข่าวด้วยสีหน้ายิ้มแย้ม พร้อมเปิดเผยสาเหตุที่ร้องไห้หลังศาลมีคำตัดสินยกฟ้องว่า ก่อนที่ศาลจะตัดสินว่าพ้นผิด รู้สึกห่วงข้าราชการและแม้ว่าตัวเองจะหลุดคดี ก็ยังกลัวว่าข้าราชการจะหลุดคดีด้วยหรือไม่ และพอรู้ว่าหลุดทั้งหมดตนก็รู้สึกโล่งอกจึงร้องไห้ออกมา เมื่อถามว่า เป็นห่วงคดีทุจริตหวยบนดินที่จะตัดสินในวันที่ 30 ก.ย.นี้หรือไม่ <persName>นายเนวิน</persName> กล่าวว่า ไม่ว่าผลออกมาอย่างไร ตนก็พร้อมรับ พร้อมเผยด้วยว่า หลังจากนี้จะไปสนับสนุนทีมฟุตบอลไทยลีก โดยจะทำทีมบุรีรัมย์ TOT</p></body>
</news>
