<teiHeader>
<fileDesc>
<titleStmt>
  <title>สอบเงินบริจาค 258 ล้านส่อขยายเวลาอีก  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-29 08:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23072  </bibl>
</sourceDesc>
</fileDesc>
</teiHeader>
<news>
<headline>สอบเงินบริจาค 258 ล้านส่อขยายเวลาอีก</headline>
<lead></lead>
<neck></neck>
<body><p>เมื่อวันที่ 28 ก.ย. ที่สำนักงานคณะกรรมการการเลือกตั้ง (กกต.) <persName>นายพร้อมพงศ์ นพฤทธิ์</persName> โฆษกพรรคเพื่อไทยได้เดินทางเข้ายื่นหนังสือติดตามทวงถาม กกต. ถึงการตรวจสอบ ข้อเท็จจริงกรณีเงินบริจาคที่พรรคประชาธิปัตย์ได้รับจากบริษัททีพีไอโพลีน จำกัด (มหาชน) 258 ล้านบาท และเงินสนับสนุนพรรคการเมืองที่ รับจากกองทุนพัฒนาพรรคการเมือง โดย<persName>นายพร้อมพงศ์</persName> กล่าวว่า เนื่องจากการสอบสวนกรณี ดังกล่าวใช้เวลานานและไม่มีผลการพิจารณาออก มา จึงขอให้ กกต. เร่งรัดการสอบสวนและนำเข้าสู่ที่ประชุม กกต. เพื่อให้มีมติโดยเร็ว เพราะ กรณีดังกล่าวอยู่ในความสนใจของประชาชน สำหรับกรณีดังกล่าวตนทราบมาว่าภายในวันที่ 29 ก.ย. คณะอนุกรรมการไต่สวนต้องเรียก<persName>นายอภิสิทธิ์ เวชชาชีวะ</persName> นายกรัฐมนตรีและหัวหน้าพรรคประชาธิปัตย์และ<persName>นายประชัย เลี่ยวไพรัตน์</persName> ผู้บริหารบริษัท ทีพีไอฯ มาชี้แจง ทั้งนี้อยากให้ กกต. ใช้มาตรฐานเดียวกับกรณียุบ 6 พรรคการเมือง และควรทำให้เป็นคดีตัวอย่างเพื่อความโปร่งใส ประชาชนจะได้เชื่อมั่นในองค์กรอิสระ</p>
<p><persName>นายอภิชาต สุขัคคานนท์</persName> ประธาน  กกต. กล่าวว่า ได้ให้คณะอนุกรรมการชุดหนึ่งไปดูแลซึ่งตอนนี้ยังไม่ครบกรอบการทำงานที่ขยายเวลาออกไป โดยจะครบกำหนดในวันที่ 1 ต.ค. จึงยังไม่มีการส่งรายงานจากคณะอนุกรรมการฯ เข้ามายัง กกต. เมื่อถามว่าการที่มีผู้ตั้งข้อสังเกตว่า กกต. ช่วยพรรคประชาธิปัตย์ทำให้ ทำงานลำบากหรือไม่ <persName>นายอภิชาต</persName> กล่าวว่า ไม่ลำบากใจ เพราะ กกต. ยืนยันว่าทำงานด้วยความเป็นกลางและไม่ได้คำนึงถึงว่าเป็นพรรครัฐบาลหรือไม่ กกต. ดำเนินการไปตามพยานหลักฐานที่ปรากฏ</p>
<p><persName>นางสดศรี สัตยธรรม</persName> กกต. ด้านกิจการพรรคการเมือง กล่าวว่า ขณะนี้ได้รับรายงานว่า คณะอนุกรรมการจะขอขยายระยะเวลาการสอบ ออกไปอีกหลังจากที่ กกต. ได้ให้ระยะเวลาไปแล้ว 30 วัน ในวันที่ 29 ก.ย. เนื่องจากยังสอบไม่เสร็จเพราะนายประชัยยังไม่ได้มาให้ถ้อยคำและยังมีเอกสารหลักฐานที่ กกต. ได้ขอจากหลายหน่วยงานที่ยังไม่ได้รับ อย่างไรก็ตาม ในการประชุม กกต. วันที่ 29 ก.ย. จะหารือกันว่าจะตัดพยานที่ยังไม่ได้มาให้ปากคำต่อ กกต. ได้หรือไม่ หากจะพิจารณาสำนวนเพื่อลงมติเพราะการที่ กกต. พิจารณาเพื่อลงมติจะต้องเป็นไปอย่างรอบคอบ</p>
<p><persName>นายอภิสิทธิ์</persName> ให้สัมภาษณ์ว่า คงไม่ต้องไปชี้แจงด้วยตัวเองแต่จะส่งหนังสือไปชี้แจงในวันที่ 29 ก.ย.</p></body>
</news>
