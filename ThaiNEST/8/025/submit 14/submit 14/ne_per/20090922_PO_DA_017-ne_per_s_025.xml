<teiHeader>
<fileDesc>
<titleStmt>
  <title>นายกฯลุยงาน พบนักธุรกิจ ย้ำไทยยังน่าลงทุน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-22 13:56:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21870  </bibl>
</sourceDesc>
</fileDesc>
</teiHeader>
<news>
<headline>นายกฯลุยงาน พบนักธุรกิจ ย้ำไทยยังน่าลงทุน</headline>
<lead></lead>
<neck></neck>
<body><p>วันนี้(22 ก.ย.) ผู้สื่อข่าวรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี ได้เดินทางไปยังประเทศสหรัฐอเมริกา เข้าร่วมการประชุมสมัชชาสหประชาชาติ สมัยสามัญ ครั้งที่ 64 ที่นครนิวยอร์ก และการประชุมจี-20 พิตส์เบิร์ก ซัมมิท ที่นครพิตส์เบิร์ก ระหว่างวันที่ 21-27 ก.ย.นี้ โดยนายกรัฐมนตรีได้เดินทางถึงท่าอากาศยานนานาชาติ <persName>จอห์น เอฟ เคนเนดี</persName> นครนิวยอร์ก เวลา 11.20 น. วันที่ 21 ก.ย.ที่ผ่านมา ตามเวลาท้องถิ่น ซึ่งช้ากว่าประเทศไทย 11 ชั่วโมง</p>
<p>จากนั้น นายกรัฐมนตรีเดินทางไปยังโรงแรม แมนดาริน โอเรียลเตล ซึ่งเป็นโรงแรมที่พัก และเริ่มภารกิจแรกทันที ด้วยการหารือระหว่างรับประทานอาหารกลางวัน ร่วมกับผู้แทนบริษัทหลักทรัพย์ของสหรัฐฯ โอกาสนี้ นายกรัฐมนตรีได้ชี้แจงเกี่ยวกับเศรษฐกิจของไทยว่าที่ผ่านมาไทยเผชิญกับความท้าทาย 2 ประการ คือ ปัญหาวิกฤติการเงินโลกและการเมืองในประเทศ แต่ได้บริหารประเทศโดยเน้นว่าไทยต้องอยู่บนเส้นทางที่ถูกต้อง คือ การสมานฉันท์และการฟื้นฟูเศรษฐกิจ ขณะนี้ไทยได้ผ่านจุดต่ำสุดมาแล้ว และแผนไทยเข้มแข็ง จะทำให้ไทยฟื้นตัวในระยะยาวได้ </p>
<p>โดยนายกรัฐมนตรี เปิดเผยภายหลังการพบปะกับนักลงทุนและผู้แทนบริษัทหลักทรัพย์ของสหรัฐฯ ว่า ทำให้ทราบว่าเขาเห็นว่าไทยและเอเชียในภาพรวม กำลังฟื้นตัวทางเศรษฐกิจค่อนข้างเร็ว จึงได้ยืนยันในส่วนของไทยว่าในช่วง 9 เดือนที่ผ่านมา ตลาดหุ้นของไทยขึ้นมาเกือบร้อยละ 60 ขณะที่ตัวเลขเศรษฐกิจเริ่มเป็นบวก นอกจากนี้ นักธุรกิจสหรัฐฯยังมีคำถามเกี่ยวกับเรื่องการเมืองในช่วง 2-3 ปีที่ผ่านมา ตนจึงได้ชี้แจงว่า รัฐบาลมีแผนสู่ความสมานฉันท์ที่ชัดเจน โดยเฉพาะการปฏิรูปการเมืองที่หลังจากเสร็จสิ้นภารกิจที่สหรัฐฯแล้ว จะมีการหารือกับสภาผู้แทนราษฎรอีกครั้ง ทั้งนี้เชื่อว่า นักลงุทนต่างประเทศจะเข้าไปในระบอบประชาธิปไตย ที่มีความคิดเห็นไม่ตรงกัน และการใช้สิทธิตามระบอบประชาธิปไตย ต้องอยู่ในขอบเขต ฝ่ายบริหารต้องดูแลไม่ให้ลุกลาม หรือ ละเมิดกฎหมาย ผมเชื่อว่า การชุมนุมที่เกิดขึ้น และผ่านไปด้วยความเรียบร้อย น่าจะเป็นผลบวกกับประเทศ</p>
<p>ต่อมา ช่วงบ่าย นายกรัฐมนตรีได้พบและหารือกับนักลงทุนและผู้จัดการกองทุน ซึ่งเป็นกิจกรรมที่ตลาดหลักทรัพย์แห่งประเทศไทยจัดขึ้น โดยมี<persName>นางภัทรียา เบญจพลชัย</persName> กรรมการและผู้จัดการตลาดหลักทรัพย์แห่งประเทศไทย เข้าร่วมด้วย โดยนายกรัฐมนตรีย้ำว่ารัฐบาลพร้อมรับฟังข้อคิดเห็นและร่วมมือกับภาคเอกชน อีกทั้งยืนยันว่าไทยยังเป็นประเทศที่น่าลงทุน โดยธนาคารโลกจัดลำดับให้เป็นประเทศที่มีความสะดวกในการทำธุรกิจและน่าลงทุน อันดับที่ 12 ของโลก ทั้งนี้ ในช่วงค่ำวันเดียวกัน นายกรัฐมนตรีมีกำหนดการหารือระหว่างอาหารค่ำกับบริษัทนำเข้ารายใหญ่ของสหรัฐฯ ณ โรงแรมที่พัก.
</p></body>
</news>
