<teiHeader>
<fileDesc>
<titleStmt>
  <title>นายกฯรบ.ไม่แทรกแซงตัดสินคดีกล้ายาง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-22 14:04:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21871  </bibl>
</sourceDesc>
</fileDesc>
</teiHeader>
<news>
<headline>นายกฯรบ.ไม่แทรกแซงตัดสินคดีกล้ายาง</headline>
<lead></lead>
<neck></neck>
<body><p>ที่นครนิวยอร์ก ประเทศสหรัฐอเมริกา <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ถึงกรณีที่ศาลฎีกาแผนกคดีอาญาของผู้ดำรงตำแหน่งทางการเมือง ตัดสินยกฟ้องคดีทุจริตจัดซื้อกล้ายางพารา 90 ล้านต้น มูลค่า 1,440 ล้านบาท ของกรมวิชาการเกษตร กระทรวงเกษตรและสหกรณ์ ซึ่ง<persName>นายเนวิน ชิดชอบ</persName> แกนนำพรรคภูมิใจไทย เป็นหนึ่งในจำเลยคดีนี้ ว่า รัฐบาลไม่เข้าไปเกี่ยวข้อง และไม่เคยเข้าไปแทรกแซง ทั้งนี้ คดีดังกล่าวเป็นคดีที่ตกค้างมา รัฐบาลไม่เคยไปแทรกแซง แม้ผู้ที่เกี่ยวข้องจะเป็นแกนนำที่จัดตั้งรัฐบาล ก็ไม่มีผลกับรัฐบาล</p>
<p>ส่วนที่ประชุมวุฒิสภาได้ผ่านร่าง พ.ร.บ.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ พ.ศ.2552 จำนวน 400,000 ล้านบาท ที่มีการแก้ไขในมาตรา 3 จากคำว่า 'ทราบ' เป็น 'พิจารณา' นายกรัฐมนตรี กล่าวว่า ถ้าจะมีการตั้งคณะกรรมาธิการวิสามัญร่วมกันของ 2 สภา ขึ้นมาพิจารณาหลังจากนี้ เชื่อว่าน่าจะดำเนินการแล้วเสร็จได้ในการประชุมสมัยนี้.
</p></body>
</news>
