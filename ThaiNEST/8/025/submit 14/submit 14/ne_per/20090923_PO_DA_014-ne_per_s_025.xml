<teiHeader>
<fileDesc>
<titleStmt>
  <title>“ยุทธตู้เย็น” ขึ้นศาลเบิกความ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-23 16:44:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22114  </bibl>
</sourceDesc>
</fileDesc>
</teiHeader>
<news>
<headline>“<persName>ยุทธตู้เย็น</persName>” ขึ้นศาลเบิกความ</headline>
<lead></lead>
<neck></neck>
<body><p>วันนี้ (23 ก.ย.) ที่ศาลฎีกาแผนกคดีอาญาของผู้ดำรงตำแหน่งทางการเมือง สนามหลวง ศาลนัดไต่สวนในคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) ยื่นคำร้องขอให้ศาลวินิจฉัยกรณีที่ <persName>นายยงยุทธ ติยะไพรัช</persName> อดีต รมว.ทรัพยากรธรรมชาติและสิ่งแวดล้อม ยื่นบัญชีทรัพย์สิน และหนี้สินอันเป็นเท็จ หลังพ้นจากตำแหน่ง ตามรัฐธรรมนูญ 2550 มาตรา 263</p>
<p>โดยคดีนี้ ป.ป.ช.ยื่นคำร้องสรุปว่า ผู้ถูกร้องอ้างว่า ขายหุ้น บริษัท มิติฟู้ดโปรดักส์ จำกัด จำนวน 24,500 หุ้น ให้แก่ <persName>พ.ต.ท.นัฎฐวุฒิ ยุววรรณ</persName> น้องภรรยา เป็นเงิน 2.45 ล้านบาท แต่ <persName>พ.ต.ท.นัฎฐวุฒิ</persName> ชำระเป็นเงินสด จำนวน 8.5 แสนบาท ส่วนที่เหลืออีก 1.6 ล้านบาท ได้ทำสัญญารับสภาพหนี้ไว้ แต่จากการตรวจสอบพบว่า นับตั้งแต่วันจดทะเบียนจนถึงปัจจุบันรวม 18 ปีเศษ บริษัทดังกล่าวไม่ได้ประกอบกิจการค้าแต่อย่างใด และ <persName>พ.ต.ท.นัฎฐวุฒิ</persName> ก็ไม่มีฐานะการเงินเพียงพอที่จะชำระเงินค่าหุ้นเป็นเงินสดได้ถึง 8.5 แสนบาท จึงมีเหตุอันควรเชื่อว่า ไม่มีการซื้อขายหุ้นกันจริง และไม่มีเงินให้กู้ยืมตามที่ได้แสดงบัญชีไว้                </p>
<p>โดยวันนี้ <persName>นายยงยุทธ</persName> เดินทางเข้าเบิกความ ยืนยันว่า บริษัท มิติฟู้ดฯ ของตน ได้ประกอบกิจการ และมีเครื่องจักรอุปกรณ์จริง ซึ่งการขายหุ้นให้กับน้องภรรยานั้น มีการยื่นเอกสารต่าง ๆ ต่อกระทรวงพาณิชย์อย่างถูกต้อง ซึ่ง ป.ป.ช.ไม่เคยเข้าไปตรวจสอบว่า บริษัทมีทรัพย์สินจริงหรือไม่ ทั้งยืนยันว่า ตนไม่เคยถูกกล่าวหาว่า ร่ำรวยผิดปกติ หรือการกระทำผิดต่อตำแหน่งหน้าที่แต่อย่างใด กระทั่ง <persName>นายยงยุทธ</persName> เบิกความเสร็จสิ้นแล้ว ศาลจึงนัดฟังคำพิพากษาในวันที่ 28 ก.ย.นี้ เวลา 13.30 น.
</p></body>
</news>
