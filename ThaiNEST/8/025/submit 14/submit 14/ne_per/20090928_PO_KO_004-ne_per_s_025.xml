<teiHeader>
<fileDesc>
<titleStmt>
  <title>"ปธ.ปปช.เผยไทยพร้อมจัดถกต้านทุจริตนานาชาติ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090928/30325  </bibl>
</sourceDesc>
</fileDesc>
</teiHeader>
<news>
<headline>"ปธ.ปปช.เผยไทยพร้อมจัดถกต้านทุจริตนานาชาติ</headline>
<lead>"ปธ.ปปช.เผย"ไทยพร้อมเป็นเจ้าภาพประชุมนานาชาติต่อต้านการทุจริต ครั้งที่ 14 เน้นสังคมโลกร่วมกันจัดการการทุจริตที่เป็นมะเร็งร้ายในสังคม</lead>
<neck></neck>
<body><p>(28ก.ย.)  เมื่อเวลา 13.30 น. ที่ทำเนียบรัฐบาล <persName>นายปานเทพ กล้าณรงค์ราญ</persName> ประธานคณะกรรมการป้องกันและปราบปรามการทุจริตแห่งชาติ (ป.ป.ช.) กล่าวถึงการจัดการประชุมนานาชาติว่าด้วยการต่อต้านการทุจริต ครั้งที่ 14 ที่ประเทศไทยเป็นเจ้าภาพระหว่างวันที่ 10-13 พ.ย. 2553 ณ ศูนย์ประชุมแห่งชาติสิริกิตติ์ ว่า ความสำเร็จของประเทศไทยที่ได้รับความไว้วางใจให้เป็นเจ้าภาพจัดการประชุมครั้งนี้ เกิดขึ้นจากมติของที่ประชุมคณะกรรมการ ป.ป.ช.ในการให้สำนักงาน ป.ป.ช. เสนอตัวขอรับการพิจารณาคัดเลือกจากองค์กรเพื่อความโปร่งใสนานาชาติ ในระหว่างการประชุมครั้งที่ 13 ณ กรุงเอเธนส์ ประเทศกรีซ เมื่อปี 2551 ที่ผ่านมา</p>
<p> <persName>นายปานเทพ</persName> กล่าวว่า การประชุมที่ไทยจะเป็นเจ้าภาพในครั้งนี้จะเป็นเวทีการประชุมว่าด้วยการต่อต้านการทุจริตที่ใหญ่ที่สุดในระดับนานาชาติ ที่จัดให้มีขึ้นทุก 2 ปี สำหรับการประชุมครั้งนี้จะมีผู้เข้าร่วมประชุมประมาณ 1,500 คน จาก 140 ประเทศทั่วโลก ที่จะมาแลกเปลี่ยนประสบการณ์ในการดำเนินการเพื่อต่อต้านการทุจริต ตลอดจนนำเสนอวิธีการที่จะรับมือการทุจริตและร่วมพัฒนาเครือข่ายระหว่างองค์กรภาครัฐ ภาคเอกชน และภาคประชาสังคม ให้มีความเข้มแข็งยิ่งขึ้น</p>
<p><persName>นายปานเทพ</persName> กล่าวต่อว่า สาระสำคัญในการนำมาหารือร่วมกันภายใต้หัวข้อการประชุมเรื่องการฟื้นฟูความเชื่อมั่น การปฏิบัติการ และความโปร่งใสนานาชาติ ในครั้งนี้ จะครอบคลุมแนวทางการฟื้นฟูความเชื่อมั่นภายหลังวิกฤติการณ์การเงินโลก รวมทั้งการจัดระเบียบระบบธรรมาภิบาลใหม่ ภายใต้สภาพแวดล้อมทางการเมือง เศรษฐกิจ และสังคม ที่เปลี่ยนแปลงไป เพื่อพัฒนาไปสู่การสร้างกลยุทธ์และแนวทางการแก้ไขปัญหาการทุจริตในระดับสากล โดยมีเป้าหมายเพื่อสร้างความตระหนักและความตื่นตัวเรื่องการต่อต้านการทุจริต และเสริมสร้างคุณธรรม จริยธรรมในด้านเศรษฐกิจและสังคมในวงกว้าง เพราะปัญหาการทุจริตถือเป็นมะเร็งร้ายของสังคม ที่หยั่งรากลึกและลุกลามไปทั่ว จึงจำเป็นจะต้องกำจัดออกไปจากสังคมโลกก่อนที่จะเป็นภัยคุกคาม ส่งผลกระทบอย่างร้ายแรงต่อเสถียรภาพทางการเมือง การพัฒนาเศรษฐกิจ และสังคม ซึ่งนานาประเทศต้องเข้ามามีส่วนร่วมในการป้องกันและปราบปรามการทุจริต</p></body>
</news>
