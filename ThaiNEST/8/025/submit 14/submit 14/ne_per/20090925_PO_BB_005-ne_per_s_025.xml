<teiHeader>
<fileDesc>
<titleStmt>
  <title>สอบคำพิพากษากล้ายางรั่ว  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/25/news_29532354.php?news_id=29532354  </bibl>
</sourceDesc>
</fileDesc>
</teiHeader>
<news>
<headline>สอบคำพิพากษากล้ายางรั่ว</headline>
<lead>มติ 8:1 พ่นพิษ ประธานศาลฎีกาสั่งตั้งผู้พิพากษาระดับสูง 3 คน เป็นคณะกรรมการตรวจสอบข้อเท็จจริงกระแสข่าวคำพิพากษาคดีกล้ายางรั่ว ให้อำนาจเต็มเรียกองค์คณะมาสอบถาม พร้อมเรียกบุคคลภายนอกที่อ้างถึงคำพิพากษาล่วงหน้ามาให้ข้อมูลได้ด้วย ด้านประธานแผนกคดีอาญานักการเมืองมั่นใจระบบรักษาความลับคำพิพากษาเต็มร้อย ยันไม่รั่ว แค่เดากันไปเอง ขณะที่พันธมิตรจี้อัยการแจงข้อหาเป็นพยานจำเลยคดีกล้ายาง-หวยบนดิน</lead>
<neck></neck>
<body><p>ที่สำนักงานศาลยุติธรรม วานนี้ (24 ก.ย.) <persName>นายสราวุธ เบญจกุล</persName> รองเลขาธิการสำนักงานศาลยุติธรรม เปิดเผยว่า ภายหลังการอ่านคำพิพากษาคดีทุจริตโครงการจัดซื้อต้นกล้ายางพารา มีเสียงวิพากษ์วิจารณ์ว่าคำพิพากษารั่ว เพราะผลคำพิพากษาไปตรงกับที่มีการคาดคะเนเอาไว้ ทำให้<persName>นายวิรัช ลิ้มวิชัย</persName> ประธานศาลฎีกา มอบหมายให้สำนักงานศาลยุติธรรมดำเนินการเสนอเรื่อง เพื่อลงนามในคำสั่งตั้งผู้พิพากษาระดับสูงจำนวน 3 คน เป็นคณะกรรมการสอบสวนข้อเท็จจริงกรณีดังกล่าวว่ามีบุคคลภายนอกรู้ผลคำพิพากษาก่อนที่องค์คณะจะอ่านจริงหรือไม่</p>
<p>ทั้งนี้ คณะกรรมการสอบสวนข้อเท็จจริงที่ประธานศาลฎีกาแต่งตั้ง จะดำเนินการตามพระราชบัญญัติระเบียบข้าราชการฝ่ายตุลาการศาลยุติธรรม พ.ศ. 2543 มาตรา 68 ที่กำหนดให้ทำการสอบสวนข้อเท็จจริงชั้นต้นโดยไม่ชักช้า และตามประกาศคณะกรรมการข้าราชการตุลาการ (ก.ต.) ว่าด้วยหลักเกณฑ์และวิธีการสอบสวนชั้นต้น พ.ศ. 2544 ที่กำหนดให้คณะกรรมการต้องสอบสวนข้อเท็จจริง รวบรวมพยานหลักฐานที่เกี่ยวข้องเท่าที่จะทำได้ เพื่อให้ทราบข้อเท็จจริงในเบื้องต้นว่ามีการรู้ผลคำพิพากษาก่อนองค์คณะผู้พิพากษาศาลฎีกาแผนกคดีอาญาของผู้ดำรงตำแหน่งทางการเมืองอ่านจริงหรือไม่</p>
<p>คณะกรรมการว่าจะเชิญองค์คณะท่านใดมาสอบถาม รวมไปถึงเจ้าหน้าที่ศาลฎีกาที่เกี่ยวข้องทุกคน นอกจากนี้ คณะกรรมการยังสามารถเรียกบุคคลภายนอกที่เคยกล่าวถึงผลคำพิพากษาว่าจะออกมาอย่างที่มีการอ่านคำพิพากษา เพื่อมาให้ข้อเท็จจริง หรือส่งผู้แทน ส่งเอกสารหลักฐานเกี่ยวกับเรื่องที่สอบสวนให้คณะกรรมการได้ด้วย
"การสอบสวนข้อเท็จจริงก็จะพิจารณาประเด็นทั้งหมดว่ามีการล่วงรู้คำพิพากษาก่อนอ่านหรือไม่ ถ้ามี เป็นความจงใจนำคำพิพากษาไปบอกหรือไม่ หากจงใจก็ถือว่ากระทำผิดประมวลจริยธรรมและระเบียบ เพราะคำพิพากษาเป็นความลับจนกว่าจะอ่านอย่างเปิดเผย ซึ่งการจงใจกระทำผิดมีโทษทางวินัย หากคณะกรรมการสอบสวนข้อเท็จจริงพบว่ามีการรั่วไหลจริง และมีบุคคลใดเกี่ยวข้อง ก็จะต้องเสนอรายงานให้ประธานศาลฎีการับทราบ เพื่อพิจารณาและดำเนินการต่อไป แต่ถ้าไม่พบความผิดปกติ เรื่องก็ยุติ"
"การตรวจสอบนี้เพื่อให้สังคมเข้าใจโดยไม่ต้องสงสัย เพราะเวลานี้ มีคนพูดกันว่ารั่วหรือเปล่า จึงต้องตรวจสอบให้ชัดเจน เพราะยังมีอีกหลายคดีที่ศาลรอตัดสิน เรื่องนี้ที่ศาลดำเนินการขอย้ำว่าดำเนินการมาก่อนแล้ว ไม่เกี่ยวว่าวันนี้มีใครมายื่นเรื่องให้ตรวจสอบ" <persName>นายสราวุธ</persName>ระบุ</p>
<p>ประธานแผนกฯ มั่นใจไม่มีรั่ว</p>
<p>ด้าน<persName>นายพงษ์เทพ ศิริพงศ์ติกานนท์</persName> ประธานแผนกคดีอาญาของผู้ดำรงตำแหน่งทางการเมืองในศาลฎีกา กล่าวว่า เรื่องคำพิพากษารั่วจากระบบเก็บความลับที่ไม่ดีพอตามที่มีบางฝ่ายวิจารณ์นั้น ไม่น่าเป็นไปได้ เนื่องจากระบบการจัดเก็บคำพิพากษาของศาลฎีกาถือว่ามีความรัดกุมและสมบูรณ์ 100% ฉะนั้นเรื่องการล่วงรู้คำพิพากษาก่อนจึงน่าจะเป็นการคาดเดามากกว่า อาทิเช่น เดาจากสถิติคดีเก่าๆ ที่ศาลเคยมีคำพิพากษามาแล้ว ซึ่งการจัดเก็บคำพิพากษานั้นเวลานี้ถือว่าระบบศาลฎีกาดีที่สุด 100%
ผู้สื่อข่าวถามว่า การที่มีผู้วิจารณ์เกี่ยวกับผลคำพิพากษาทำนองว่ามีการรั่วไหล จะมีการดำเนินคดีหรือไม่ เพราะกระทบต่อศาล <persName>นายพงษ์เทพ</persName> กล่าวว่า การวิจารณ์เกี่ยวกับผลคำพิพากษาสามารถกระทำได้ภายใต้ขอบเขตที่ไม่กระทบกับบุคคลอื่น แต่หากวิจารณ์เกินขอบเขต กฎหมายก็มีกระบวนการที่สามารถดำเนินได้อยู่แล้ว</p>
<p>ทนายเครือข่าย<persName>ทักษิณ</persName>รุกยื่นสอบทรัพย์สินศาล</p>
<p>วันเดียวกัน ที่ศาลฎีกา <persName>นายพิชา วิจิตรศิลป์</persName> ประธานชมรมกฎหมายภิวัฒน์แห่งประเทศไทยและเครือข่าย ซึ่งเคยเป็นทนายให้กับคนในตระกูลชินวัตร และอดีตแกนนำพรรคไทยรักไทย ได้เดินทางเข้ายื่นคำร้องต่อ <persName>นายวิรัช ลิ้มวิชัย</persName> ประธานศาลฎีกา ผ่าน<persName>นายวิชัย อริยะนันทกะ</persName> เลขาธิการประธานศาลฎีกา เพื่อขอให้พิจารณาตรวจสอบองค์คณะผู้พิพากษาในคดีทุจริตกล้ายางทั้ง 9 คน และเจ้าหน้าที่ศาลฎีกาที่เกี่ยวข้อง ว่าเพราะเหตุใดก่อนมีคำพิพากษาคดีทุจริตโครงการจัดซื้อต้นกล้ายางพารา <persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย จึงทราบผลของคดีล่วงหน้าว่าจะยกฟ้องจำเลยทั้งหมด โดยเฉพาะ<persName>นายเนวิน ชิดชอบ</persName> แกนนำกลุ่มเพื่อน<persName>เนวิน</persName> ด้วยมติ 8 ต่อ 1 ซึ่งตรงกับข่าวที่สื่อมวลชนหลายฉบับนำเสนอข่าว อีกทั้งยังตรงกับคำปราศรัย และการอภิปรายในสภาผู้แทนราษฎรของ<persName>นายจตุพร พรหมพันธุ์</persName> ส.ส.สัดส่วน พรรคเพื่อไทย แกนนำคนเสื้อแดงด้วย</p>
<p>ต่อมา <persName>นายพิชา</persName> ได้เดินทางไปที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อยื่นหนังสือถึง ป.ป.ช. ขอให้ตรวจสอบบัญชีทรัพย์สินและหนี้สินขององค์คณะผู้พิพากษาและเจ้าหน้าที่ศาลที่เกี่ยวข้องกับคดีทุจริตกล้ายาง ที่อ่านคำพิพากษาไปเมื่อวันที่ 21 ก.ย.ที่ผ่านมา โดยอ้างว่าเพื่อให้เกิดความโปร่งใส ว่า ไม่มีเรื่องผลประโยชน์เข้ามาเกี่ยวข้องกับการตัดสินคดี</p>
<p>จี้อัยการแจงเป็นพยานจำเลยคดีกล้ายาง</p>
<p>ด้านความคืบหน้ากรณีคณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.) เปิดแถลงข่าว ระบุว่า มีบุคคลระดับสูงในสำนักงานอัยการสูงสุด ไปเป็นพยานให้กับจำเลยในคดีกล้ายาง และหวยบนดิน ซึ่งถือว่าไม่เหมาะสมนั้น
ล่าสุด <persName>นายสุริยะใส กตะศิลา</persName> ผู้ประสานงานพันธมิตรประชาชนเพื่อประชาธิปไตย และเลขาธิการพรรคการเมืองใหม่ (กมม.) กล่าวว่า ขอเรียกร้องให้สำนักงานอัยการสูงสุดออกมาชี้แจงข้อเท็จจริงเพื่อให้เกิดความกระจ่างต่อสังคมอย่างเร่งด่วน เพราะส่งผลต่อความน่าเชื่อถือขององค์กรอัยการ ซึ่งมีฐานะเป็นทนายแผ่นดิน รับเงินเดือนจากภาษีประชาชน จะต้องปกป้องผลประโยชน์ของประเทศ
"หากจำเลยในคดีอาญาแผ่นดิน สามารถเรียกตัวบุคคลระดับสูงในสำนักงานอัยการสูงสุดไปเบิกความเป็นพยานให้กับจำเลยได้ จะเป็นอันตรายจนส่งผลให้กระบวนการยุติธรรมไม่สามารถนำคนผิดมาลงโทษได้ เพราะอัยการย่อมรู้สำนวนข้อกล่าวหาเป็นอย่างดี อาจไปแก้ต่างให้จำเลยจนหลุดพ้นคดีความได้ในที่สุด" <persName>นายสุริยะใส</persName>กล่าว
ด้าน <persName>นายเนวิน ชิดชอบ</persName> แกนนำกลุ่มเพื่อน<persName>เนวิน</persName> กล่าวกรณี <persName>พ.ต.ท.ทักษิณ ชินวัตร</persName> อดีตนายกรัฐมนตรี ทวิตข้อความผ่านระบบทวิตเตอร์กล่าวหามีคนยกหูช่วยให้หลุดคดีกล้ายางว่า "ไม่รู้ ผมไม่ได้สนใจทวิตเตอร์ ผมไม่มองอะไรทั้งนั้น"</p></body>
</news>
