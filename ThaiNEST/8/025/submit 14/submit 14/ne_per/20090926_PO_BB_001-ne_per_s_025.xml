<teiHeader>
<fileDesc>
<titleStmt>
  <title>กก.สมานฉันท์วืดยกร่างรธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/26/news_29536463.php?news_id=29536463  </bibl>
</sourceDesc>
</fileDesc>
</teiHeader>
<news>
<headline>กก.สมานฉันท์วืดยกร่างรธน.</headline>
<lead>ประธานรัฐสภา ชี้กรรมการสมานฉันท์ฯ สิ้นสภาพแล้วยกร่างรัฐธรรมนูญไม่ได้ วิปรัฐตื๊อขอให้ตั้งใหม่ "พีเน็ท" เสนอโละ 6 ประเด็น ตั้งกรรมการกลางศึกษารัฐธรรมนูญ 3 เดือน ชงรัฐบาลเป็นเจ้าภาพ ชี้ข้อเสนอกรรมการสนามฉันท์ฯ ไม่สามารถแก้ปัญหาความขัดแย้งได้ ด้านวงสัมมนากรรมาธิการกิจการวุฒิสภา ซัดการแก้ไขรัฐธรรมนูญไม่ได้เริ่มจากวุฒิสภา แต่เริ่มจากคนที่ชื่อ "<persName>อภิสิทธิ์</persName>" "<persName>เลิศรัตน์</persName>" ปูดฝ่ายการเมืองจ้องแก้ไขให้ออกนอกลู่นอกทาง "<persName>สมชาย</persName>" ซัดเอสเอ็มเอส ให้ ส.ว.โหวตแก้รัฐธรรมนูญ ไม่เหมาะสม</lead>
<neck></neck>
<body><p><persName>นายชัย ชิดชอบ</persName> ประธานสภาผู้แทนราษฎร กล่าวถึงมติวิป 3 ฝ่าย มอบหมายให้คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ยกร่างแก้ไขรัฐธรรมนูญ ว่า ขณะนี้คำสั่งแต่งตั้งคณะกรรมการสมานฉันท์ฯ ที่เขาเป็นคนตั้งนั้นได้หมดหน้าที่แล้ว หากวิปจะให้ทำงานต่อก็เป็นเรื่องที่รัฐบาลจะต้องดำเนินการ</p>
<p><persName>นายชินวรณ์ บุญยเกียรติ</persName> ประธานคณะกรรมการประสานงานพรรครัฐบาล (วิปรัฐบาล) กล่าวว่า ถึงแม้ว่าคณะกรรมการสมานฉันท์ฯ จะหมดวาระแล้วก็สามารถแต่งตั้งใหม่ได้ โดยขออำนาจประธานรัฐสภาเป็นผู้แต่งตั้ง โดยเมื่อวิป 3 ฝ่าย และนายกรัฐมนตรี ประชุมร่วมกัน (วันที่ 1 ต.ค.) และมีแนวทางเป็นข้อยุติ ก็จะทำหนังสือถึงประธานรัฐสภา เพื่อให้แต่งตั้งคณะกรรมการสมานฉันท์ฯ ขึ้นมาอีกครั้ง เพราะถือว่าได้เคยศึกษาเรื่องนี้มาก่อนแล้ว</p>
<p>"ต้องรอวิป 3 ฝ่ายหารือกันก่อน จากนั้น จะหารือกับ<persName>นายชัย</persName> เพื่อแต่งตั้งกรรมการสมานฉันท์ใหม่พร้อมทั้งยกร่างอำนาจ และภารกิจใหม่ทั้งหมด เพราะภารกิจตอนเป็นสมานฉันท์แค่ศึกษา ยืนยันว่า ไม่ได้เป็นการดึงเรื่อง และการดำเนินการจะไม่ล่าช้า โดยทุกอย่างต้องเป็นไปตามกระบวนการที่วางไว้ น่าจะเสร็จอยู่ในกรอบเวลา 6 เดือน" ประธานวิปรัฐบาล กล่าว</p>
<p>ส่วน<persName>นายดิเรก ถึงฝั่ง</persName> ส.ว.นนทบุรี และอดีตประธานคณะกรรมการสมานฉันท์ฯ กล่าวกรณีที่ประธานสภา ระบุว่า คณะกรรมการสมานฉันท์ฯ สิ้นสภาพไปแล้วว่า เขาพร้อมทำงานอยู่แล้ว ทุกอย่างขึ้นอยู่กับประธานรัฐสภาที่จะดำเนินการ หากทุกอย่างเป็นไปตามกลไก หากทุกฝ่ายเคลียร์กันแล้วเรียบร้อย เขาก็พร้อมทำงานอยู่แล้ว</p>
<p><persName>นายวิทยา บุรณศิริ</persName> ส.ส.พระนครศรีอยุธยา พรรคเพื่อไทย ในฐานะประธานวิปฝ่ายค้าน กล่าวว่า เรื่องนี้เป็นหน้าที่ของนายกรัฐมนตรีจะต้องหารือกับประธานสภาว่าจะให้ดำเนินการต่อไป ก็คงต้องรอให้นายกฯ กลับมาจากต่างประเทศก่อน แต่ในส่วนของพวกเราเองนั้น ก็มีหน้าที่จะต้องรายงานการหารือของวิป 3 ฝ่ายให้นายกฯ รับทราบ ว่าเราเห็นพ้องให้คณะกรรมการสมานฉันท์ฯ ดำเนินการยกร่างแก้ไขรัฐธรรมนูญเนื่องจาก เป็นคณะที่ได้ทำงานศึกษาเรื่องนี้มาและรู้ปัญหาดี
"หากนายกฯ เห็นด้วยกับแนวทางวิป 3 ฝ่าย และมีคำสั่งให้ตั้งคณะกรรมการสมานฉันท์ฯ อีกครั้ง ก็ไม่ใช่เรื่องยุ่งยาก ผมคิดว่าแนวทางนี้แฟร์ที่สุดแล้ว" <persName>นายวิทยา</persName> กล่าว</p>
<p>พีเน็ทเสนอโละ 6 ประเด็นตั้ง กก.กลางศึกษา 3 เดือน</p>
<p>ส่วนที่บ้านมนังคศิลา <persName>นายสมชัย ศรีสุทธิยากร</persName> กรรมการมูลนิธิองค์กรกลางเพื่อประชาธิปไตย และ<persName>นายสกุล สื่อทรงธรรม</persName> เลขานุการมูลนิธิฯ ร่วมกันแถลงข่าวจุดยืนต่อการแก้ไขรัฐธรรมนูญ 2550 โดยนายสมชัย กล่าวว่า ข้อเสนอทั้ง 6 ประเด็นล้วนแต่เป็นผลประโยชน์ของฝ่ายการเมือง และยิ่งรวบรัดตัดความโดยใช้เสียงข้างมากของ 2 สภาหักหาญแก้ไขไม่ฟังเสียงประชาชน เป็นพฤติกรรมที่น่ารังเกียจอย่างยิ่ง ไม่ว่าจะเป็นการตั้ง ส.ส.ร. 3 หรือการลงประชามติ ล้วนเป็นพฤติกรรมอำพรางเพื่อสร้างความชอบธรรมในการเปลี่ยนแปลงทั้งสิ้น เพราะ ส.ส.ร.จังหวัดล้วนผูกพันกับฝ่ายการเมือง ส่วนการลงประชามติแบบเร่งด่วน 90 วันก็ไม่สร้างความเข้าใจให้ประชาชนได้สุดท้ายตกอยู่ใต้การครอบงำของนักการเมืองท้องถิ่นที่มีอิทธิพลในการกำหนดเสียงประชามติ</p>
<p>ดังนั้น จึงขอเรียกร้องให้ตั้งคณะกรรมการที่ประกอบด้วยผู้ที่ไม่มีส่วนได้เสีย ประกอบด้วย 1.นักวิชาการ ที่ตรงไปตรงมาไม่อิงแอบอำนาจรัฐ 2.ภาคประชาชนที่มีบทบาททางสังคมต่อเนื่อง 3.ข้าราชการประจำที่เกษียณแล้วไม่ฝักใฝ่ฝ่ายการเมือง 4.นักกฎหมายมหาชนที่มีประสบการณ์เปรียบเทียบไทยกับประเทศอื่นๆ 5.อดีตนักการเมืองที่มีประสบการณ์การเลือกตั้ง 6.อดีตกรรมการองค์กรอิสระ ใช้เวลา 3 เดือนศึกษาปัญหาจากการใช้รัฐธรรมนูญ โดยตัด 6 ประเด็นทิ้งไป แต่จะศึกษาทั้งผลดี ผลเสีย และต้องฟังความคิดเห็นจากประชาชนอย่างรอบด้าน แล้วทำความเห็นเสนอต่อรัฐบาลเพื่อเป็นเจ้าภาพในการแก้ไขรัฐธรรมนูญต่อไป และถ้าไม่มีประเด็นที่เกี่ยวข้องกับการเลือกตั้งโดยตรงก็ไม่จำเป็นต้องยุบสภา</p>
<p>"<persName>เลิศรัตน์</persName>" ปูดการเมืองจ้องแก้ออกนอกลู่นอกทาง</p>
<p>วันเดียวกันนี้ ที่ รร.สปริงฟีลด์ แอดซี แอนด์สปา อ.ชะอำ คณะกรรมาธิการวิสามัญกิจการวุฒิสภา จัดสัมมนา โดย <persName>พล.อ.เลิศรัตน์ รัตนวานิช</persName> ส.ว.สรรหา กล่าวว่า การแก้ไขรัฐธรรมนูญเริ่มมาตั้งแต่เดือนพ.ค. ไม่ได้เริ่มจากวิป 3 ฝ่ายที่เพิ่งประชุมเพียง 2 ครั้ง ในสัปดาห์เดียว แต่หากใครได้ฟังเมื่อเวลาห้าทุ่มเศษวันที่ 17 ก.ย. จะรู้ว่า<persName>นายอภิสิทธิ์ เวชชาชีวะ</persName> นายกรัฐมนตรี สรุปว่าจะขับเคลื่อนแก้รัฐธรรมนูญ ตามแนวทางของกรรมการสมานฉันท์เพื่อปฏิรูปการเมือง และศึกษาแก้ไขรัฐธรรมนูญ
"ส่วนตัวผมก็ไม่เห็นด้วย ทั้ง 6 ประเด็น ขณะที่เป็นประธานศึกษาร่างฯ ทำหน้าที่ตะล่อมไม่ให้ฝ่ายการเมืองแก้ไขเลยเถิด ผมไม่ได้ยกมือสนับสนุนทั้ง 6 ประเด็น มีแต่บอกว่าองค์กรอิสระ ศาล หรือเรื่องที่อยู่ในกระบวนการยุติธรรมไม่แก้ ผมไม่ได้รณรงค์ให้แก้รัฐธรรมนูญ ต้องชี้แจงเหตุผลของการระดมความคิดจากอนุกรรมการ และจากกรรมการสมานฉันท์ฯ ไม่ได้บอกว่าเสียงเอกฉันท์ จะบอกมาตรานี้เสียงส่วนใหญ่หรือเสียงส่วนน้อย"
</p>
<p><persName>พล.อ.เลิศรัตน์</persName> กล่าวด้วยว่า จากที่ได้รับมอบหมายจากประธานวุฒิสภา ให้ไปประชุมร่วมวิป 3 ฝ่าย เราไปในนาม 148 คน ไม่ได้เอามติของ 148 คนไปเจรจา โดยครั้งหลังไปนั่งฟัง เพราะถ้าฝ่ายรัฐบาล หรือฝ่ายค้าน ตกลงกันได้ซึ่งมีเสียง 400 กว่าเสียงถือเป็นเสียงข้างมากไม่จำเป็นต้องใช้เสียงของ ส.ว.
</p>
<p>ทั้งนี้ มติวิป 3 ฝ่ายในการประชุมครั้งที่ 2 ตกลงว่าจะเดินหน้ายกร่าง 6 ประเด็น แต่ละประเด็นควรเป็นอย่างไรเพื่อเห็นชัดเจนขึ้น โดยจะเน้นไม่ให้คุณให้โทษกับใคร ดังนั้น กรรมการสมานฉันท์ทั้ง 39 คน จะพิจารณาก่อนเสนอ ส.ว.เซ็นร่วมกัน ส่วนวิป 3 ฝ่ายให้ไปหา ส.ส. และ ส.ว. มาลงนามร่วมกัน ลงชื่อเสนอร่างเข้าสู่รัฐสภา แต่ที่ค้างคาคือกระบวนการรับฟังความคิดเห็นประชาชนจะทำอย่างไร มีการนัดประชุมวันที่ 1 ต.ค.นี้</p>
<p>ขณะที่<persName>นางตรึงใจ บูรณสมภพ</persName> ส.ว.สรรหา กล่าวว่า การที่ตัวแทนวิปวุฒิสภาไปประชุมร่วมกับฝ่ายใดก็ตาม เมื่อยังไม่ผ่านที่ประชุมใหญ่ จะไปบังคับให้ ส.ว.เห็นด้วยทั้งหมดไม่ได้ จึงขอให้ทำใจในเรื่องนี้ บางครั้งความเห็นไม่ตรงกัน แต่จุดใหญ่ ความเห็นเดียวกันคือทำเพื่อประเทศชาติบ้านเมือง</p>
<p>"<persName>สมชาย</persName>" ซัดเอสเอ็มเอส ส.ว.โหวตแก้ รธน.ไม่เหมาะ</p>
<p>ด้าน<persName>นายสมชาย แสวงการ</persName> ส.ว.สรรหา กล่าวว่า ไม่เห็นด้วยกับการแก้รัฐธรรมนูญ ที่คณะกรรมการสมานฉันท์ฯ เสนอมา 6 ประเด็น เพราะกรรมการชุดดังกล่าว ไม่มีช่องทางจากประชาชน เขา และ ส.ว. 8 คน จึงเสนอตั้งกรรมการอิสระแล้วศึกษาเปรียบเทียบกับกรรมการสมานฉันท์ และนายกฯ ก็รับข้อเสนอนี้เป็นแนวทางที่ 2
"เรื่องส่งเอสเอ็มเอสถาม ส.ว.ว่ามีใครเห็นด้วยกับการแก้ไขรัฐธรรมนูญ มี ส.ว.ส่งความเห็น ว่า ไม่เห็นด้วย 27 คน มีส.ว.เห็นด้วย 3 คน บางคนอยู่ต่างประเทศ บางคนอยู่บนเครื่องบิน ส.ว.บางคนไม่สบายใจ"</p>
<p><persName>นายนิคม ไวยรัชพานิช</persName> รองประธานสภาคนที่ 1 ยอมรับว่า เอสเอ็มเอสดังกล่าวเขาเป็นคนเขียนเอง โดยวิปวุฒิสภา ให้ต่างคนต่างตอบมา แต่ก็เกรงว่า จะเกิดขยะ ก็เลยส่งเข้ามาเฉพาะคนที่เห็นต่างเพื่อเป็นแนวทางไปฟังความเห็นของ 3 ฝ่าย</p>
<p><persName>นายสมชาย</persName> กล่าวว่า มี ส.ว.ส่งกลับมาว่าไม่เห็นด้วย 27 คน เห็นด้วย 3 คน แต่ท่านนิคม กำลังจะเอา 3 คน ไปบวก 100 คนไม่ได้</p>
<p><persName>นายนิคม</persName> กล่าวอย่างมีอารมณ์ว่า "ถ้าประชุมวิปวุฒิ พวกผมชนะ แนวทางเราคือช่วยรัฐบาล ทำตามที่<persName>นายอภิสิทธิ์</persName>พูด"</p>
<p><persName>นายนิคม</persName> ยังกล่าวด้วยว่า การแก้ไขรัฐธรรมนูญและจะโดนยื่นถอดถอน ก็เชิญเลย เพราะอยากกลับไปอยู่บ้านเต็มทนแล้ว</p></body>
</news>
