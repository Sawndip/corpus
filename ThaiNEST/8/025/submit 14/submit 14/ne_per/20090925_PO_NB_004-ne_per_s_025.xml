<teiHeader>
<fileDesc>
<titleStmt>
  <title>" สุเทพ " เชื่อ หลักการเข้าถึง เข้าใจ และการพัฒนา จะได้รับความร่วมมือจากประชาชนใน 3 จชต.มากขึ้น  </title>
  <author>พรภัสสร ปิ่นสกุล  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209240176&tb=N255209&return=ok  </bibl>
</sourceDesc>
</fileDesc>
</teiHeader>
<news>
<headline>" <persName>สุเทพ</persName> " เชื่อ หลักการเข้าถึง เข้าใจ และการพัฒนา จะได้รับความร่วมมือจากประชาชนใน 3 จชต.มากขึ้น</headline>
<lead></lead>
<neck></neck>
<body><p>รองนายกรัฐมนตรี มั่นใจ ภายใน 3 ปี หลังรัฐบาลใช้แนวทางการเข้าถึง เข้าใจ และพัฒนาในพื้นที่ภาคใต้จะได้รับความร่วมมือจากประชาชนในการแก้ปัญหาความไม่สงบมากขึ้น การประชุมสภาผู้แทนราษฎร สมัยสามัญนิติบัญญัติ วันนี้(24 ก.ย.) ซึ่งเริ่มเวลา 11.00 น. โดยมี<persName>นายชัย ชิดชอบ</persName> ประธานสภาผู้แทนราษฎร ทำหน้าที่ประธานการประชุม ซึ่งในการพิจารณาวาระกระทู้ถามสด ได้มีการตั้งกระทู้ถามนายกรัฐมนตรีถึงการแก้ปัญหาความไม่สงบในพื้นที่ภาคใต้ โดย<persName>นายซูการ์โน มะทา</persName> ส.ส.ยะลา พรรคเพื่อไทย เป็นผู้ถาม โดยต้องการทราบถึงสาเหตุที่แท้จริงของปัญหา และแนวทางการแก้ไขปัญหาของรัฐบาล เนื่องจากมีประชาชนเสียชีวิตจำนวนมาก ทั้งนี้ <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ซึ่งได้รับมอบหมายให้ตอบกระทู้ถามสดแทนนายกรัฐมนตรี ชี้แจงว่า ขณะนี้จำนวนยอดผู้เสียชีวิตทั้งเจ้าหน้าที่ และประชาชนลดลง ส่วนงบประมาณที่ใช้ในการแก้ปัญหามีจำนวนประมาณ 13,000 ล้านบาท ซึ่งภายใน 5 ปี ไม่ถึง 5 แสนล้านบาท พร้อมระบุรัฐบาลเข้ามาบริหารประเทศ โดยยึดแนวทางการพัฒนาเป็นหลัก ส่วนการดำเนินการกับผู้กระทำความผิดยึดตามหลักกฎหมายและหลักฐานเป็นสำคัญ พร้อมระบุ นโยบาย 99 วัน ไม่ได้รวมเรื่องการแก้ปัญหาความไม่สงบในพื้นที่ภาคใต้ไว้ เนื่องจากทราบดีว่าปัญหาความไม่สงบในพื้นที่ภาคใต้ไม่ใช่ปัญหาที่จะแก้ได้ภายในไม่กี่วัน เพราะเป็นปัญหาที่ยืดเยื้อยาวนาน และมีความซับซ้อนเชื่อมโยงกันหลายมิติ โดยสาเหตุแท้จริงของปัญหาเกิดจากมีขบวนการต้องการแบ่งแยกดินแดน และก่อเหตุเพื่อลดความน่าเชื่อถือของรัฐบาล ทั้งนี้รัฐบาล ยืนยันว่า แนวทางการแก้ปัญหาของรัฐบาลยึดแนวทางพระราชทาน คือ การเข้าถึง เข้าใจ และการพัฒนาเป็นหลัก อย่างไรก็ตาม เชื่อว่าในช่วง 3 ปีจากนี้ไป เมื่อรัฐบาลดำเนินนโยบายดังกล่าวแล้ว จะได้รับความร่วมมือจากประชาชนมากขึ้น และรัฐบาลมีการลงพื้นที่พบประชาชนเพื่อรับทราบปัญหาอย่างใกล้ชิดมาโดยตลอด ด้าน<persName>นายถาวร เสนเนียม</persName> รัฐมนตรีช่วยว่าการกระทรวงมหาดไทย กล่าวว่า ที่ผ่านมาประชาชนในพื้นที่ทราบดีว่าปัญหาที่เกิดขึ้นเกิดจากการใช้นโยบายที่ผิดพลาด เพราะมีการอุ้มฆ่าประชาชนในยุคระบอบ<persName>ทักษิณ</persName> เนื่องจากเคยได้รับการร้องเรียนจากประชาชนว่ามีการอุ้มฆ่าเกิดขึ้นจริง อีกทั้งยังมีการยกเลิกกองบัญชาการผสมพลเรือน ตำรวจ ทหาร และยกเลิก ศอ.บต. ขณะที่รัฐบาลชุดนี้ใช้นโยบายแก้ปัญหา คือ การเข้าถึง เข้าใจ และการพัฒนา</p></body>
</news>
