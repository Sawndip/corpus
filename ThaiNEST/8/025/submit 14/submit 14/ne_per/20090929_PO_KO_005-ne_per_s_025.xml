<teiHeader>
<fileDesc>
<titleStmt>
  <title>สื่อเทศตีข่าวอภิสิทธิ์เปิดประชุมยูเอ็นเรื่องอากาศ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090928/30387  </bibl>
</sourceDesc>
</fileDesc>
</teiHeader>
<news>
<headline>สื่อเทศตีข่าว<persName>อภิสิทธิ์</persName>เปิดประชุมยูเอ็นเรื่องอากาศ</headline>
<lead><persName>นายกฯอภิสิทธิ์</persName>กล่าวเปิดประชุมยูเอ็นเรื่องการเปลี่ยนแปลงสภาพภูมิอากาศที่องค์การสหประชาชาติ กรุงเทพฯ</lead>
<neck></neck>
<body><p>สำนักข่าวต่างประเทศรายงานว่า เมื่อเวลา 10.00 น. <persName>นายอภิสิทธิ์ เวชชาชีวะ</persName> นายกรัฐมนตรี เป็นประธานในพิธีเปิดการประชุม“Bangkok Climate Changes Talk” ที่องค์การสหประชาชาติ กรุงเทพฯ ที่มีผู้เข้าร่วมประชุมราว 2,500 คนจาก 192 ประเทศ และกล่าวแสดงความหวังว่า ผู้เข้าร่วมประชุมจะได้ข้อสรุปที่จะผลักดันให้การเจรจาอนุสัญญาแห่งสหประชาชาติว่าด้วยการเปลี่ยนแปลงสภาพภูมิอากาศ ที่กรุงโคเปนเฮเกนของเดนมาร์กช่วงเดือนธันวาคมนี้ประสบผลสำเร็จ</p>
<p>นายกฯยังชี้ว่า การตอบสนองต่อภาวะการเปลี่ยนแปลงของสภาพภูมิอากาศจะเป็นตัวกำหนดอนาคตของประชาคมโลก และไทยและชาติกำลังพัฒนาอื่นๆ มีความตั้งใจที่จะทำให้มั่นใจได้ว่าสภาพภูมิอากาศเปลี่ยนแปลงจะไม่ส่งผลกระทบต่อการพัฒนาที่ยั่งยืน การเติบโตของเศรษฐกิจ และการขจัดความยากจน
</p>
<p>การประชุมภายใต้อนุสัญญาสหประชาชาติว่าด้วยการเปลี่ยนแปลงสภาพภูมิอากาศนี้จะดำเนินไปจนถึงวันที่ 9 ตุลาคม และผู้เข้าร่วมประชุมจะร่วมกันลดทอนเนื้อหาร่างข้อตกลงที่ยาว 280 หน้าให้กระชับขึ้นเหลือแค่เกือบ 40 หน้าเพื่อจัดทำเป็นสนธิสัญญาระหว่างประเทศในการแก้ไขปัญหาโลกร้อนฉบับใหม่ ก่อนที่พิธีสารเกียวโตจะหมดอายุลงในปี 2555
</p>
<p>ในการเจรจาที่ผ่านมา ยังเผชิญปัญหาหลายเรื่อง รวมถึงการที่ชาติต่างๆลังเลที่จะกำหนดเป้าหมายที่ชัดเจนเกี่ยวกับปริมาณการลดการปล่อยก๊าซเรือนกระจก และชาติกำลังพัฒนาปฏิเสธที่จะลงนามในข้อตกลงใดๆจนกว่าชาติร่ำรวยจะตกลงให้เงินช่วยเหลือเพื่อดำเนินการแก้ไขปัญหาโลกร้อนจำนวนหลายหมื่นล้านดอลลาร์สหรัฐ ซึ่งบางประเทศยังไม่ยอมที่จะร่วมลงขัน
</p>
<p>นอกจากนี้นักเคลื่อนไหวด้านสิ่งแวดล้อมได้ร่วมกันยื่นจดหมายเปิดผนึกแก่<persName>นายอีฟ เดอ บัวร์</persName> เลขาธิการอนุสัญญาสหประชาชาติว่าด้วยการเปลี่ยนแปลงสภาพภูมิอากาศ เพื่อเรียกร้องให้ยูเอ็นเร่งดำเนินการต่อสู้กับการเปลี่ยนแปลงสภาพภูมิอากาศ และเด็กไทย 5 คนได้รับเลือกให้ร่วมยื่นจดหมายดังกล่าวด้วย
</p></body>
</news>
