<teiHeader>
<fileDesc>
<titleStmt>
  <title>เงินเดือน ขรก.เลิกระบบขั้นใช้ผลงานชี้วัด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-29 07:52:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23068  </bibl>
</sourceDesc>
</fileDesc>
</teiHeader>
<news>
<headline>เงินเดือน ขรก.เลิกระบบขั้นใช้ผลงานชี้วัด</headline>
<lead></lead>
<neck></neck>
<body><p>ข้าราชการทั่วประเทศเตรียมปรับตัวครั้งใหญ่ หลัง ก.พ.ชง ครม.ออกกฎเลื่อนขั้นเงินเดือน ขรก.แบบใหม่ “ยกเลิกระบบขั้น” เสนอให้ “ผู้บังคับบัญชา” พิจารณาผลงานเป็นตัววัดแทน พร้อมแจ้งลูกน้องให้ทราบข้อมูลเฉพาะแต่ละบุคคล และต้องบอกเหตุผล “ขรก.แห้ว” ที่ไม่ได้ขึ้นเงินเดือนด้วย เผยตัดทิ้งวิธีหารเฉลี่ยให้แต่ละคนได้รับการเลื่อนเงินเดือนเท่ากันไปโดยปริยาย ระบุเรื่องผ่านเริ่มมีผลใช้ 1 ต.ค.นี้ทันที ขณะที่ “ก.พ.ร.” เสนอกันงบกว่า 6 พันล้านไว้จ่ายเป็นโบนัส ขรก.ปี 53    </p>
<p>เมื่อวันที่ 28 ก.ย.ผู้สื่อข่าวรายงานว่า มีรายงานข่าวจากทำเนียบรัฐบาลแจ้งว่า ในการประชุม ครม.วันที่ 29 ก.ย. สำนักงาน คณะกรรมการข้าราชการพลเรือน (ก.พ.) จะเสนอเรื่องระบบการเลื่อนเงินเดือนข้าราชการพลเรือนสามัญและร่างกฎ ก.พ. ว่าด้วยการเลื่อนเงินเดือน พ.ศ. .....ให้พิจารณา โดยมีสาระสำคัญ อาทิ ให้มีการเลื่อนเงินเดือนข้าราชการพลเรือนสามัญปีละ 2 ครั้งคือ ในวันที่ 1 เม.ย. และวันที่ 1 ต.ค. โดยมีการกำหนดกรอบวงเงินรวมของส่วนราชการและจังหวัดในการเลื่อนเงินเดือนในแต่ละรอบของการประเมินไม่เกินร้อยละ 3 ของอัตราเงินเดือนข้าราชการในหน่วยงานนั้น ๆ ซึ่งวงเงินงบประมาณแต่ละรอบจะแยกจากกัน นอกจากนี้กำหนดกรอบวงเงินการเลื่อนเงินเดือนรายบุคคลไม่เกินร้อยละ 6 ของฐานเงินเดือน และให้ยกเลิกระบบโควตา 2 ขั้นและกำหนดจำนวนร้อยละ 15 ของจำนวนคนในแต่ละหน่วยงานอีกด้วย</p>
<p>รายงานข่าวแจ้งอีกว่า สำหรับหลักเกณฑ์ในการพิจารณาเลื่อนเงินเดือนนั้น ให้พิจารณาตามผลการปฏิบัติราชการ แทนที่จะใช้วิธีหารเฉลี่ยให้ข้าราชการแต่ละคนได้รับ การเลื่อนเงินเดือนเท่ากันเหมือนที่ใช้อยู่ในปัจจุบัน แต่ให้ยึดหลักการจ่ายค่าตอบแทนตามค่างานและผลงาน และให้เลื่อนขั้นเงินเดือนเป็นร้อยละของฐานเงินเดือนในแต่ละระดับและประเภทของตำแหน่ง จากเดิมที่การเลื่อนเงินเดือนของข้าราชการจะพิจารณากำหนดให้เป็นขั้น โดยกำหนดให้ผู้บังคับบัญชาผู้มีอำนาจสั่งเลื่อนเงินเดือน จัดให้มีการแจ้งผลการเลื่อนเงินเดือนในแต่ละครั้งให้ข้าราชการผู้นั้นทราบเป็นข้อมูลเฉพาะแต่ละบุคคล และกรณีมีผู้ไม่ได้รับการเลื่อนเงินเดือนให้แจ้งเหตุผลให้ผู้นั้นทราบด้วย ทั้งนี้ให้นำข้อมูลการลา พฤติกรรมการมาทำงาน การรักษาวินัย การปฏิบัติตนเหมาะสม และข้อควรพิจารณาอื่น ๆ มาประกอบการพิจารณา ในการเลื่อนขั้นเงินเดือนด้วย</p>
<p>รายงานข่าวแจ้งต่อว่า อย่างไรก็ตามห้ามมิให้นำเหตุในการถูกแต่งตั้งคณะกรรมการสอบสวนกรณีกระทำผิดวินัยอย่างร้ายแรง หรือถูกฟ้องคดีอาญามาเป็นเหตุในการไม่    พิจารณาเลื่อนเงินเดือน แต่กำหนดหลักเกณฑ์ การพิจารณาเลื่อนเงินเดือน กรณีถูกสั่งลงโทษทางวินัยที่หนักกว่าโทษภาคทัณฑ์ และถูกศาลพิพากษาในคดีอาญาให้ลงโทษตามความผิดที่กำหนดด้วย ทั้งนี้ ก.พ. จะนำหลักการของระบบการเลื่อนขั้นเงินเดือน ซึ่งจัดทำ   เป็นร่างกฎ ก.พ. ว่าด้วยการเลื่อนเงินเดือน พ.ศ. .... และหลักเกณฑ์และวิธีการประเมินผลการปฏิบัติราชการ ทำเป็นหนังสือเวียนแจ้งให้ อ.กพ. และทุกส่วนราชการรับทราบและนำไปปฏิบัติต่อไป โดยในร่างกฎ ก.พ. ดังกล่าวจะให้มีผลใช้บังคับตั้งแต่วันที่ 1 ต.ค. 52 เป็นต้นไป    </p>
<p>รายงานข่าวแจ้งว่า นอกจากนี้สำนัก งานคณะกรรมการพัฒนาระบบราชการ (ก.พ.ร.) จะเสนอให้ ครม.พิจารณาเรื่องการจัดสรร  เงินรางวัลสำหรับส่วนราชการจังหวัด และ สถาบันอุดมศึกษา ที่มีการจัดทำคำรับรอง การปฏิบัติราชการประจำปีงบประมาณ 2552 โดยขอให้ ครม.ให้ความเห็นชอบกับการ   จัดสรรเงินรางวัลสำหรับส่วนราชการ โดยใช้งบเหลือจ่ายประจำปีงบประมาณ 2552 ของส่วนราชการ จังหวัด และสถาบันอุดมศึกษา ในส่วนที่เหลือนอกเหนือจากร้อยละ 50 ของ งบเหลือจ่าย แต่ไม่เกิน 10 ล้านบาท ที่ ครม. เห็นชอบให้ใช้เพื่อการพัฒนาองค์การและพัฒนาบุคลากรไปแล้ว โดยให้กันงบประมาณปี 2552 เพื่อให้สามารถเบิกจ่ายใน  ปีงบประมาณ 2553 โดยงบประมาณที่ต้องใช้สำหรับจัดสรรเป็นเงินรางวัลแก่ส่วนราชการ ดังกล่าวจำนวน 6,835 ล้านบาท</p>
<p>จากการศึกษาทบทวนเรื่องงบเหลือจ่ายปี 2552 ของส่วนราชการ พบว่ากรมบัญชีกลางสามารถจัดทำรายละเอียดได้ประมาณ 15-20 วันภายหลังวันสิ้นปีงบประมาณ ซึ่ง ขณะนี้มีข้อมูลงบเหลือจ่ายปี 51 ของส่วนราชการต่าง ๆ ที่กรมบัญชีกลางจัดทำไว้  ประมาณ 5,323 ล้านบาท แต่อาจมีข้อจำกัดที่บางส่วนราชการไม่มีเงินงบเหลือจ่าย ปี 52 หรือมีแต่ไม่เพียงพอ.
</p></body>
</news>
