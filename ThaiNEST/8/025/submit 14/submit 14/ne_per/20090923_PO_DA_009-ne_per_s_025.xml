<teiHeader>
<fileDesc>
<titleStmt>
  <title>'สุเทพ'ยันไม่ลักไก่เรียกประชุมก.ต.ช.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-23 10:36:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22003  </bibl>
</sourceDesc>
</fileDesc>
</teiHeader>
<news>
<headline>'<persName>สุเทพ</persName>'ยันไม่ลักไก่เรียกประชุมก.ต.ช.</headline>
<lead></lead>
<neck></neck>
<body><p>วันนี้ (23 ก.ย.) เวลา 08.45 น. ที่ทำเนียบรัฐบาล <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง รักษาการแทนนายกรัฐมนตรี ให้สัมภาษณ์ถึงกรณีที่มีกระแสข่าวว่า<persName>นายอภิสิทธิ์ เวชชาชีวะ</persName> นายกรัฐมนตรี จะเรียกประชุมคณะกรรมการนโยบายตำรวจแห่งชาติ (ก.ต.ช.) ในวันที่ 28 ก.ย.นี้ ว่า ตนยังไม่ทราบข่าวส่วนที่วิพากษ์วิจารณ์กันว่าถ้าไม่รีบเรียกประชุมให้เสร็จก่อนสิ้นเดือน ก.ย.นี้ จะมีผลทำให้ไม่สามารถพิจารณาแต่งตั้งโยกย้ายตำรวจในตำแหน่งอื่นๆ ได้ ก็ต้องชี้แจงว่าไม่เป็นความจริง ซึ่งข่าวเกี่ยวกับตำรวจมีคนคอยช่วยกระพือให้เกิดความยุ่งยากวุ่นวาย และบิดเบือนข้อเท็จจริง </p>
<p><persName>นายสุเทพ</persName> กล่าวต่อว่า  ส่วนที่มีข่าวที่ระบุว่าตนจะเรียกประชุม ก.ต.ช.ในช่วงที่นายกรัฐมนตรีเดินทางไปปฏิบัติภารกิจที่ประเทศสหรัฐอเมริกานั้น ตนได้บอกไปแล้วว่าตนเป็นคนที่รู้จักประมาณตน รู้ว่ามีขอบเขตอำนาจหน้าที่แค่ไหน  ขอย้ำว่านายกรัฐมนตรีเป็นประธานก.ต.ช. ซึ่งกฎหมายไม่อนุญาตให้รักษาการนายกรัฐมนตรีไปเป็นประธานการประชุม ก.ต.ช.แทนได้ คนที่ต้องการนำข่าวเรื่องนี้มาปล่อย มีจุดประสงค์ ตั้งใจทำลายความน่าเชื่อถือของรัฐบาล</p>
<p>ผู้สื่อข่าวถามว่าหมายความว่าจะไม่มีการเรียกประชุม ก.ตร. เพื่อพิจารณาบัญชีแต่งตั้งโยกย้ายตำรวจระดับรองผู้บังคับการ จนกว่าจะมี ผบ.ตร.คนใหม่ใช่หรือไม่ <persName>นายสุเทพ</persName> กล่าวว่า ไม่จำเป็น ต้องทำความเข้าใจว่าการประชุม ก.ตร.นั้น ตนไม่ได้รอคนอื่น แต่รอให้กรรมการ ก.ตร.มีความเห็นที่ตรงกัน เมื่อไหร่ที่พร้อมทั้งข้อมูล รายละเอียดต่างๆ ตนก็เดินหน้าเรียกประชุมได้ทันที ไม่มีปัญหา เพราะเรื่องนี้ปัญหาอยู่ที่ตัว ก.ตร.เอง“ ยืนยันว่าผมทำหน้าที่ดูแลตำรวจเป็นอย่างดี และอยู่ข้างเดียวกับตำรวจ เพราะตำรวจเป็นข้าราชการของประชาชน เหมือนกับข้าราชการฝ่ายอื่น โดยข้าราชการที่ดีก็ต้องช่วยให้กำลังใจ ดังนั้นตำรวจทั้งหลายอย่าเสียกำลังใจหรือหวั่นไหวกับคนที่ยุแยงตะแคงรั่ว  “ <persName>นายสุเทพ</persName> กล่าว </p>
<p>เมื่อถามว่าข้อเท็จจริงที่ต้องเลื่อนการประชุม ก.ตร.ออกไป เพราะต้องการให้ ผบ.ตร.คนใหม่เข้ามาจัดโผโยกย้ายใช่หรือไม่ <persName>นายสุเทพ</persName> กล่าวว่า เรื่องนี้ที่มีการวิจารณ์หรือการตั้งข้อสังเกตไม่ใช่เพราะ ก.ตร.ไม่ยอมรับ <persName>พล.ต.อ.ธานี</persName> แต่ข้อเท็จจริงคือเคยมีมติ ครม.ระบุว่าผู้ทำหน้าที่รักษาการไม่ควรเข้ามาจัดทำบัญชีแต่งตั้งโยกย้าย นอกจากนี้ผู้บังคับบัญชาระดับสูงไม่ควรจะมาแต่งตั้งโยกย้ายเพื่อทิ้งทวนก่อนที่จะเกษียณอายุราชการ เช่น รัฐบาลรักษาการก็ไม่ควรแต่งตั้งบุคคลในตำแหน่งสำคัญ เพราะเกรงว่าจะไม่ถูกต้อง ทั้งนี้ยอมรับว่าในการพูดคุยของ ก.ตร.ย่อมมีเหตุผลที่แตกต่างกัน เช่น บางคนระบุว่าควรให้ ผบ.ตร.คนใหม่ที่ต้องทำงานร่วมกับลูกน้องอีกนานมาเป็นผู้พิจารณามากกว่าผู้ที่กำลังจะเกษียณ ขณะที่อีกฝ่ายบอกว่าผู้ที่จะมาเป็น ผบ.ตร.คนใหม่ ก็อยู่ในที่ประชุม ก.ตร.อยู่แล้ว เพราะคิดว่านายกรัฐมนตรีคงไม่เลือกบุคคลมาจากที่อื่น จึงควรให้พิจารณาไปได้เลย ซึ่งทั้งหมดก็ถือเป็นเหตุผลของแต่ละฝ่าย ตนจึงให้กลับไปคุยกันใหม่ จึงเป็นที่มาของการเลื่อนประชุม </p>
<p>ต่อข้อถามว่าเกรงหรือไม่ว่าปัญหาการตั้ง ผบ.ตร.จะกลายเป็นน้ำผึ้งหยดเดียวและทำให้รัฐบาลล้ม รักษาการนายกรัฐมนตรี กล่าวว่า เชื่อว่าการตั้ง ผบ.ตร.เพียงตำแหน่งเดียวคงไม่มีผลต่อประเทศ หรือรัฐบาล เพราะเรามีเรื่องอื่นที่ต้องแก้ไข.
</p></body>
</news>
