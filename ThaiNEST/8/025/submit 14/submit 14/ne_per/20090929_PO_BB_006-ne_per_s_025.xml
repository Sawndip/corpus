<teiHeader>
<fileDesc>
<titleStmt>
  <title>ศาลเชือด"ยงยุทธ"ซุกหุ้น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/29/news_29548492.php?news_id=29548492  </bibl>
</sourceDesc>
</fileDesc>
</teiHeader>
<news>
<headline>ศาลเชือด"<persName>ยงยุทธ</persName>"ซุกหุ้น</headline>
<lead>ศาลฎีกานักการเมือง พิพากษาตัดสิทธิทางการเมือง 5 ปี “ยงยุทธ ติยะไพรัช” แถมจำคุก 2 เดือน ปรับ 4 พันบาท ฐานทำนิติกรรมอำพรางซุกหุ้น ขณะที่โทษจำคุกศาลให้รอลงอาญา 1 ปี เผยต้องหยุดเล่นการเมืองไปถึงปี 2557 “เจ้าตัว” ลั่นหลังถูกตัดสิทธิเป็นอะไรก็ได้ ย้ำขอให้คนไทย รักกัน “<persName>กล้านรงค์</persName>” ชี้คำร้องให้ตรวจสอบทรัพย์สินองค์คณะผู้พิพากษาคดีกล้ายาง ต้องดูก่อนว่าเข้าหลักเกณฑ์หรือไม่</lead>
<neck></neck>
<body><p><persName>นายศิริชัย จิระบุญศรี</persName> ผู้พิพากษาหัวหน้าคณะในศาลฎีกา แผนกคดีอาญาของผู้ดำรงตำแหน่งทางการเมือง เจ้าของสำนวน พร้อมองค์คณะผู้พิพากษาทั้ง 9 คน ออกนั่งบัลลังก์อ่านคำพิพากษาคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) ยื่นคำร้องขอให้ศาลวินิจฉัยกรณีที่ <persName>นายยงยุทธ ติยะไพรัช</persName> อดีต รมว.ทรัพยากรธรรมชาติและสิ่งแวดล้อม ผู้คัดค้าน ฐานจงใจยื่นบัญชีแสดงทรัพย์สินและหนี้สินของตนเองหรือคู่สมรส หรือบุคคลที่ยังไม่บรรลุนิติภาวะ ด้วยข้อความอันเป็นเท็จหรือปกปิดข้อเท็จจริงที่ควรแจ้งให้ทราบด้วยข้อความอันเป็นเท็จ ตามรัฐธรรมนูญ พ.ศ.2550 ม.263 และ พ.ร.บ.ว่าด้วยการป้องกันและปราบปรามการ
ทุจริต (ป.ป.ช.) พ.ศ.2542 ม.119</p>
<p>คดีนี้ ป.ป.ช.ยื่นคำร้องสรุปว่า ผู้คัดค้านเป็น ส.ส. และ รมว.ทรัพยากรฯ ในสมัยรัฐบาล <persName>พ.ต.ท.ทักษิณ ชินวัตร</persName> เป็นนายกรัฐมนตรี ได้ยื่นแสดงบัญชีทรัพย์สินอันเป็นเท็จ รวม 5 ครั้ง กรณีเข้ารับตำแหน่งรัฐมนตรี เมื่อวันที่ 14 มี.ค.2548 กรณีพ้นจากตำแหน่งเมื่อวันที่ 19 ก.ย.2549 กรณีพ้นตำแหน่งเป็นเวลา 1 ปี เมื่อวันที่ 19 ก.ย.2550 กรณีเข้ารับตำแหน่ง ส.ส. เมื่อวันที่ 8 ก.ค.2551 และกรณีพ้นจากตำแหน่ง ส.ส.เมื่อวันที่ 8 ก.ค.2551
โดยระบุว่ามีทรัพย์สินเป็นเงินให้กู้ยืมจำนวน 1.6 ล้านบาท ที่ได้มาจากการขายหุ้นบริษัท มิติฟู้ด โปรดักส์ จำกัด จำนวน 24,5000หุ้นรวม 2,450,000 บาท ให้กับ <persName>พ.ต.ท.นัฎฐวุฒิ ยุววรรณ</persName> น้องภรรยา โดยมีการชำระเงินสด 8 แสนบาท ส่วนที่เหลือทำเป็นหนังสือรับสภาพหนี้ แต่ความจริงแล้วไม่มีเจตนาซื้อขายหุ้นและไม่มีการชำระเงินกันจริง เป็นการอำพรางทรัพย์สิน เพื่อให้ผู้คัดค้านมีคุณสมบัติ เข้ารับตำแหน่งรมว.ทรัพยากรธรรมชาติฯ ได้</p>
<p>ขณะที่<persName>นายยงยุทธ</persName> ยื่นเอกสารและให้การคัดค้านว่า มติของ ป.ป.ช.ผู้ร้องมิชอบ เนื่องจากการขายหุ้นดังกล่าวได้มีการจดแจ้งเปลี่ยนชื่อผู้ถือหุ้นกับนายทะเบียนอย่างถูกต้อง และมีการซื้อขายชำระเงินกันจริง โดยบริษัทมิติฟู้ด ประกอบกิจการประเภทแปรรูปผลไม้กระป๋อง
ต่อมาปี 2548 ผู้ค้านได้ขายหุ้น 24,500 หุ้น ให้กับ <persName>พ.ต.ท.นัฎฐวุฒิ</persName> โดยชำระเงินแล้ว 8 แสนบาท ที่เหลือทำสัญญารับสภาพหนี้ เมื่อปี 2549 โดย <persName>พ.ต.ท.นัฎฐวุฒิ</persName> มีฐานะที่จะซื้อหุ้นและชำระเงินได้ เนื่องจากมีทรัพย์สินเป็นที่ดิน เงินฝากบัญชี และในสหกรณ์ออมทรัพย์ อีกทั้งภรรยาก็มีทรัพย์สินเป็นเงินฝากบัญชีจำนวนมาก ส่วนบริษัทมิติฟู้ด ก็มีทรัพย์สินที่มีมูลค่าสมควรแก่การซื้อหุ้น</p>
<p>ศาลพิเคราะห์แล้วเห็นว่า ตามสัญญาซื้อขายหุ้นระบุว่า เงินส่วนที่เหลือ 1.6 ล้านบาท <persName>พ.ต.ท. นัฎฐวุฒิ</persName> จะชำระเมื่อมีการโอนหุ้นและจดแจ้งทะเบียนผู้ถือหุ้นเรียบร้อยแล้ว หากผิดสัญญาจะต้องโอนหุ้นคืนให้ผู้คัดค้านและยินยอมให้ริบเงินที่จ่ายไปแล้ว แต่ข้อเท็จจริงปรากฏว่า เมื่อมีการโอนหุ้นและจดแจ้งทะเบียนผู้ถือหุ้นแล้ว เมื่อวันที่ 11 มี.ค. 2548 แต่ <persName>พ.ต.ท.นัฎฐวุฒิ</persName> ยังไม่ได้ชำระเงินส่วนที่เหลือให้กับผู้คัดค้าน จึงถือว่ากระทำผิดสัญญา แต่ผู้คัดค้านไม่ดำเนินการใดๆ เพียงแต่ให้ <persName>พ.ต.ท.นัฎฐวุฒิ</persName> ทำหนังสือรับสภาพหนี้ เมื่อครบกำหนดยังไม่ชำระ หลังจากนั้น 3 ปี จึงมีการชำระเงินเพียงส่วน โดยผู้คัดค้านอ้างว่าเหตุที่ไม่ท้วงถามเนื่องจากเป็นน้องภรรยา</p>
<p>ศาลเห็นว่าหากเป็นตามที่ผู้คัดค้านอ้างก็ไม่มีเหตุที่จะต้องให้ <persName>พ.ต.ท.นัฎฐวุฒิ</persName> ทำสัญญารับสภาพหนี้ และเมื่อพิจารณาจากบัญชีงบดุลของบริษัทมิติฟู้ด ที่ยื่นต่อกรมพัฒนาธุรกิจการค้า กระทรวงพาณิชย์ ตั้งแต่ปี 2544-2548 พบว่า ไม่มีทรัพย์สินถาวร มีทรัพย์สินเพียงเล็กน้อย ส่วนบัญชีเงินฝากที่บริษัทเปิดไว้ที่ จ.เชียงราย ก็ถูกปิดไปนานกว่า 7 ปี จึงเชื่อว่าบริษัทไม่มีผลประกอบการหรือรายได้ที่จะทำให้ <persName>พ.ต.ท.นัฎฐวุฒิ</persName> ที่จะซื้อหุ้นมูลค่าสูงถึง 2,450,000 บาท</p>
<p>อีกทั้ง <persName>พ.ต.ท.นัฎฐวุฒิ</persName> ให้การว่า หลังจากซื้อหุ้นแล้วไม่เคยเข้าไปยุ่งเกี่ยวกับการบริหารงาน และไม่ทราบว่ากรรมการผู้มีอำนาจเป็นใคร ผลประกอบการเป็นอย่างไร ผิดวิสัยนักลงทุนที่จะซื้อหุ้นบริษัทในสูงถึง 70%ของหุ้นที่มีอยู่</p>
<p>ข้อเท็จจริงฟังได้ว่า <persName>นายยงยุทธ</persName> ผู้คัดค้าน ทำนิติกรรมอำพรางให้ <persName>พ.ต.ท.นัฎฐวุฒิ</persName> ถือหุ้นแทน โดยไม่มีเจตนาซื้อขายชำระเงินกันจริง เพื่อไม่ให้<persName>นายยงยุทธ</persName> มีคุณสมบัติต้องห้ามในการเข้ารับตำแหน่งรัฐมนตรีตามที่ พ.ร.บ.จัดการหุ้นส่วนและหุ้นรัฐมนตรี พ.ศ.2543 ที่ห้ามมิให้ถือหุ้นในบริษัทเกินร้อยละ 5</P>
<p>องค์คณะจึงมีมติเสียงข้างมากกว่า <persName>นายยงยุทธ</persName> ผู้คัดค้าน มีเจตนาจงใจยื่นบัญชีแสดงทรัพย์สินและหนี้สิน ด้วยข้อความอันเป็นเท็จหรือปกปิดข้อเท็จจริงที่ควรแจ้งให้ทราบ พิพากษาลงโทษห้ามดำรงตำแหน่งทางการเมืองและในพรรคการเมืองเป็นเวลา 5 ปี ตามรัฐธรรมนูญ พ.ศ.2550 ม.263 วรรค 2 นับแต่วันที่ศาลมีวินิจฉัย และให้ลงโทษจำคุก 2 เดือน ปรับ 4,000 บาท ตาม พ.ร.บ.ว่าด้วย ป.ป.ช.ฯ ม.119 แต่ไม่ปรากฏว่าผู้คัดค้านเคยต้องโทษจำคุกมาก่อน โทษจำคุกจึงให้รอการลงโทษไว้มีกำหนด 1 ปี
เผยต้องเว้นวรรคการเมืองถึงปี 2557</p>
<p>ผู้สื่อข่าวรายงานด้วยว่า สำหรับ<persName>นายยงยุทธ</persName> ก่อนหน้านี้เคยถูกศาลฎีกาแผนกคดีเลือกตั้ง มีคำพิพากษาให้เพิกถอนสิทธิเลือกตั้งเป็นเวลา 5 ปี เมื่อวันที่ 8 ก.ค.2551 ในคดีที่คณะกรรมการการเลือกตั้ง (กกต.) มีมติให้ใบแดง ฐานซื้อเสียงใน จ.เชียงราย และถูกตัดสิทธิการเมือง 5 ปี คดียุบพรรคพลังประชาชน เมื่อเดือน ธ.ค.2551
โดยคดีนี้ถือเป็นคดีที่สาม ที่ศาลห้ามดำรงตำแหน่งทางการเมืองเป็นเวลา 5 ปี ทั้งนี้ในการนับเวลาห้ามดำรงตำแหน่งทางการเมือง จะไม่มีการนำรวมเวลาทั้งหมด 3 คดี แต่จะนับการครบกำหนดเป็นรายคดีนับตั้งแต่วันที่ศาลมีคำสั่งดังนั้นนายยงยุทธ จะต้องเว้นวรรคทางการเมืองไปจนถึงเดือนก.ย.ปี 2557 ซึ่งเป็นไปตามคำพิพากษาในคดีสุดท้าย</p>
<p>“<persName>ยงยุทธ</persName>”โอดยังเหลือคดีอีกเพียบ</p>
<p><persName>นายยงยุทธ</persName> กล่าวภายหลังว่า ไม่รู้สึกอะไร พูดได้อย่างเดียว ยังมุ่งมั่นที่จะให้ประชาชนรักกัน ซึ่งตนเคยพูดตอนพ้นตำแหน่งใหม่ๆ ที่โดนใบแดงว่า แม้กระทั่งตนเป็นเหยื่อก็ยินดี ไม่เล่นการเมือง แต่ขอให้คนไทยรักและสามัคคีกัน เพราะวันนี้มีการกล่าวหาโยนความผิด กล่าวร้ายกัน
“สุดท้ายมาถามว่า เราจะไล่ออกนอกประเทศ โยนออก มันโยนไม่ได้ เพราะพวกเราเป็นพี่น้องกัน ต้องมีความรักต่อกัน และวันนี้ที่ถามว่าตนมีความรู้สึกไหม ก็คงไม่มีความรู้สึกอะไร เนื่องจากผมเป็นอะไรก็ได้ ไม่เป็นอะไรก็ได้ อนาคตการเมืองไม่ใช่เรื่องใหญ่ เราสามารถที่จะไปทำงานอะไรต่างๆ ได้เยอะแยะ”ผู้สื่อข่าวถามว่า ยังเหลืออีกกี่คดีที่ถูกฟ้องร้อง แล้วหนักใจบ้างหรือไม่ <persName>นายยงยุทธ</persName> กล่าวว่า ตั้งแต่ คมช.เข้ามาตนโดนโหลหนึ่ง คดีนี้เป็นคดีที่ 4 ส่วนคดีที่เหลือก็แล้วแต่</P>
<p>ป.ป.ช.ขอดูคำร้องสอบทรัพย์สิน “<persName>บิ๊กบัง</persName>”</p>
<p><persName>นายกล้านรงค์ จันทิก</persName> กรรมการและโฆษก ป.ป.ช.กล่าวถึงกรณีที่พรรคเพื่อไทยเตรียมยื่นคำร้องให้ตรวจสอบบัญชีทรัพย์สินและหนี้สินของ <persName>พล.อ.สนธิ บุญยรัตกลิน</persName> อดีตผู้บัญชาการทหารบก (ผบ.ทบ.) อดีตประธานคณะมนตรีความมั่นคงแห่งชาติ (คมช.) ว่า <persName>พล.อ.สนธิ</persName> ยื่นบัญชีทรัพย์สินและหนี้สินไว้ตั้งแต่ตอนที่เข้ารับตำแหน่ง ผบ.ทบ. และยื่นหลังพ้นตำแหน่ง
และยื่นอีกครั้งตอนเข้ารับตำแหน่งรองนายกรัฐมนตรี และยื่นตอนพ้นจากตำแหน่งรองนายกฯ และยื่นอีกครั้งตอนพ้นจากตำแหน่ง ผบ.ทบ.ครบ 1 ปี ซึ่ง ป.ป.ช.ต้องตรวจสอบทั้งหมดทุกบัญชี ทุกขั้นตอน ทั้งนี้ในการตรวจสอบหากพบตอนเข้ารับตำแหน่งยื่นไว้อย่างหนึ่ง แต่ตอนออกมีทรัพย์สินมากขึ้นผิดปกติ ทาง ป.ป.ช. ก็ต้องตรวจสอบเรื่องนี้ให้ชัดเจนว่าทรัพย์สินนั้นได้มาโดยทางใด ชี้แจงได้หรือไม่</p>
<p>ผู้สื่อข่าวถามว่า ตอนที่ <persName>พล.อ.สนธิ</persName> เข้ามาเป็นรองนายกฯ ได้มีการตรวจสอบไปแล้ว นาย กล้านรงค์ กล่าวว่า ไม่แน่ใจว่าเรื่องนี้เขาตรวจสอบเสร็จหรือยัง หากเสร็จแล้วเห็นว่าไม่มีอะไรเพิ่มขึ้นผิดปกติก็เก็บไว้เป็นข้อมูล แต่ถ้าหากว่ามีคำร้องและชี้ช่องกันขึ้นมา ก็สามารถตรวจสอบได้ ดังนั้นต้องดูที่คำร้องก่อนว่าร้องให้ตรวจสอบอย่างไร
รอสำนักงานชงสอบทรัพย์สินผู้พิพากษา</P>
<p><persName>นายกล้านรงค์</persName> ยังกล่าวถึงกรณีร้องเรียนให้ตรวจสอบทรัพย์สินและหนี้สินขององค์คณะผู้พิพากษาคดีกล้ายางพารา ว่า ก็ต้องดูว่าเข้าหลักเกณฑ์กฎหมายหรือไม่ที่จะให้ตรวจสอบ มีข้อมูลข้อเท็จจริงอย่างไรที่จะต้องตรวจสอบ ดังนั้นต้องดูก่อน เพราะผู้พิพากษาศาลฎีกานั้น มีหน้าที่ที่จะต้องยื่นแสดงบัญชีทรัพย์สินและหนี้สินต่อ ป.ป.ช.อยู่แล้ว
ผู้สื่อข่าวถามว่า ที่ประชุมคณะกรรมการ ป.ป.ช. ในวันที่ 29 ก.ย.จะพิจารณาเรื่องนี้หรือไม่ <persName>นายกล้านรงค์</persName> กล่าวว่า ปกติหากมีการยื่นมา ทางสำนักงานเลขาธิการ ป.ป.ช.ก็จะรายงานให้ที่ประชุมทราบ หลังจากนั้นทางสำนักงานจะนำเรื่องกลับไปพิจารณาว่า คำร้องที่ร้องเข้ามาอยู่ในอำนาจหน้าที่ของ ป.ป.ช.หรือไม่
ส่วนกรณีที่มีบางฝ่ายต้องการให้ ป.ป.ช.หยิบยกคดีทุจริตกล้ายางพารา 90 ล้านต้น กลับมาพิจารณาใหม่อีกครั้ง <persName>นายกล้านรงค์</persName> กล่าวว่า คงจะหยิบยกขึ้นมาไม่ได้ เพราะคำวินิจฉัยของศาลเป็นที่สิ้นสุดแล้ว</p></body>
</news>
