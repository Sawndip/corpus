<teiHeader>
<fileDesc>
<titleStmt>
  <title>สภานัดถกก.ม.ประชามติ  หมอตุลย์ยื่นถอดส.ส.-ส.ว.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/23/news_29514476.php?news_id=29514476  </bibl>
</sourceDesc>
</fileDesc>
</teiHeader>
<news>
<headline>สภานัดถกก.ม.ประชามติ  <persName>หมอตุลย์</persName>ยื่นถอดส.ส.-ส.ว.</headline>
<lead>สภาผู้แทนราษฎรเตรียมพิจารณา ร่างพ.ร.บ.ประชามติ 23 ก.ย.นี้ รองรับการทำประชามติรัฐธรรมนูญ ส่วนแพทย์รพ.จุฬาฯ ยื่นถอดถอน 152 ส.ส.-ส.ว.ข้อหาร่วมลงชื่อแก้ไขรัฐธรรมนูญเพื่อเอื้อประโยชน์ช่วยเหลือพวกพ้องให้พ้นผิด “<persName>สุเทพ</persName>” ยันไม่ยุบสภาจนกว่าแก้ไขรัฐธรรมนูญเสร็จ ปัดสัญญาใจพรรคร่วม แก้ 190- ที่มาของ ส.ส. โยน วิป 3 ฝ่ายหาข้อสรุป</lead>
<neck></neck>
<body><p><persName>นายชัย ชิดชอบ</persName> ประธานสภาผู้แทนราษฎร ได้มีหนังสือเชิญสมาชิกสภาผู้แทนราษฎร (ส.ส.) ประชุมในวันที่ 23-24 ก.ย. นี้ มีวาระที่น่าสนใจในวันที่ 23 ก.ย. มีวาระพิจารณาเรื่องที่คณะกรรมาธิการพิจารณาเสร็จแล้ว โดยมีร่าง พ.ร.บ.ประกอบรัฐธรรมนูญว่าด้วยการออกเสียงประชามติ พ.ศ. ....45 มาตรา โดยคณะกรรมาธิการร่วมกันของสองสภา ได้แก้ไขเพิ่มเติมเนื้อหา มีสาระสำคัญ เช่น</p>
<p>หมวด 1 บททั่วไป มาตรา 7 การกำหนดวันออกเสียงประชามติ ต้องไม่น้อยกว่า 90 วัน แต่ไม่เกิน 120 วัน นับแต่วันที่ประกาศให้มีการออกเสียงในราชกิจจานุเบกษา และภายในเวลา 30 วัน นับตั้งแต่วันประกาศให้มีการออกเสียงใด ถ้ามีผู้มีสิทธิออกเสียงเห็นว่า การให้มีการออกเสียงนั้นไม่เป็นไปตามเจตนารมณ์แห่งกฎหมายที่บัญญัติให้มีการออกเสียงประชามติ หรือตามเจตนารมณ์ของรัฐธรรมนูญ มาตรา 165 สามารถเสนอคำฟ้องต่อศาลปกครองสูงสุด เพื่อให้มีคำวินิจฉัยโดยเร็ว
มาตรา 10 การออกเสียงที่จะถือว่ามีข้อยุติในเรื่องที่จัดทำประชามติต้องมีผู้มาออกเสียงเป็นจำนวนเสียงข้างมากของผู้มีสิทธิออกเสียง และมีจำนวนเสียงเกินกว่ากึ่งหนึ่งของผู้มาออกเสียงในเรื่องที่จัดทำประชามตินั้น</p>
<p>หมวด 2 การให้ข้อมูลและการจัดให้มีการแสดงความคิดเห็นในเรื่องที่จัดทำประชามติ หมวด 9 การคัดค้านการออกเสียง มาตรา 36 ผู้มีสิทธิออกเสียง หากเห็นว่า การออกเสียงในหน่วยใดเป็นไปโดยไม่สุจริตและเที่ยงธรรม มีสิทธิยื่นคำคัดค้านโดยมีรายละเอียดแห่งพฤติการณ์หรือหลักฐานที่แสดงให้เห็นว่า การออกเสียงนั้นไม่ถูกต้องหรือไม่ชอบด้วยกฎหมายต่อ กกต.ภายใน 48 ชั่วโมง นับแต่การลงคะแนนออกเสียงสิ้นสุดลง
มาตรา 37 เมื่อ กกต.รับคำคัดค้านแล้ว ให้พิจารณาสอบสวนโดยพลัน หากเห็นว่า การออกเสียงดังกล่าว ไม่สุจริตให้มีคำสั่งให้ออกเสียงใหม่ในหน่วยนั้น โดยต้องไม่ช้ากว่า 30 วัน นับแต่วันออกเสียง และคำวินิจฉัยของ กกต.ตามมาตรานี้ ให้เป็นที่สุด หมวด 10 ความผิดและบทกำหนดโทษ</p>
<p>ก่อนหน้านี้ <persName>นายอภิสิทธิ์ เวชชาชีวะ</persName> นายกรัฐมนตรี สนับสนุนการแก้ไขรัฐธรรมนูญ แต่จะต้องทำประชามติทั้ง 6 ประเด็น</p>
<p>หมอจุฬาฯยื่นป.ป.ช.ถอด152ส.ส.-ส.ว.</p>
<p>ส่วนที่ สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) <persName>นพ.ตุลย์ สิทธิสมวงศ์</persName> อาจารย์คณะแพทยศาสตร์ จุฬาลงกรณ์มหาวิทยาลัย เดินทางมายื่นหนังสือเพื่อถอดถอน ส.ส.และ ส.ว. 152 คน ที่ร่วมลงชื่อเสนอร่างแก้ไขรัฐธรรมนูญ ข้อหาใช้ตำแหน่งหน้าที่ขัดกันแห่งผลประโยชน์ และปฏิบัติหน้าที่โดยมิชอบ ตามประมวลกฎหมายอาญา มาตรา 157</p>
<p><persName>นพ.ตุลย์</persName> กล่าวว่า การลงนามเสนอแก้ไขรัฐธรรมนูญ ตามข้อเสนอของคณะกรรมการสมานฉันท์ฯ ของส.ส.และ ส.ว.152 คน เป็นการทำเพื่อผลประโยชน์ตัวเองและพวกพ้อง เพื่อให้ผู้กระทำผิดพ้นผิด เช่น การเสนอยกเลิก มาตรา 237 เพื่อเลิกการยุบพรรค และตัดสิทธิทางการเมืองของอดีตกรรมการบริหารพรรค การเพิ่มจำนวน ส.ส.สัดส่วน และการแบ่งเขตเลือกตั้งเล็กลงให้มี ส.ส.1 คน การให้ ส.ว.สรรหาอยู่ในตำแหน่งนานขึ้น
“แม้จะถอนญัตติออกไปแล้วก็ตาม แต่ก็ยังมีความพยายามดำเนินการแก้ไขรัฐธรรมนูญอย่างต่อเนื่อง ดังนั้น หากส.ส.และส.ว.ยังใช้ตำแหน่งหน้าที่ขัดกันแห่งผลประโยชน์ ภาคประชาชนก็ขอใช้สิทธิถอดถอนออกจากตำแหน่ง และดำเนินการข้อหาละเว้นการปฏิบัติหน้าที่ เพื่อส่งเรื่องให้ศาลฎีกาแผนกคดีอาญาของผู้ดำรงตำแหน่งทางการเมืองดำเนินการต่อไป”</p>
<p>“<persName>สุเทพ</persName>”ยันไม่ยุบจนกว่าแก้รธน.เสร็จ</p>
<p>ที่ทำเนียบรัฐบาล <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง รักษาราชการแทนนายกรัฐมนตรี ให้สัมภาษณ์ถึงกรณีที่หลายฝ่ายเรียกร้องให้รัฐบาลแสดงความจริงใจในการแก้ไขรัฐธรรมนูญ ว่า ไม่มีอะไรที่รัฐบาลไม่จริงใจ ทุกอย่างตรงไปตรงมา นายกรัฐมนตรี ได้แถลงในรัฐสภาชัดเจนว่า หลังกลับจากประเทศสหรัฐอเมริกา จะนัดประชุมวิป 3 ฝ่าย เพื่อหารือกัน หากได้ข้อสรุปก็พร้อมเดินหน้าได้ทันที</p>
<p>ผู้สื่อข่าวถามว่าพรรคร่วมออกมาทวงถามสัญญาใจว่าต้องแก้ไขรัฐธรรมนูญ ก่อนที่จะตั้งรัฐบาล <persName>นายสุเทพ</persName> กล่าวว่า ไม่มีใครมาถามเขา ทุกอย่างที่ได้พูดกับพรรคร่วมรัฐบาล ยังเหมือนเดิม โดยตกลงกันว่าจะแก้ไขมาตรา 190 และที่มาของส.ส.ส่วนจะแล้วเสร็จเมื่อใดนั้น ขึ้นอยู่กับกระบวนการของรัฐสภา
ต่อข้อถามว่าพรรคร่วมรัฐบาล ยืนยันว่าจะต้องแก้ไขสองมาตราให้เสร็จภายในสมัยประชุมนิติบัญญัติ นี้ <persName>นายสุเทพ</persName> กล่าวว่า คุยกันว่าจะแก้สองประเด็นนี้ โดยไม่ได้พูดอย่างอื่น ที่พูดกันเพราะทุกฝ่ายเห็นด้วยกับสองมาตรานี้ แต่วิปรัฐบาลต้องไปศึกษากัน จากนั้นมาตกลงกัน ไม่ใช่นำเรื่องของแต่ละพรรคหรือเอาข้อตกลงระหว่างเขากับแกนนำพรรคร่วมมาเป็นข้อยุติ แต่ให้เป็นข้อยุติร่วมของรัฐบาล และให้แยกทั้งสองประเด็นออกมาพิจารณาต่างหากซึ่งแนวทางนี้ ไม่ขัดกับแนวทางที่นายกรัฐมนตรีเสนอต่อรัฐสภา เพราะใน 6 ประเด็นที่นายกฯ เสนอ ได้กำหนดให้แยกออกเป็น 6 ฉบับ ประเด็นใดที่ประชาชนเห็นด้วย ไม่ต้องทำประชามติ แต่ ถ้าประชาชนไม่เห็นด้วยในประเด็นใดก็ต้องตกไป</p>
<p>ส่วนแนวทางการตั้ง ส.ส.ร.3 <persName>นายสุเทพ</persName> กล่าวว่า ยังไม่ได้ข้อสรุปว่าจะมีส.ส.ร.หรือไม่ อย่ารีบตีตนไปก่อนไข้ ยืนยันว่าพรรคประชาธิปัตย์ ไม่ได้ตั้งป้อม ประชาชนส่วนใหญ่เห็นอย่างไร พรรคประชาธิปัตย์ก็เห็นตามนั้น</p>
<p>ต่อข้อถามว่าเพราะเหตุใดรัฐบาลไม่เลือกวิธียุบสภา คืนอำนาจให้ประชาชนแล้วเลือกตั้งใหม่ นายสุเทพ กล่าวว่า ยังไม่พร้อมที่จะยุบสภา เพราะต้องทำให้ทุกฝ่ายเย็นลงและยอมรับในหลักเกณฑ์ กติกา พร้อมกันเสียก่อน หากยุบสภาตอนนี้ก็ยุ่ง เพราะบางจังหวัด
เขาจะไปขึ้นเวทีปราศรัยได้อย่างไร ในเมื่ออารมณ์และความรู้สึกของประชาชนยังแตกต่างกันอยู่
ผู้สื่อข่าวถามว่ารัฐบาลพร้อมจะยุบสภาได้เมื่อไหร่ <persName>นายสุเทพ</persName> กล่าวว่า ความพร้อมจะเกิดเมื่อกฎเกณฑ์ กติกา การแก้รัฐธรรมนูญ ได้รับการยอมรับจากทุกฝ่าย จากนั้นเมื่อแก้ไขเรียบร้อย ร่วมถึงวิกฤติของบ้านเมืองในด้านเศรษฐกิจ สังคม และการเมืองเบาบางลง</p>
<p>พท.มติเอกฉันท์ไม่เอาส.ส.ร.3</p>
<p>ผู้สื่อข่าวรายงานว่า ในการประชุมพรรคเพื่อไทยวันเดียวกันนี้ มีการหารือถึงประเด็นการแก้ไขรัฐธรรมนูญ ซึ่ง ส.ส.ส่วนใหญ่ เห็นด้วยกับกรรมการสมานฉันท์ฯ แต่ไม่เห็นด้วยที่จะให้มีการตั้ง ส.ส.ร. 3 หรือทำประชามติ เนื่องจากเห็นว่า ส.ส.ที่อยู่ในสภาก็เป็นผู้แทนราษฎรของประชาชนอยู่แล้ว ดังนั้น ควรให้กระบวนการจบที่สภาได้เลย ซึ่งใช้เวลาไม่นานนัก คาดว่าไม่เกินสิ้นปีก็น่าจะมีการยุบสภาเลือกตั้งใหม่ได้</p>
<p>อย่างไรก็ตาม ที่ประชุมเห็นว่าปัญหาอยู่ที่พรรคประชาธิปัตย์ ว่าจะมีความจริงใจในการแก้ไขรัฐธรรมนูญหรือไม่ หรือว่าจะเล่นเกมซื้อเวลาต่อไป นอกจากนี้ยังเชื่อว่าพรรคประชาธิปัตย์ จะไม่ยอมยุบสภาง่ายๆ และจะซื้อเวลาออกไปเรื่อยๆ</p></body>
</news>
