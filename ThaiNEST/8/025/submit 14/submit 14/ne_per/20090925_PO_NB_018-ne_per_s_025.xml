<teiHeader>
<fileDesc>
<titleStmt>
  <title>ป.ป.ช. จัดประชุมวิชาการหัวข้อ เจ้าพนักงานตำรวจใช้อำนาจหน้าที่โดยมิชอบ ศึกษามาตรการป้องกันนำเสนอหน่วยงานที่เกี่ยวข้อง  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209250076&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>ป.ป.ช. จัดประชุมวิชาการหัวข้อ เจ้าพนักงานตำรวจใช้อำนาจหน้าที่โดยมิชอบ ศึกษามาตรการป้องกันนำเสนอหน่วยงานที่เกี่ยวข้อ</headline>
<lead></lead>
<neck></neck>
<body><p>สำนักงานคณะกรรมการป้องกันและปราบปรามการทุจริตแห่งชาติ จัดประชุมวิชาการหัวข้อ เจ้าพนักงานตำรวจใช้อำนาจหน้าที่โดยมิชอบ เพื่อศึกษามาตรการป้องกันนำเสนอหน่วยงานที่เกี่ยวข้องดำเนินการป้องกันการประพฤติมิชอบ สำนักงานคณะกรรมการป้องกันและปราบปรามการทุจริตแห่งชาติ หรือ ป.ป.ช. จัดสัมมนาทางวิชาการเพื่อเผยแพร่ผลงานการศึกษามาตรการป้องกันเพื่อปรับปรุงกระบวนการใช้อำนาจเกินขอบเขต กรณีเจ้าพนักงานตำรวจใช้อำนาจหน้าที่โดยมิชอบ ซึ่งมีผู้ทรงคุณวุฒิหลายฝ่ายเข้าร่วมสัมมนาแลกเปลี่ยนความคิดเห็น อาทิ <persName>พล.ต.อ.วสิษฐ เดชกุญชร</persName> อดีตรัฐมนตรีช่วยว่าการกระทรวงมหาดไทย และอดีตรองอธิบดีกรมตำรวจ <persName>นายวิชา มหาคุณ</persName> กรรมการ ป.ป.ช. <persName>พล.ต.อ.วันชัย ศรีนวลนัด</persName> กรรมการสิทธิมนุษยชนแห่งชาติ โดย <persName>นายวิชา มหาคุณ</persName> ในฐานะคณะอนุกรรมการศึกษามาตรการป้องกันเพื่อปรับปรุงกระบวนการใช้อำนาจเกินขอบเขต กรณีเจ้าหน้าที่ตำรวจใช้อำนาจหน้าที่โดยมิชอบ กล่าวว่าปัจจุบันมีเรื่องร้องเรียนการปฏิบัติหน้าที่โดยมิชอบของเจ้าหน้าที่ตำรวจส่งมายัง ป.ป.ช. เป็นจำนวนมาก ซึ่งส่วนใหญ่พบว่าเป็นการกระทำผิดจริยธรรม โดยมาจากวัฒนธรรมองค์กรจึงต้องมีการแก้ไขทั้งระบบ โดยเฉพาะเรื่องการมอบอำนาจจากผู้บังคับบัญชาที่เมื่อมอบอำนาจแล้วไม่มีการติดตามการใช้อำนาจทำให้เกิดปัญหาภายหลัง ซึ่งความคาดหวังของการประชุมวิชาการครั้งนี้ คือไม่ต้องการเห็นตำรวจถูกดำเนินคดี และเกิดความรู้สึกว่าไม่ได้รับความยุติธรรม สำหรับการจัดสัมมนาครั้งนี้ จะทำให้เข้าใจปัญหาและมูลเหตุจูงใจอันเป็นที่มาของการใช้อำนาจหน้าที่โดยมิชอบ รวมถึงกำหนดแนวทางการแก้ไขปัญหา วางมาตรการป้องกันและปราบปรามการกระทำความผิดของเจ้าหน้าที่ตำรวจ เพื่อเสนอหน่วยงานที่เกี่ยวข้องปรับปรุงแก้ไขกฎหมาย ระเบียบ แนวทางปฏิบัติ ป้องกันการใช้อำนาจเกินขอบเขตของเจ้าหน้าที่ตำรวจ นอกจากนี้จะนำเสนอมาตรการต่อคณะรัฐมนตรี รัฐสภา เพื่อให้ปรับปรุงแนวทางปฏิบัติของสำนักงานตำรวจแห่งชาติ เพื่อป้องกันและปราบปรามการทุจริตต่อไป</p></body>
</news>
