<teiHeader>
<fileDesc>
<titleStmt>
  <title>นายกฯ เตรียมเข้าร่วมพิธีเปิดการประชุมสมัชชาสหประชาชาติ สมัยสามัญครั้งที่ 64 อย่างเป็นทางการ  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209230253&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ เตรียมเข้าร่วมพิธีเปิดการประชุมสมัชชาสหประชาชาติ สมัยสามัญครั้งที่ 64 อย่างเป็นทางการ</headline>
<lead></lead>
<neck></neck>
<body><p>นายกรัฐมนตรี เตรียมเข้าร่วมพิธีเปิดการประชุมสมัชชาสหประชาชาติ สมัยสามัญ ครั้งที่ 64 อย่างเป็นทางการ พร้อมเตรียมกล่าวสุนทรพจน์ในฐานะประธานอาเซียนในวันที่ 26 กันยายนนี้ โดยยืนยันถึงจุดยืนของไทยที่ผ่านมาเกี่ยวกับการแก้ไขปัญหาสภาพภูมิอากาศ สำหรับการเดินทางเยือนสหรัฐอเมริกาเพื่อเข้าร่วมประชุมสมัชชาสหประชาชาติ สมัยสามัญ ครั้งที่ 64 ณ นครนิวยอร์ก สหรัฐอเมริกา วันนี้ (23 ก.ย.52) ซึ่งเป็นวันที่ 3 <persName>นายอภิสิทธิ์ เวชชาชีวะ</persName> นายกรัฐมนตรี ในฐานะประธานอาเซียน จะเข้าร่วมพิธีเปิดการประชุมสมัชชาสหประชาชาติ อย่างเป็นทางการในช่วงค่ำวันนี้ หรือ ตรงกับเวลา 09.00 น. ตามเวลาท้องถิ่น เพื่อเข้าฟังสุนทรพจน์ของ <persName>นายบารัค โอบามา</persName> ประธานาธิบดีสหรัฐอเมริกา โดยที่ประชุมจะเน้นการหารือข้อยุติการแก้ไขปัญหาการเปลี่ยนแปลงสภาพภูมิอากาศร่วมกันให้ได้ภายในสิ้นปีนี้ ขณะที่ นายกรัฐมนตรี ในฐานะประธานอาเซียน จะแถลงจุดยืนถึงการแก้ไขปัญหาดังกล่าวที่ผ่านมา โดยจะกล่าวถ้อยแถลงในวันเสาร์ที่ 26 กันยายน ตามเวลาท้องถิ่น จากนั้นเลขาธิการสหประชาชาติจะเป็นเจ้าภาพเลี้ยงอาหารกลางวัน เพื่อเป็นเกียรติแก่คณะผู้แทนที่เข้าร่วมประชุมด้วย สำหรับภารกิจของนายกรัฐมนตรีในช่วงบ่าย ยังคงใช้โอกาสในการเข้าร่วมการประชุมสมัชชาสหประชาชาติ พบปะกับนักลงทุน ซีอีโอ ผู้แทนตลาดหลักทรัพย์นิวยอร์ก และกดสัญญาณปิดการซื้อขายประจำวัน หารือกับนักธุรกิจสหรัฐฯ และรับประทานอาหารเย็นร่วมกัน ซึ่งนายกรัฐมนตรี เชื่อว่าการพบปะกับนักธุรกิจสหรัฐฯ จะเป็นการเปิดตลาดใหม่เพื่อให้นักลงทุนสหรัฐฯ สนใจเข้ามาลงทุนในไทยมากขึ้น</p></body>
</news>
