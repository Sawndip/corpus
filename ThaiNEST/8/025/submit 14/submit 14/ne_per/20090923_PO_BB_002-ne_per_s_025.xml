<teiHeader>
<fileDesc>
<titleStmt>
  <title>ป.ป.ท.ปูพรมตรวจสอบจัดซื้อ"ชุมชนพอเพียง" 9 ภาค  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/23/news_29514481.php?news_id=29514481  </bibl>
</sourceDesc>
</fileDesc>
</teiHeader>
<news>
<headline>ป.ป.ท.ปูพรมตรวจสอบจัดซื้อ"ชุมชนพอเพียง" 9 ภาค</headline>
<lead>ป.ป.ท.เตรียมปูพรมตรวจสอบโครงการชุมชนพอเพียงใน 9 ภูมิภาค ตั้งประเด็นหลักเกณฑ์การจัดซื้อวิธีพิเศษก่อปัญหาไม่โปร่งใส</lead>
<neck></neck>
<body><p>ที่กระทรวงยุติธรรม วานนี้ (22 ก.ย.) <persName>นายธาริต เพ็งดิษฐ์</persName> เลขาธิการสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) กล่าวถึงการตรวจสอบความไม่โปร่งใสในโครงการชุมชนพอเพียงว่า ป.ป.ท. ตั้งสมมติฐานเบื้องต้นว่าอาจมีการกำหนดหลักเกณฑ์ในการจัดซื้อไม่เหมาะสม โดยเฉพาะหลักเกณฑ์ที่ให้จัดซื้อด้วยวิธีพิเศษซึ่งแตกต่างจากการจัดซื้อทั่วไป จึงอาจเป็นช่องทางให้เกิดปัญหาความไม่เรียบร้อยในการนำไปปฏิบัติจริง โดยในสัปดาห์หน้า ป.ป.ท.จะกระจายกำลังลงพื้นที่ 9 ภูมิภาคทั่วประเทศ เพื่อเก็บข้อมูลเชิงเปรียบเทียบเกี่ยวกับการจัดซื้อในโครงการชุมชนพอเพียง จากนั้นจะนำข้อมูลจากการสุ่มตัวอย่างมาตรวจสอบ หากพบว่ามีปัญหาเรื่องการกำหนดหลักเกณฑ์จริงจะเสนอให้รัฐบาลนำไปพิจารณาแก้ไขต่อไป</p>
<p>รายงานข่าวจากกรมสอบสวนคดีพิเศษ (ดีเอสไอ) ระบุว่า ขณะนี้คณะทำงานที่รับผิดชอบตรวจสอบโครงการชุมชนพอเพียงของดีเอสไออยู่ระหว่างการเรียกสอบพยานบุคคล ตามที่พรรคเพื่อไทยกล่าวโทษร้องทุกข์ ซึ่งยอมรับว่ามีการร้องเรียนถึงความเสียหายที่เกิดขึ้นในหลายชุมชน ดังนั้นจึงมีพยานจำนวนมากที่ต้องสอบถามเพิ่มเติม อย่างไรก็ตาม ในการซักถามพยานบุคคลล้วนให้การตรงกับเอกสารที่พรรคเพื่อไทยนำมายื่นต่อดีเอสไอ โดยเฉพาะพยานในกลุ่มประชาชนหรือผู้นำชุมชนต่างยืนยันตรงกันว่าไม่มีการทำประชาคม ส่งผลให้ชุมชนไม่ได้รับสินค้าตามความต้องการที่แท้จริง</p>
<p>หลังจากนี้ดีเอสไอยังคงต้องทยอยนัดพยานในแต่ละชุมชนที่เหลือเข้ามาให้การจนครบ ก่อนที่จะสรุปประเด็นตามคำร้อง เพื่อส่งข้อมูลให้คณะกรรมการป้องกันและปราบปรามการทุจริตแห่งชาติ (ป.ป.ช.) พิจารณาต่อไป เนื่องจากกรณีดังกล่าวมีการร้องเรียนเชื่อมโยงถึงข้าราชการระดับสูง และนักการเมือง ซึ่งเป็นคดีที่อยู่ในอำนาจหน้าที่ของ ป.ป.ช.โดยตรง ส่วนที่ ป.ป.ช.จะคืนสำนวนกลับมาที่ดีเอสไอเพื่อให้เดินหน้าตรวจสอบต่อหรือไม่ ขึ้นอยู่กับการพิจารณาของ ป.ป.ช.</p></body>
</news>
