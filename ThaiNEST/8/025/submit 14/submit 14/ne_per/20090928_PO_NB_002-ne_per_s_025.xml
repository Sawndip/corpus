<teiHeader>
<fileDesc>
<titleStmt>
  <title>วิปรัฐบาล ยืนยัน ยึดหลักการมีส่วนร่วมของประชาชนในการแก้ไขรธน.  </title>
  <author>กัลยา คงยั่งยืน  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209280147&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วิปรัฐบาล ยืนยัน ยึดหลักการมีส่วนร่วมของประชาชนในการแก้ไขรธน.</headline>
<lead></lead>
<neck></neck>
<body><p>วิปรัฐบาล ยืนยัน ยึดหลักการมีส่วนร่วมของประชาชนในการแก้ไขรัฐธรรมนูญ พร้อมขอรอหารือในที่ประชุมวิป 3 ฝ่ายก่อนได้ข้อสรุปเกี่ยวกับการทำประชามติ <persName>นายชินวรณ์ บุณยเกียรติ</persName> ประธานคณะกรรมการประสานงานพรรคร่วมรัฐบาล หรือ วิปรัฐบาล กล่าวว่า ที่ประชุมวิปรัฐบาลวันนี้(28 ก.ย.)รับทราบผลการหารือของวิป 3 ฝ่าย ที่ได้หารือถึงการแก้ไขรัฐธรรมนูญ ตามข้อเสนอของคณะกรรมการสมานฉันท์เพื่อการปฏิรูปการเมืองและศึกษาแก้ไขรัฐธรรมนูญ ทั้ง 6ประเด็นเป็นการแก้ไขเร่งด่วนเฉพาะหน้า ทั้งนี้วิปรัฐบาลเห็นพ้องให้ทุกพรรคการเมืองลงชื่อเสนอญัตติแก้ไขรัฐธรรมนูญใน 6 ประเด็นดังกล่าว เพื่อมิให้มีข้อกล่าวหาว่าเป็นรัฐธรรมนูญของฝ่ายใดฝ่ายหนึ่ง เนื่องจากต้องการให้การแก้ไขรัฐธรรมนูญครั้งนี้ เป็นจุดเริ่มต้นของการปฏิรูปการเมืองและการสร้างความสมานฉันท์ และเห็นควรมอบหมายให้คณะกรรมการสมานฉันท์ฯ ชุดเดิมเป็นผู้ยกร่างแก้ไขรัฐธรรมนูญ ซึ่งหากทุกฝ่ายเห็นด้วย วิปทั้ง 3 ฝ่ายก็จะหารือประธานรัฐสภาให้ออกคำสั่งแต่งตั้งให้คณะกรรมการสมานฉันท์ชุดเดิมทำหน้าที่ต่อไป ส่วนรายละเอียดของกรอบการยกร่างแก้ไขจะหารือร่วมกับวิป 3 ฝ่ายในวันที่ 1 ตุลาคมนี้ รวมทั้งหารือเรื่องการมีส่วนร่วมและการรับฟังความคิดเห็นของประชาชนอย่างทั่วถึงทุกกลุ่ม ส่วนการทำประชามตินั้น ต้องรอข้อสรุปจากที่ประชุมวิป 3 ฝ่ายเช่นกัน <persName>นายชินวรณ์</persName> ยังยืนยันว่าพรรคร่วมรัฐบาลไม่มีเจตนาถ่วงเวลาการแก้ไขรัฐธรรมนูญ เพราะแม้ว่าแต่ละพรรคจะมีความเห็นแตกต่างกันในรายละเอียด แต่กระบวนการต้องดำเนินการภายใต้กรอบเวลาที่ทุกฝ่ายยอมรับ </p></body>
</news>
