<teiHeader>
<fileDesc>
<titleStmt>
  <title>“นิคม” ชี้รัฐบาลยื่นร่างแก้ รธน.มีน้ำหนักมากกว่า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-25 19:11:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22530  </bibl>
</sourceDesc>
</fileDesc>
</teiHeader>
<news>
<headline>“<persName>นิคม</persName>” ชี้รัฐบาลยื่นร่างแก้ รธน.มีน้ำหนักมากกว่า</headline>
<lead>พร้อมหนุนให้ ปชช.มีส่วนร่วม เลขาวิปวุฒิอ้างแค่รับฟังความคิดเห็น ไม่มีมติ</lead>
<neck></neck>
<body><p>ที่โรงแรมสปริงฟิลล์ แอท ซี รีสอร์ท แอนด์สปา จ.เพชรบุรี วันนี้ (25 ก.ย.) <persName>นายนิคม ไวยรัชพานิช</persName> รองประธานวุฒิสภาคนที่หนึ่ง ในฐานะประธานคณะกรรมาธิการวิสามัญกิจการวุฒิสภา (วิปวุฒิสภา) ให้สัมภาษณ์ถึง แนวทางในการยกร่างแก้ไขรัฐธรรมนูญของวุฒิสภา ว่า การเสนอร่างแก้ไขรัฐธรรมสามารถทำได้หลายวิธี ทั้ง ส.ส. ส.ว.ลงชื่อจำนวน 1 ใน 5 หรือ 125  คน ตามรัฐธรรมนูญมาตรา 291 แต่หากรัฐบาลมีความจริงใจแก้ไขรัฐธรรมนูญก็ควรจะต้องเสนอร่างแก้ไขโดย ครม.เอง เพราะจะมีน้ำหนักมากกว่าการลงชื่อของ ส.ส. และ ส.ว. ส่วนจะยกร่าง 6 ประเด็น เป็นฉบับเดียวกัน หรือประเด็นละฉบับนั้น ตนคิดว่า เมื่อมีความตั้งใจจะแก้ไขก็ควรจะยกร่างเป็นฉบับเดียว เพื่อไม่ให้ประชาชนเกิดความสับสน อย่างไรก็ตาม โดยส่วนตัวอยากให้ประชาชนมีส่วนร่วม โดยอาจจะทำประชามติ หรือประชาพิจารณ์ก็ได้ ส่วนกรณีที่กลุ่ม 40 ส.ว.บางส่วนไม่เห็นด้วยกับการแก้ไขรัฐธรรมนูญ ตนคิดว่า เป็นเรื่องที่ดีของระบอบประชาธิปไตย เรายอมรับ และเคารพความเห็นต่าง ซึ่งจะต้องใช้เหตุผลในการทำความเข้าใจ</p>
<p><persName>นายวิทยา อินาลา</persName> ส.ว.นครพนม เลขานุการวิปวุฒิ ในฐานะตัวแทนวุฒิสภาที่ร่วมประชุมวิป 3 ฝ่าย กล่าวว่า วันที่ 30 ก.ย. วิปวุฒิสภาจะมีการหารือถึงแนวทางการแก้ไขรัฐธรรมนูญ ก่อนที่จะไปร่วมประชุมกับวิป 3 ฝ่ายอีกครั้งในวันที่ 1 ต.ค. แต่ยืนยันว่า อำนาจการตัดสินใจทั้งหมดไม่ใช่อยู่ที่วิปวุฒิสภาเท่านั้น แต่เป็นเอกสิทธิ์ของ ส.ว.แต่ละคน โดยส่วนตัวการแก้ไขรัฐธรรมนูญเรื่องที่สำคัญที่สุด คือ ให้ประชาชนมีส่วนร่วม คือ การทำประชาพิจารณ์ เพราะหากทำประชามติจะต้องเสียเวลาไปอีก 1 ปี และไม่เห็นด้วยกับการตั้ง ส.ส.ร.3 เพราะรัฐธรรมนูญกำหนดไว้ชัดเจนแล้วว่า ให้อำนาจกับ ส.ส. และ ส.ว.มีสิทธิ์แก้ไขรัฐธรรมนูญ ในส่วนตัวแทนของวุฒิสภาที่เข้าร่วมประชุมวิป 3 ฝ่าย เรามีกรอบทำงานไม่เหมือนพรรคการเมืองอย่างฝ่ายค้าน หรือรัฐบาล เพราะแต่ละพรรคจะมีข้อสรุปเพียงหนึ่งเดียว ขณะที่วุฒิสภาแต่ละคนมีหนึ่งเสียง เราจึงมีหน้าที่แค่รับฟังความเห็น และรวบรวมนำเสนอต่อที่ประชุมใหญ่ แต่ไม่มีอำนาจไปตัดสินใจ.</p></body>
</news>
