<teiHeader>
<fileDesc>
<titleStmt>
  <title>ศาลปค.ให้ขึ้นทะเบียนพืช13ชนิดได้  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-09-28 19:44:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000113924  </bibl>
</sourceDesc>
</fileDesc>
</teiHeader>
<news>
<headline>ศาลปค.ให้ขึ้นทะเบียนพืช13ชนิดได้</headline>
<lead></lead>
<neck></neck>
<body><p>วานนี้ ( 28 ก.ย.) ศาลปกครองสูงสุด ได้มีคำสั่งกลับคำสั่งศาลปกครองกลางที่กำหนดมาตรการคุ้มครองชั่วคราวก่อนมีคำสั่งพิพากษา โดยสั่งระงับประกาศกระทรวงอุตสาหกรรม เรื่องบัญชีรายชื่อวัตถุอันตราย (ฉบับที่ 6) พ.ศ.2552 ลงวันที่ 29 ม.ค.52 บัญชี ก. (กรณีซัลเฟอร์) และบัญชี ข. (กรณีพืชอันตราย 13 ชนิด) ทั้งนี้ด้วยเหตุผลว่า การออกประกาศกระทรวงอุตสาหกรรมดังกล่าวในบัญชี ก. (กรณีซัลเฟอร์)นั้น พ.ร.บ.วัตถุอันตราย พ.ศ.2535 ได้ให้อำนาจ รมว.อุตสาหกรรม โดยความเห็นของคณะกรรมการวัตถุอันตรายออกประกาศ ว่า วัตถุอันตรายใดที่จะได้รับการยกเว้นไม่ต้องปฏิบัติตาม พ.ร.บ.ดังกล่าว ซึ่งในส่วนความเป็นอันตรายของสารซัลเฟอร์ ที่อาจมีแก่บุคคล สัตว์ พืช ทรัพย์ หรือสิ่งแวดล้อม ศาลพิเคราะห์แล้วเห็นว่า เป็นเรื่องทางเทคนิค เมื่อคณะกรรมการวัตถุอันตรายที่ประกอบด้วยผู้มีความรู้เชี่ยวชาญ โดยเฉพาะความเห็นที่ว่า สารซัลเฟอร์ ถูกนำมาใช้ในอุตสาหกรรม ที่อยู่ในความรับผิดชอบของกรมโรงงานอุตสาหกรรมเป็นสารเคมีที่อาจก่อให้เกิดอันตรายน้อย อีกทั้งมีกฎหมายอื่นเกี่ยวข้องหลายฉบับควบคุมอยู่แล้ว อีกทางหนึ่ง จึงไม่จำเป็นต้องควบุคมเกินความจำเป็น</p>
<p> ประกอบกับไม่ปรากฎข้อเท็จจริงว่า การพิจารณาออกประกาศของ รมว.อุตสาหกรรม อธิบดีกรมโรงงานอุตสาหกรรม และคณะกรรมการวัตถุอันตราย มีข้อบกพร่องอย่างร้ายแรง หรือผิดพลาด ในการพิจารณาความเป็นอันตรายของสารซัลเฟอร์ หรือมีเจตนาไม่สุจริต อันอาจเป็นการใช้ดุลยพินิจที่ไม่ชอบด้วยกฎหมาย แม้จะมีการอ้างว่า การออกประกาศ มีเจตนาช่วยเหลือผู้ประกอบการทางอุตสาหกรรมที่ถูกดำเนินคดีอาญา โดยไม่คำนึงว่า ประชาชนจะได้รับผลกระทบจากอันตรายของสารซัลเฟอร์ ก็ไม่มีข้อเท็จจริงเพียงพอที่จะสนับสนุนข้ออ้างดังกล่าว ซึ่งหากมีการกระทำผิดทางอาญา ก็ต้องรับโทษ หากขณะกระทำ กฎหมายได้บัญญัติให้สิ่งที่กระทำเป็นโทษ เบื้องต้น จึงเห็นว่า ไม่มีเหตุอันควรเชื่อได้ว่า ประกาศดังกล่าวบัญชี ก.(กรณีซัลเฟอร์) น่าจะไม่ชอบด้วยกฎหมาย</p>
<p>ส่วนกรณีบัญชี ข. (กรณีพืชอันตราย 13 ชนิด) ได้แก่ สะเดา ตะไคร้หอม ขมิ้นชัน ขิง ข่า ดาวเรือง สาบเสือ กากเม็ดชา พริก คื่นฉ่าย ชุมเห็ดเทศ ดองดึง และหนอนตายหยาก ข้อเท็จจริงปรากฎว่า กรมวิชาการเกษตรได้นำเสนอข้อมูลให้คณะกรรมการวัตถุอันตรายพิจารณาให้ความเห็น โดยคณะกรรมการวัตถุอันตรายได้แต่งตั้งคณะกรรมการวิชาการ 3 คณะขึ้น ซึ่งแต่ละคณะ ประกอบด้วยผู้มีความรู้ความเชี่ยวชาญด้านสารเคมีทางการเกษตร และตามกฎหมาย รมว.อุตสาหกรรม ก็มีอำนาจออกประกาศตามความเห็นของคณะกรรมการวัตถุอันตราย เพื่อการป้องกันและระงับอันตรายที่อาจมีแก่บุคคล สัตว์ พืช ทรัพย์ หรือสิ่งแวดล้อมได้ ดังนั้นเบื้องต้นจึงไม่มีเหตุอันควรเชื่อได้ว่า ประกาศดังกล่าวกรณีบัญชี ข. (กรณีพืชอันตราย 13 ชนิด) อันเป็นมูลเหตุแห่งการฟ้องคดี น่าจะไม่ชอบด้วยกฎหมาย คำขอให้ระงับการบังคับใช้ประกาศไว้จนกว่า ศาลจะมีคำพิพากษา จึงไม่เข้าองค์ประกอบที่ศาลจะมีคำสั่งทุเลาการบังคับตามกฎ ตามข้อ 72 วรรค 3 แห่งระเบียบที่ประชุมใหญ่ศาลปกครองสูงสุด ว่าด้วยวิธีพิจารณาคดี พ.ศ.2542 จึงมีคำสั่งกลับคำสั่งศาลปกครองกลาง เป็นให้ยกคำขอทุเลาการบังคับตามกฎของผู้ฟ้องคดี</P></body>
</news>
