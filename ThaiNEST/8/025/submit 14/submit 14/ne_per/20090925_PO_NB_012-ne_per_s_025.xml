<teiHeader>
<fileDesc>
<titleStmt>
  <title>รัฐบาล จัดโครงการรณรงค์สร้างภาพลักษณ์ประเทศไทย ผ่านสื่อต่างประเทศ เริ่มออกอากาศ 23 ก.ย. - 30 พ.ย. นี้  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209250097&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>รัฐบาล จัดโครงการรณรงค์สร้างภาพลักษณ์ประเทศไทย ผ่านสื่อต่างประเทศ เริ่มออกอากาศ 23 ก.ย. - 30 พ.ย. นี้</headline>
<lead></lead>
<neck></neck>
<body><p>รัฐบาลจัดโครงการรณรงค์สร้างภาพลักษณ์ประเทศไทยผ่านสื่อต่างประเทศ เพื่อสร้างความเชื่อมั่นให้นักลงทุนต่างชาติ เริ่มออกอากาศ 23 กันยายน - 30 พฤศจิกายนนี้ <persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี เปิดเผยว่า รัฐบาลได้จัดทำโครงการรณรงค์สร้างภาพลักษณ์ประเทศไทยผ่านสื่อต่างประเทศ เพื่อสร้างความเชื่อมั่น สร้างภาพลักษณ์และทัศนคติที่ถูกต้องเกี่ยวกับเมืองไทย เป็นการกระตุ้นให้ชาวต่างชาติมาลงทุนเพิ่มมากขึ้น นอกจากนี้ยังเป็นการประชาสัมพันธ์การท่องเที่ยวไทยด้วย โดยจะใช้ภาพเรือพระที่นั่งสุพรรณหงส์ ซึ่งเป็นสัญลักษณ์ที่แสดงถึงความเป็นเอกลักษณ์ของไทย ความมั่นคง สง่างามและมีพลัง สื่อความหมายว่าประเทศไทยและคนไทย พร้อมที่จะขับเคลื่อนประเทศไปสู่ความสำเร็จในทุกด้าน ทั้งนี้ ได้วางแผนประชาสัมพันธ์ผ่านสื่อต่างประเทศ ได้แก่ ภาพยนตร์โฆษณาทางโทรทัศน์ ซึ่งเริ่มออกอากาศทางสถานีโทรทัศน์ซีเอ็นเอ็น ของสหรัฐอเมริกาและยุโรป ซีเอ็นบีซีของภูมิภาคเอเชียและยุโรป ระหว่างวันที่ 23 กันยายน - 30 พฤศจิกายนนี้ นอกจากนี้จะลงโฆษณาในนิตยสารชั้นนำของโลก อาทิ นิวส์วีคและดิอิโคโนมิสท์ รวมถึงสื่อออนไลน์ทั้ง ทวิตเตอร์ เฟชบุค และ ยูทูป ซึ่งนายกรัฐมนตรีได้แต่งตั้งคณะกรรมการประชาสัมพันธ์เสริมสร้างความเชื่อมั่น และภาพลักษณ์ประเทศไทยขึ้นมาดำเนินการ โดยให้<persName>นายสถาพร กวิตานนท์</persName> เป็นประธาน</p></body>
</news>
