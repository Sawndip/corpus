<teiHeader>
<fileDesc>
<titleStmt>
  <title>'สดศรี'ซัดแก้ รธน. นักการเมืองมีเอี่ยว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-24 10:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22235  </bibl>
</sourceDesc>
</fileDesc>
</teiHeader>
<news>
<headline>'<persName>สดศรี</persName>'ซัดแก้ รธน. นักการเมืองมีเอี่ยว</headline>
<lead></lead>
<neck></neck>
<body><p>วันนี้(24 ก.ย.) ที่สำนักงานคณะกรรมการการเลือกตั้ง <persName>นางสดศรี สัตยธรรม</persName> กกต. ด้านกิจการพรรคการเมือง กล่าวถึงแนวคิดการจัดทำประชามติเพื่อแก้ไขรัฐธรรมนูญ ว่า การทำประชามติในครั้งนี้ จะแตกต่างจากการทำประชามติเพื่อรับรองรัฐธรรมนูญฉบับปี 2550 ที่รับรองทั้งฉบับ 309 มาตรา และขณะนั้นจะมี สสร. เป็นผู้ร่างและวางหลักเกณฑ์ ในการกำหนดกรอบเวลารวมถึงการทำความเข้าใจในเนื้อหาว่าจะเอาประเด็นใดบ้าง อย่างไรก็ตาม กฎหมายการออกเสียงประชามติ ที่ร่างขึ้นมาใหม่กำลังจะออกมาบังคับใช้นี้ กำหนดให้ระยะเวลาในการทำประชามติสั้นลง ทั้งนี้หากรัฐบาลประสงค์จะให้ กกต. ทำประชามติก็ไม่มีปัญหาเราสามารถทำได้ แต่ขอให้รัฐบาลมีความชัดเจนว่าจะต้องแก้ในประเด็นใด ซึ่งกกต.จะต้องเป็นเจ้าภาพในการทำความเข้าใจในเนื้อหาถึงข้อดีข้อเสีย ซึ่งจะขอความร่วมมือจากหน่วยงานต่างๆ คิดว่าไม่น่าจะมีปัญหา อย่างไรก็ตามในการจัดทำประชามติต้องใช้งบประมาณ 2,000 ล้านบาท</p>
<p><persName>นางสดศรี</persName> กล่าวต่อว่า ส่วนตัวเห็นว่า การทำประชามติก็ไม่สามารถทำให้เกิดความสมานฉันท์หรือลดความขัดแย้งลงได้ เพราะแม้จะแก้ไขก็ยังมีสีเหลืองสีแดงเหมือนเดิมและการดำเนินการทั้งหกประเด็นก็เป็นการแก้เพื่อตัวของนักการเมืองเอง ไม่ได้เกี่ยวข้องกับประชาชนเลย แต่การจะให้มีการทำประชามติก็เพื่อต้องการให้ประชาชนรับรองความถูกต้องของตัวเองเท่านั้น เหมือนรัฐธรรธนูญ ปี 50 ที่ผ่านประชามติมาแล้ว </p>
<p>ผู้สื่อข่าวถามว่าหากมีการแก้รัฐธรรมนูญจะยุบสภาได้ทันทีหรือไม่ <persName>นางสดศรี</persName>กล่าวว่า คงยุบไม่ได้ เพราะเมื่อแก้รัฐธรรมนูญแล้ว กกต. ก็ยังต้องมาแก้กฎหมายประกอบที่เกี่ยวข้อง อีกเช่น พ.ร.บ.การเลือกตั้ง ในกรณีการแบ่งเขตเลือกตั้งจากเขตเดียวสามเบอร์ให้เหลือเขตเดียวเบอร์เดียว รวมถึงการเพิกถอนสิทธิเลือกตั้งของ กรรมการบริหารพรรคที่เกี่ยวข้องกับการทุจริตเลือกตั้ง.</p></body>
</news>
