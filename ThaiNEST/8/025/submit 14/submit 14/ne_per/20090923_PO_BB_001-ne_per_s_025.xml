<teiHeader>
<fileDesc>
<titleStmt>
  <title>ผู้การเชียงรายปูดพิรุธใช้ชื่อคนตายรับผิดแทนคดีฮุบป่า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/23/news_29514480.php?news_id=29514480  </bibl>
</sourceDesc>
</fileDesc>
</teiHeader>
<news>
<headline>ผู้การเชียงรายปูดพิรุธใช้ชื่อคนตายรับผิดแทนคดีฮุบป่า</headline>
<lead>ผู้การฯ เชียงราย แฉพิรุธสำนวนคดีฮุบที่สวนป่ากิ่วทัพยั้ง พบสวมชื่อคนตายให้รับผิดแทน ส่วนคนผิดตัวจริงยังลอยนวล ขอเวลาอีก 1 สัปดาห์รอเอกสารเพิ่มเติมจากหน่วยงานที่เกี่ยวข้องก่อนสรุป ด้านกรมอุทยานแห่งชาติฯบินสำรวจพื้นที่ เจอกำลังแผ้วถางพื้นที่บนยอดเขาสูง ผงะมีโฉนดเรียบร้อยถึง 468 ไร่ ประสานหน่วยภาคพื้นที่สอบเพิ่มออกเอกสารสิทธิได้อย่างไร ขณะที่ “<persName>ดำรงค์ พิเดช</persName>” โวยอย่าโยงปมทุจริตออกโฉนด</lead>
<neck></neck>
<body><p>ความคืบหน้ากรณีปัญหาการออกโฉนดทับที่สวนป่ากิ่วทัพยั้งและสวนป่าแม่สลอง อ.แม่จัน จ.เชียงราย ล่าสุด วานนี้ (22 ก.ย.) <persName>พล.ต.ต.ทรงธรรม อัลภาชน์</persName> ผู้บังคับการตำรวจภูธรจังหวัดเชียงราย (ผบก.ภ.จว.เชียงราย) เปิดเผยว่า ได้เรียกประชุมเจ้าหน้าที่ที่เกี่ยวข้องไปแล้ว แต่ยังไม่ได้ข้อสรุปที่ชัดเจน เนื่องจากยังขาดเอกสารจากหน่วยงานที่รับผิดชอบอีกส่วนหนึ่ง ขณะที่สำนวนการสอบสวนก่อนหน้านี้ทั้งในส่วนของกรมป่าไม้และตำรวจยังพบข้อพิรุธที่ขัดแย้งกัน โดยคาดว่าหลังจากได้รับเอกสารจากหน่วยงานอื่นในสัปดาห์หน้า ทุกอย่างจะชัดเจนกว่านี้</p>
<p>“หลังจากนำข้อเท็จจริงจากสำนวนเดิมของกรมป่าไม้และของตำรวจภูธรภาค 5 มาประมวลร่วมกันแล้ว พบว่ามีข้อพิรุธ กล่าวคือในการดำเนินคดีฮุบที่สวนป่ากิ่วทัพยั้งในปี 2547 มีการนำชื่อผู้ต้องหาที่เสียชีวิตแล้วไปดำเนินคดี ซึ่งเรื่องนี้จะต้องตรวจสอบอย่างละเอียดเพื่อป้องกันการสวมชื่อผู้ต้องหาเพื่อหลบหนีความผิด อย่างไรก็ดี จากพยานหลักฐานที่ปรากฏในสำนวนการสอบสวนเดิมมั่นใจว่ามีน้ำหนักเพียงพอที่จะดำเนินคดีกับผู้กระทำความผิดตัวจริงได้” <persName>พล.ต.ต.ทรงธรรม</persName> ระบุ</p>
<p>ผงะโฉนด 468 ไร่โผล่ยอดภู</p>
<p>ผู้สื่อข่าวรายงานเพิ่มเติมว่า จากการบินสำรวจของเจ้าหน้าที่กรมอุทยานแห่งชาติสัตว์ป่าและพันธุ์พืช พบว่า จากพื้นที่ปลูกป่าของหน่วยจัดการต้นน้ำแม่สลองทั้งหมดนั้น ขณะนี้ยังคงมีสภาพพื้นที่สวนป่าให้เห็นอยู่อีกประมาณ 20-30% แต่เป็นพื้นที่ที่มีการทำการเกษตรไปแล้วถึง 70% ส่วนที่เหลือ และมีพื้นที่ปลูกสร้างเป็นรีสอร์ทและบ้านพักตากอากาศจำนวน 2 แห่ง ประมาณ 10% ของพื้นที่ทั้งหมด</p>
<p>นอกจากนี้ บริเวณบ้านดงสุวรรณ ต.จอมสวรรค์ อ.แม่จัน พบมีการแผ้วถางพื้นที่ป่าบนยอดเขาสูงจนเหี้ยนเตียน แต่เมื่อเจ้าหน้าที่ลงไปตรวจสอบปรากฏว่าเป็นที่ดินมีโฉนด จำนวน 468 ไร่ กรณีนี้จะต้องแจ้งให้เจ้าหน้าที่ภาคพื้นดินทำการพิสูจน์ทราบอีกครั้งว่า โฉนดดังกล่าวที่ผู้ครอบครองที่ดินนำมาแสดงต่อเจ้าหน้าที่ได้มาโดยชอบด้วยกฎหมายหรือไม่ เพราะลักษณะของพื้นที่น่าจะมีความสูงมากเกินกว่าจะสามารถออกโฉนดได้ส่วนบริเวณสวนป่ากิ่วทัพยั้ง อ.แม่จัน คาดว่าจะมีการบุกรุกพื้นที่สวนป่าไม่น้อยกว่า 50 ไร่ โดยจะมีการตรวจสอบรายละเอียดการถือครองอีกครั้ง เพราะจากภาพที่ปรากฏจากการบินสำรวจ การถือครองน่าจะอยู่ในเขตสวนป่าอย่างชัดแจ้ง</p>
<p><persName>นายวรวิทย์ เชื้อสุวรรณ</persName> ผู้อำนวยการสำนักบริหารพื้นที่อนุรักษ์ที่ 15 (เชียงราย) กล่าวว่า ข้อเท็จจริงเกี่ยวกับเรื่องนี้ทั้งหมดมีการรายงานเข้าไปยังส่วนกลางเรียบร้อยแล้ว ขั้นตอนต่อไปเป็นเรื่องของผู้บังคับบัญชาที่จะสั่งการต่อไป</p>
<p>กรมป่าไม้ส่งหนังสือจี้ ป.ป.ช.</p>
<p><persName>นายสมชัย เพียรสถาพร</persName> อธิบดีกรมป่าไม้ กระทรวงทรัพยากรธรรมชาติและสิ่งแวดล้อม (ทส.) กล่าวว่า เมื่อวันที่ 21 ก.ย.ที่ผ่านมา กรมป่าไม้ได้นัดผู้แทนจากกรมอุทยานแห่งชาติสัตว์ป่าและพันธุ์พืช พร้อมด้วยผู้แทนจากองค์การอุตสาหกรรมป่าไม้ (อ.อ.ป.) เข้าหารือกรณีปัญหาบุกรุกพื้นที่สวนป่าแม่สลอง และป่ากิ่วทัพยั้ง เพื่อตรวจสอบสถานะของพื้นที่ที่มีการบุกรุก เนื่องจากที่ผ่านมามีการส่งมอบพื้นที่คืนกลับไปกลับมาตลอด ทำให้ยังไม่ชัดเจนว่าพื้นที่ที่มีปัญหาอยู่ในความรับผิดชอบของใคร รวมทั้งความคืบหน้าในการสอบสวนด้วย เพราะตั้งแต่มีเรื่องร้องเรียนในช่วงที่ผ่านมา ได้มีการตั้งคณะกรรมการสอบสวนหลายชุด และไม่มีการรายงานความคืบหน้าอย่างเป็นทางการ
ดังนั้นจึงให้นำข้อมูลจาก 3 กรมที่มีอยู่มาเป็นฐานข้อมูลเดียวกันทั้งหมด โดยขณะนี้กำลังอยู่ในขั้นตอนการรวบรวมเอกสาร และเตรียมเสนอรายละเอียดต่างๆ ให้กับ <persName>นายศักดิ์สิทธิ์ ตรีเดช</persName> ปลัด ทส.ภายในสัปดาห์นี้</p>
<p><persName>นายสมชัย</persName> กล่าวด้วยว่า ยังได้ทำหนังสือด่วนที่สุดไปถึงคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อสอบถามความคืบหน้าเกี่ยวกับผลการสอบสวนกรณีการเพิกถอนเอกสารสิทธิจำนวน 45 แปลงที่มีข่าวว่าทาง ป.ป.ช.ได้สรุปเรื่องให้กับกรมที่ดินไปแล้ว</p>
<p>“<persName>ดำรงค์</persName>”โวยอย่าโยงปมทุจริตออกโฉนด</p>
<p><persName>นายดำรงค์ พิเดช</persName> รองปลัด ทส. ซึ่งมีชื่อตกเป็นผู้เกี่ยวข้องคดีทุจริตการออกโฉนดทับที่สวนป่าแม่สลอง กล่าวว่า ไม่ได้มีหน้าที่เกี่ยวข้องกับการออกโฉนดให้กับใครได้ เพราะการออกโฉนดเป็นอำนาจของกรมที่ดินแม่จัน ส่วนใครจะปลอมแปลงเอกสารอย่างไรให้ไปว่ากันเอง แต่อย่าเอาเขาเข้าไปยุ่งกับเรื่องการออกโฉนดปลอม เพราะไม่เกี่ยวกันอย่างแน่นอน และเรื่องนี้ทำให้เสียหายมาก</p>
<p>“ที่ผมถูกกล่าวหาว่าเกี่ยวข้องกับการทุจริตออกโฉนดนั้น เป็นคนละเรื่องกับการที่ผมไปเซ็นชื่อให้เกษตรกรเข้าร่วมโครงการปลูกป่าในสมัยที่ยังเป็นป่าไม้เขตเชียงรายเมื่อปี 2541 ซึ่งตรงนี้ยอมรับว่าได้เซ็นอนุมัติจริง เพราะกว่าจะมาถึงขั้นตอนสุดท้ายที่ป่าไม้เชียงราย ได้มีการตรวจสอบตามขั้นตอนจากระดับอำเภอและผู้ว่าราชการจังหวัดรวมแล้วประมาณ 6-7 ขั้นตอน ถ้าไม่เซ็นก็ถือว่าละเว้นการปฏิบัติหน้าที่ อย่างไรก็ตาม เท่าที่จำได้มีเกษตรกรประมาณ 3-4 รายที่เช่าที่เอกชนมาขอเข้าร่วมปลูกป่ารวมพื้นที่ประมาณ 200-300 ไร่ ส่วนจะออกโฉนดปลอมหรือไม่นั้น ผมไม่ทราบ แต่ตราบใดที่ยังไม่มีการเพิกถอนเอกสารสิทธิ เกษตรกรก็ยังนำพื้นที่มาเข้าร่วมโครงการได้” <persName>นายดำรงค์</persName> ระบุ
</p></body>
</news>
