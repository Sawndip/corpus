<teiHeader>
<fileDesc>
<titleStmt>
  <title>เอ็นจีโอชี้แก้ม.190ฟอกการเมือง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/29/news_29548490.php?news_id=29548490  </bibl>
</sourceDesc>
</fileDesc>
</teiHeader>
<news>
<headline>เอ็นจีโอชี้แก้ม.190ฟอกการเมือง</headline>
<lead>เอฟทีเอวอทช์ ชี้เจตนาฝ่ายการเมืองใช้รัฐธรรมนูญ 190 ฟอกขาวนักการเมือง หนุนกก.สมานฉันท์ฯ เพิ่มถ้อยคำวรรคห้า และเร่งออกกฎหมายลูก ชี้ปชป.ไม่จริงใจออกกฎหมายประกอบ 1 ปีหลังแถลงนโยบาย “<persName>ชินวรณ์</persName>” เผยวิป 3 ฝ่ายหนุนให้ประชาชนมีส่วนร่วม “เพื่อไทย” โวยนายกฯ ชี้นำทำประชามติ</lead>
<neck></neck>
<body><p>ความพยายามที่จะแก้ไขรัฐธรรมนูญ 6 ประเด็นซึ่งศึกษาโดยคณะกรรมการสมานฉันท์เพื่อปฏิรูปการเมืองและศึกษาแก้ไขรัฐธรรมนูญ ได้รับเสียงคัดค้านว่าเป็นการแก้เพื่อประโยชน์ของฝ่ายการเมือง โดยวานนี้ (28 ก.ย.) <persName>นายจักรชัย โฉมทองดี</persName> สมาชิกกลุ่มศึกษาเขตการค้าเสรีภาคประชาชน (เอฟทีเอวอทช์) กล่าวถึงการแก้ไขรัฐธรรมนูญ ว่า สุดท้ายเขามองว่าจะไม่ได้เอาเรื่องประโยชน์ส่วนรวมเป็นที่ตั้ง แต่เอาเรื่องความต้องการเฉพาะส่วนของนักการเมืองเป็นที่ตั้ง</p>
<p><persName>นายจักรชัย</persName> กล่าวว่า การแก้รัฐธรรมนูญ เป็นสิ่งที่พึงกระทำได้ เอฟทีเอวอทช์ ไม่ขัดข้อง แต่ว่าการปรับแก้รัฐธรรมนูญ หากทำอย่างมีส่วนร่วมตลอดกระบวนการไม่ว่ามาตราใด แม้กระทั่งข้อเสนอของ<persName>นายอภิสิทธิ์ เวชชาชีวะ</persName> นายกรัฐมนตรี เสนอว่าให้ร่างมาและนำไปทำประชามติ ก็ไม่เรียกว่าเป็นการมีส่วนร่วมของประชาชนทั้งหมด เพราะวิธีการแบบนั้นไม่ได้แก้ปัญหาความขัดแย้ง มีแต่จะสร้างความแตกแยก เพราะพวกหนึ่งเอา อีกพวกหนึ่งไม่เอา ดังนั้น ทางที่ดีที่สุดคือมีกระบวนการประชาชนออกความคิดเห็น จะกำหนดกรอบมาจากการเมืองได้แต่ต้องไม่รังเกียจประชาชน ต้องเปิดให้ประชาชนเข้ามามีส่วนร่วม ซึ่งไม่ใช่การเตะถ่วงเวลา หากกลัวอย่างนั้นให้กำหนดกรอบเวลาให้ชัดเจนว่าจะเสร็จเมื่อไหร่ จะยุบสภาเมื่อไหร่</P>
<p>ส่วนการเสนอแก้ไขมาตรา 190 <persName>นายจักรชัย</persName> กล่าวว่า สามารถแก้ไขปรับปรุงได้ ถ้าทำให้ดีขึ้น เพียงแต่อยากถามหาความรับผิดชอบของฝ่ายนักการเมืองว่าถ้ามาตรา 190 บกพร่อง ต้องชี้จุดให้ชัดเจน แล้วต้องบอกว่าจะแก้อย่างไร เปลี่ยนตรงไหนไม่ใช่สักแต่พูดว่ามีปัญหา และเท่าที่ฟังประเด็นที่จะแก้ไขปัญหาการทำเอฟทีเอ ไม่ได้รับการแก้ไข ที่สำคัญจะแก้ตามกรรมการสมานฉันท์ฯ เสนอหรือไม่
“จุดยืนของเรา เห็นว่าข้อเสนอของกรรมการสมานฉันท์ฯ มีประโยชน์ มี 2 ข้อโดยหลักคือไม่ได้แก้เนื้อหาที่เป็นสาระสำคัญของมาตรา 190 เพียงแต่ให้เติมคำว่า “ประเภท” เข้าไปในวรรคห้า และประเด็นที่สองคือให้ออกกฎหมายลูกกำหนดประเภทหนังสือสัญญาประเภทใดต้องเข้าตามหลักเกณฑ์มาตรา 190 ที่ส่งผลกระทบอย่างกว้าง ภายใน 1 ปีนับตั้งแต่วันแถลงนโยบาย แต่จนถึงขณะนี้ยังไม่มีการดำเนินใดๆ”
</P>
<p><persName>นายจักรชัย</persName> กล่าวว่า เขาเคยพบแกนนำพรรคภูมิใจไทย และถามว่าที่จะแก้มาตรา 190 ถามว่าปัญหาคืออะไร และจะแก้อย่างไรแต่ไม่ได้รับคำตอบทำให้เขาเชื่อว่า มาตรา 190 โดนใช้เป็นเหยื่อเพื่อฟอกขาวนักการเมือง</p>
<p>วิป 3 ฝ่ายหนุน ปชช.มีส่วนร่วมแก้ รธน.</p>
<p><persName>นายชินวรณ์ บุณยเกียรติ</persName> ประธานคณะกรรมการประสานงาน (วิป) พรรคร่วมรัฐบาล แถลงภายหลังการประชุมวิปรัฐบาล ว่า วิปรัฐบาลได้หารือมติวิป 3 ฝ่ายแก้ไขรัฐธรรมนูญ 6 ประเด็นของคณะกรรมการสมานฉันท์ฯ โดยมีมติเห็นชอบให้แก้ไขรัฐธรรมนูญตามมติคณะกรรมการสมานฉันท์โดยเร่งด่วน นอกจากนี้วิปรัฐบาลได้เห็นพ้องที่จะให้ทุกฝ่ายลงชื่อเสนอญัตติแก้ไขรัฐธรรมนูญ 6 ประเด็น เพื่อการมีส่วนร่วมแก้ไข และกันข้อครหาที่ว่าการแก้ไขรัฐธรรมนูญครั้งนี้ไม่ใช่ของฝ่ายใดฝ่ายหนึ่ง แต่เป็นจุดเริ่มต้นการสมานฉันท์ และวิป 3 ฝ่ายมีความเห็นว่าในการยกร่างแก้ไขรัฐธรรมนูญ ให้กรรมการสมานฉันท์ฯ ยกร่าง จึงขอให้ประธานสภา สั่งให้คณะกรรมการสมานฉันท์ฯ เป็นผู้ยกร่างรัฐธรรมนูญ โดยจะมีการนำรายละเอียดทั้งหมดหารือวิป 3 ฝ่ายในวันที่ 1 ต.ค.นี้</p>
<p><persName>นายชินวรณ์</persName> กล่าวว่า หลังจากหารือการยกร่างรัฐธรรมนูญแล้ว จะมีการหารือการมีส่วนร่วมของประชาชน ซึ่งวิปรัฐบาลได้มีมติเห็นพ้องว่าประชาชนควรมีส่วนร่วมแสดงความคิดเห็น โดยผ่านประชามติ และสามารถแก้ไขรัฐธรรมนูญฉบับนี้ได้อย่างต่อเนื่อง ยืนยันว่าการมีส่วนร่วมของประชาชนเป็นกระบวนการที่สำคัญ โดยจะมีการหารือของแกนนำรัฐบาลและวิป 3 ฝ่าย ซึ่งหลักการที่เห็นพ้องต้องกัน การมีส่วนร่วมของประชาชนต้องครอบคลุมประชาชนทุกหมู่เหล่า โดยเปิดรับฟังทั้งฝ่ายที่เห็นด้วยและไม่เห็นด้วย เพื่อให้เกิดความเป็นกลาง
ส่วนเรื่องเงื่อนไขเวลาที่หลายฝ่ายเป็นห่วงนั้น <persName>นายชินวรณ์</persName> กล่าวว่า พรรคร่วมเห็นตรงกันว่าไม่มีเจตนายื้อเวลา จะอยู่ภายใต้กรอบเวลาที่กำหนดที่ทุกฝ่ายยอมรับ เมื่อได้ข้อเสนอจากทุกฝ่ายแล้ว ไม่ว่าจะเป็นวุฒิสภา รัฐบาลแล้ว หากมีการประชามติก็ต้องแล้วเสร็จภายใน 90 วัน ไม่เกิน 120 วัน</P>
<p>ด้าน<persName>นายอลงกต มณีกาศ</persName> ส.ส.นครพนม พรรคเพื่อแผ่นดิน กล่าวว่า พรรคเพื่อแผ่นดิน ได้หารือภายในโดยมีมติว่าเห็นด้วยกับการทำประชามติ แต่ต้องเป็นการทำประชามติหลังจากผ่านวาระ 2 ไปแล้ว ซึ่งเป็นมติเดียวกับพรรคภูมิใจไทย กับพรรคชาติไทยพัฒนา</p>
<p>ผู้สื่อข่าวรายงานว่าหลังการแถลงผลการประชุมวิปรัฐบาลแล้ว ตัวแทนวิปรัฐบาล และ<persName>นายชินวรณ์</persName>ได้หารือกันอีกครั้ง หลังจากสื่อซักถามอย่างหนักถึงการทำประชามติ
นายกฯ ลั่นแก้ รธน.ต้องทำประชามติ</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการหารือร่วมกับวิป 3 ฝ่ายในการแก้ไขรัฐธรรมนูญ ว่า คาดว่าจะเป็นช่วงที่มีการประชุมสภา ไม่วันที่ 30 ก.ย.หรือไม่ก็วันที่ 1 ต.ค.คงจะได้คุยกัน
ต่อข้อถามว่า ในการคุยกันจะเสนอแนวทางอะไรกับวิป 3 ฝ่าย นายกฯ กล่าวว่า ยังยืนยันเหมือนเดิมว่าดีที่สุดคือให้ประชาชนได้มีส่วนร่วมในเรื่องนี้ ถ้าเป็นประชามติก็จะชัดเจนดี และจะได้ไม่มีข้อโต้แย้ง ไม่เช่นนั้นจะมีคำถามตลอดเวลาว่า สิ่งที่พวกเราทำกันอยู่ในสภามันเป็นความต้องการของประชาชนจริงหรือไม่
ผู้สื่อข่าวถามว่าหลายฝ่ายออกมาทักท้วงเรื่องการทำประชามติ อาทิเช่น พรรคภูมิใจไทย <persName>นายอภิสิทธิ์</persName> ย้อนถามว่า ท้วงเรื่องอะไร ผู้สื่อข่าวบอกว่า พรรคภูมิใจไทย บอกว่า ไม่จำเป็นที่จะต้องทำประชามติ ใน 2 มาตรา โดยเฉพาะมาตรา 190 กับการเลือกตั้งแบบเขตเดียวเบอร์เดียว <persName>นายอภิสิทธิ์</persName> กล่าวว่า แล้วเราจะไปตัดสินแทนประชาชนได้อย่างไรว่าประเด็นไหนต้องถาม ประเด็นไหนไม่ต้องทำ คิดว่าการจะถาม 1 ประเด็นหรือถาม 6 ประเด็น ก็บริหารจัดการไม่ได้ยากกว่ากัน ฉะนั้น มันน่าจะเป็นแนวทางที่ดีที่สุด คงจะไปพูดคุยกันด้วยเหตุด้วยผล</p>
<p>พท.โวยนายกฯ ชี้นำแก้ รธน.ทำประชามติ</P>
<p>ที่พรรคเพื่อไทย <persName>นายวิทยา บุรณศิริ</persName> ส.ส.อยุธยา ในฐานะประธานวิปฝ่ายค้าน กล่าวภายหลังการประชุมคณะทำงานยุทธศาสตร์ของพรรค ถึงกรณีที่นายกฯ ระบุถึงการแก้ไขรัฐธรรมนูญโดยยืนยันว่าจะต้องมีการทำประชามติ ว่า วิปทั้ง 3 ฝ่าย มีกำหนดจะคุยกับนายกรัฐมนตรีในวันที่ 1 ต.ค. ในเรื่องการแก้ไขรัฐธรรมนูญ จึงไม่ทราบว่า <persName>นายอภิสิทธิ์</persName> ทำไมจึงไม่รอให้มีการหารือก่อน ว่า วิปทั้ง 3 ฝ่ายคิดยังไง เพราะ<persName>นายอภิสิทธิ์</persName>เคยบอกว่าพร้อมรับฟังความคิดเห็น แต่ให้สัมภาษณ์ชี้นำตลอด
“พรรคเพื่อไทย ไม่คัดค้านเรื่องการทำประชามติ แต่ขอให้อยู่ในกรอบกฎหมาย และถ้าเป็นเรื่องใหญ่ๆ เช่น เห็นชอบรัฐธรรมนูญทั้งฉบับก็ไม่มีปัญหา แต่ถ้ามาทำประชามติ 6 ประเด็นปลีกย่อยก็ต้องมาหารือกัน เพราะเรื่องนี้ใช้งบประมาณมหาศาล”
</p></body>
</news>
