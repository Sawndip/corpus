<teiHeader>
<fileDesc>
<titleStmt>
  <title>กกต.ขยายเวลาสอบคดี "258 ล้าน" รอบสอง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/29/news_29548489.php?news_id=29548489  </bibl>
</sourceDesc>
</fileDesc>
</teiHeader>
<news>
<headline>กกต.ขยายเวลาสอบคดี "258 ล้าน" รอบสอง</headline>
<lead></lead>
<neck></neck>
<body><p>วานนี้ (28 ก.ย.) <persName>นายพร้อมพงศ์ นพฤทธิ์</persName> โฆษกพรรคเพื่อไทย และคณะได้เดินทางเข้ายื่นหนังสือติดตามทวงถามคณะกรรมการการเลือกตั้ง (กกต.) ถึงการตรวจสอบข้อเท็จจริงกรณีเงินบริจาคที่พรรคประชาธิปัตย์ (ปชป.) ได้รับจาก บริษัท ทีพีไอ โพลีน จำกัด (มหาชน) 258 ล้านบาท และเงินสนับสนุนพรรคการเมืองที่รับจากกองทุนพัฒนาพรรคการเมือง 29 ล้านบาท ที่อาจจะมีการใช้ผิดวัตถุประสงค์</p>
<p><persName>นายพร้อมพงศ์</persName> ระบุว่า เนื่องจากการสอบสวนกรณีดังกล่าวใช้เวลานานและไม่มีผลการพิจารณาออกมา จึงขอให้ กกต.เร่งรัดการสอบสวนของคณะอนุกรรมการไต่สวนฯ เข้าสู่ที่ประชุม กกต.เพื่อให้มีมติโดยเร็ว ทราบมาว่าภายในวันที่ 29 ก.ย.คณะอนุกรรมการไต่สวนต้องเรียก<persName>นายอภิสิทธิ์ เวชชาชีวะ</persName> นายกรัฐมนตรี และ<persName>นายประชัย เลี่ยวไพรัตน์</persName> ผู้บริหาร บริษัท ทีพีไอ โพลีน จำกัด (มหาชน) มาชี้แจง อยากให้ กกต.ใช้มาตรฐานเดียวกับกรณียุบ 6 พรรคการเมือง เพื่อให้เป็นบรรทัดฐานเดียวกัน เพื่อความโปร่งใส แต่หาก กกต.มีมติยกคำร้องจริง ก็ต้องตอบคำถามสังคมให้ชัดเจน หากยังคลุมเครือ พรรคเพื่อไทยก็จะตรวจสอบการทำหน้าที่ของ กกต.ต่อไปว่า เป็นกลาง โปร่งใสหรือไม่</p>
<p><persName>นางสดศรี สัตยธรรม</persName> กกต.ด้านกิจการพรรคการเมือง กล่าวว่า ฝ่ายเลขานุการของกรรมการไต่สวนกรณีสำนวนดังกล่าว ได้รายงานมาว่ายังสอบสวนไม่เสร็จ หลังจากได้ขอขยายเวลาการไต่สวนในครั้งก่อนอีก 30 วัน ซึ่งจะครบกำหนดรายงานผลการไต่สวนต่อที่ประชุม กกต.ในวันที่ 29 ก.ย.นี้ เพราะ<persName>นายประชัย เลี่ยวไพรัตน์</persName> ยังไม่ได้มาให้ถ้อยคำต่ออนุกรรมการ และยังมีเอกสารหลักฐานที่กกต.ได้ขอจากบริษัทหลายหน่วยงาน และเอกสารบัญชีงบดุลบริษัท เมซไซอะ บิซิเนส แอนด์ ครีเอชั่น จำกัด ที่ กกต.ยังไม่ได้รับ ส่วน<persName>นายอภิสิทธิ์ เวชชาชีวะ</persName> นายกฯ ได้ส่งหนังสือมายัง กกต.แล้ว
ทั้งนี้ <persName>นางสดศรี</persName> ยืนยันว่า กกต.ไม่ได้ยื้อเวลา อีกทั้ง กกต.ก็ทำงานคู่ขนานกับกรมสอบสวนคดีพิเศษ ที่สอบในส่วน พ.ร.บ.หลักทรัพย์และตลาดหลักทรัพย์ด้วย “เรื่องนี้ต้องรอหารือในที่ประชุม กกต.วันที่ 29 ก.ย.นี้ว่าจะตัดพยานที่ยังไม่ได้มาให้ปากคำต่อ กกต.หรือไม่ หากจะพิจารณาสำนวนเพื่อลงมติ กกต.ต้องรอบคอบ ส่วนที่มีการอ้างว่าหาก กกต.ลงมติยกคำร้องสำนวนดังกล่าวแล้วตอบได้ไม่คลุมเครือ เรื่องนี้คงต้องไปถามทางกรรมการไต่สวน ซึ่งดิฉันได้สอบถามทางอนุฯ แล้วว่ายังสอบไม่เสร็จจึงต้องขอขยายเวลาอีก”</p>
<p>ทางด้าน <persName>นายอภิสิทธิ์</persName> ในฐานะหัวหน้าพรรค ปชป.เปิดเผยว่า ได้แจ้ง กกต.แล้วว่า จะมอบหมายให้ตัวแทนเดินทางไปชี้แจง</p></body>
</news>
