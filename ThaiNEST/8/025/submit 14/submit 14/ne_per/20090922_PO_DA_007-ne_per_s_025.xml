<teiHeader>
<fileDesc>
<titleStmt>
  <title>อนุมัติ4.9ล้าน เยียวยาปชช.เขื่อนห้วยละห้า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-22 16:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=21901  </bibl>
</sourceDesc>
</fileDesc>
</teiHeader>
<news>
<headline>อนุมัติ4.9ล้าน เยียวยาปชช.เขื่อนห้วยละห้า</headline>
<lead></lead>
<neck></neck>
<body><p>วันนี้(22 ก.ย.) เมื่อเวลา 13.30 น. ที่ทำเนียบรัฐบาล <persName>นายสาทิตย์ วงศ์หนองเตย</persName> รมต.ประจำสำนายกรัฐมนตรี ให้สัมภาษณ์ภายหลังการประชุมครม.ว่า ที่ประชุมครม.อนุมัติงบกลางจำนวน 4.9 ล้านบาท เพื่อชดเชยและเยียวยาให้ยายไฮ ขันจันทาและพวก ทั้งนี้ตนได้หารือกับทางกระทรวงมหาดไทยแล้ว โดยเป็นการเยียวยาเฉพาะตัวบุคคล เนื่องจากเห็นว่ากรณีนี้รัฐไปละเมิดสิทธิของประชาชนกรณีเขื่อนห้วยละห้า กิ่งอ.นาตาล จ.อุบลราชธานี ที่<persName>ยายไฮ</persName>กับพวกคัดค้านมาตลอดและเรียกร้องสิทธิการเยียวยา อย่างไรก็ตาม ในระหว่างการพิจารณาได้มีส่วนข้าราชการแย้งว่ากรณีนี้จะเป็นคดีตัวอย่างหรือไม่ ซึ่งก็ได้แสดงความคิดเห็นไปว่า เรื่องนี้จะไม่เป็นกรณีตัวอย่าง เพราะยังไม่มีกรณีใดที่รัฐสร้างแล้วทุบทิ้ง แต่กรณีนี้รัฐยอมรับว่าไม่ถูกต้องและยังทุบทิ้ง หากเป็นอย่างนี้รัฐจะชดเชยด้วยการจัดที่ดินทำกินที่เดิมก็คงไม่เหมาะสม เพราะถูกละเมิดสิทธิ์มาถึง 32 ปี </p>
<p><persName>นพ.ภูมินทร์ ลีธีระประเสริฐ</persName> รองโฆษกประจำสำนักนายกรัฐมนตรี แถลงผลการประชุมครม.ว่า ที่ประชุมครม.ได้อนุมัติงบประมาณรายจ่ายประจำปีงบประมาณ พ.ศ. 2552 งบกลาง รายการเงินสำรองจ่ายเพื่อกรณีฉุกเฉินหรือจำเป็นในวงเงิน 4,948,217 บาท เพื่อเป็นค่าเสียโอกาสจากการทำประโยชน์ในที่ดินให้แก่ราษฎรที่ได้รับความเดือดร้อนจากการก่อสร้างฝายห้วยละห้า จำนวน 3 ราย ได้แก่ นางไฮ ขันจันทา จำนวนเงินชดเชยค่าเสียโอกาส 1,208,153 บาท นายเสือ พันคำ จำนวนเงินชดเชยค่าเสียโอกาส 2,389,142 บาท และนายฟอง ขันจันทา จำนวนเงินชดเชยค่าเสียโอกาส 1,350,922 บาท  ตามที่กระทรวงมหาดไทยเสนอ.
</p></body>
</news>
