<teiHeader>
<fileDesc>
<titleStmt>
  <title>แก้รธน.หลอนส.ส.-ส.ว.ผวาโดนถอด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/25/news_29532356.php?news_id=29532356  </bibl>
</sourceDesc>
</fileDesc>
</teiHeader>
<news>
<headline>แก้รธน.หลอนส.ส.-ส.ว.ผวาโดนถอด</headline>
<lead>ส.ส.-ส.ว. กลัวการแก้ไขรัฐธรรมนูญใน 6 ประเด็นจะเป็นชนวนให้นำไปสู่การถอดถอน โยนเรื่องกลับให้ กรรมการสมานฉันท์ฯ ยกร่างแก้ไข 6 ประเด็น ก่อนชงให้รัฐบาลร่วมลงชื่อ 311 เสียงขึ้นไป วิปวุฒิ ถอดใจ เหตุ 40 ส.ว.ค้าน วิป 3 ฝ่ายมีมติให้ กก.สมานฉันท์ฯ ยกร่างแก้ รธน. 6 ประเด็นให้เสร็จก่อนนำเสนอ 1 ต.ค. แต่ไร้ข้อยุติว่าจะเสนอร่าง 6 ร่างหรือร่างเดียว ให้ ส.ส.และ ส.ว.ร่วมลงชื่อยื่นญัตติแก้ รธน. "ดิเรก" วอนทุกฝ่ายเลิกทิฐิทำเพื่อบ้านเมือง</lead>
<neck></neck>
<body><p>รายงานข่าวจากรัฐสภาเปิดเผยว่า ในการประชุมวิป 3 ฝ่ายเพื่อพิจารณาหาแนวทางการแก้ไขรัฐธรรมนูญ มี<persName>นายชินวรณ์ บุญยเกียรติ</persName> ประธานวิปรัฐบาล <persName>นายวิทยา บุรณศิริ</persName> ประธานวิปฝ่ายค้าน <persName>พล.อ.เลิศรัตน์ รัตนวานิช</persName> ส.ว.สรรหา ในฐานะตัวแทนวิปวุฒิสภา นายดิเรก ถึงฝั่ง ส.ว.นนทบุรี ในฐานะประธานคณะกรรมการสมานฉันท์ เพื่อการปฏิรูปและศึกษาการ แก้ไขรัฐธรรมนูญ เข้าร่วมประชุมโดยที่ประชุมได้หยิบรัฐธรรมนูญ มาตรา 122 มาหารือนานเป็นพิเศษ เนื่องจากการแก้ไขรัฐธรรมนูญครั้งนี้ มีการยื่นรายชื่อต่อคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อถอดถอน ส.ส.และ ส.ว.ที่เข้าชื่อแก้ไขรัฐธรรมนูญ ไปก่อนหน้านี้แล้ว</p>
<p>ทั้งนี้ มาตรา 122 กำหนดชัดเจนว่า ส.ส. ส.ว.ต้องปฏิบัติหน้าที่ด้วยความซื่อสัตย์สุจริต เพื่อผลประโยชน์ของส่วนรวม โดยปราศจากการขัดกันแห่งผลประโยชน์ ซึ่งวิปฝ่ายค้าน เสนอว่า หากกลัวการถูกถอดถอนก็เสนอให้คณะรัฐมนตรี เป็นผู้ยกร่างแก้ไขรัฐธรรมนูญ ก่อนที่จะเสนอเข้าสู่ที่ประชุมสภา แต่ในที่ประชุมเห็นว่าในคณะรัฐมนตรี บางคนไม่ได้เป็น ส.ส. จึงอาจจะไม่ได้รับการยอมรับจากทุกภาคส่วน</p>
<p>ดังนั้น วิปรัฐบาลจึงได้เสนอทางออก โดยเห็นว่าเมื่อคณะกรรมการสมานฉันท์ฯ เป็นผู้สรุป 6 ประเด็นในการแก้ไขรัฐธรรมนูญ ก็น่าจะมอบหมายให้คณะกรรมการสมานฉันท์ฯ เป็นผู้ยกร่างแก้ไข พร้อมทั้งรับฟังความเห็นจากทุกฝ่าย ก่อนที่ได้จะข้อสรุปเพื่อให้ ส.ว.และ ส.ส.ในการเข้าชื่อเพื่อเสนอแก้ไขรัฐธรรมนูญ ต่อไป</p>
<p>รายงานข่าวแจ้งว่า ในการหารือครั้งได้มีการมอบหมายให้วิปแต่ละฝ่ายไปตกลงทำความเข้าใจ เพื่อให้สมาชิกได้ลงชื่อในการเสนอแก้ไขอย่างพร้อมเพรียง แต่ปรากฏว่าวิปวุฒิสภา ได้แสดงความหนักใจเพราะ ส.ว.แต่ละฝ่ายอยู่เหนือการควบคุมและไม่ได้ปฏิบัติตามมติของวิปวุฒิสภา จึงเกรงว่าจะไม่สามารถทำความเข้าใจกับวุฒิสภาให้มาร่วมลงชื่อได้ทุกคน</p>
<p>รายงานข่าวแจ้งว่า การที่วิป 3 ฝ่ายมอบให้คณะกรรมการสมานฉันท์ฯ ยกร่างและศึกษาการแก้ไขรัฐธรรมนูญ อาจจะเกิดปัญหาขึ้นมาได้ในข้อกฎหมาย เนื่องจากก่อนหน้า<persName>นายชัย ชิดชอบ</persName> ประธานสภาผู้แทนราษฎร ได้ลงนามแต่งตั้งคณะกรรมการสมานฉันท์โดยกำหนดเงื่อนเวลา 140 วัน และขณะนี้คณะกรรมการชุดนี้ได้ครบกำหนดเวลาการทำงานแล้ว ดังนั้น หากจะมอบหมายให้คณะกรรมการสมานฉันท์ฯ จะต้องมีการเสนอให้<persName>นายชัย</persName> ลงนามแต่งตั้งอีกครั้งถึงจะเข้ามาปฏิบัติหน้าที่ได้
รายงานข่าวแจ้งว่า แม้ว่าคณะกรรมการสมานฉันท์จะแต่งตั้งขึ้นมาศึกษาและยกร่างแก้ไขรัฐธรรมนูญอีกครั้ง แต่ปัญหายังไม่จบ เพราะต้องนำยกร่างให้ ส.ส.และ ส.ว.ร่วมลงชื่อเสนอร่างแก้ไขรัฐธรรมนูญทั้งหมด โดยต้องใช้จำนวนสมาชิกทั้งสองสภา 311 เสียงขึ้นไป ถึงจะเสนอร่างแก้ไขรัฐธรรมนูญได้ ซึ่งที่ประชุมมีการประเมินว่าอาจจะไม่ได้ครบ 311 เสียง เนื่องจากมี ส.ว.สายเลือกตั้ง และกลุ่ม 40 ส.ว.ไม่เห็นด้วย ดังนั้น วิป 3 ฝ่ายจึงเตรียมนำปัญหาและทางออกทั้งหมดหารือร่วมกับ <persName>นายอภิสิทธิ์ เวชชาชีวะ</persName> นายกรัฐมนตรี อีกครั้งในวันที่ 1 ต.ค.นี้</p>
<p>ไม่ตกผลึกเสนอร่างเดียวหรือ 6 ร่าง</p>
<p>ด้าน<persName>นายชินวรณ์</persName> แถลงภายหลังการประชุม ว่า ที่ประชุมมีมติเห็นชอบให้คณะกรรมการสมานฉันท์ฯ ยกร่างแก้ไขรัฐธรรมนูญใน 6 ประเด็น ตามที่คณะกรรมการสมานฉันท์ฯ เป็นผู้เสนอ โดยให้ ส.ส. ส.ว.ร่วมกันเพื่อเสนอญัตติแก้ไขรัฐธรรมนูญ ส่วนวิธีการยกร่างฯ จะเสนอรวมเป็น 1 ร่าง หรือ แยกเป็น 6 ร่าง และแนวทางของการมีส่วนร่วมของประชาชน ยังไม่มีข้อสรุป ซึ่งที่ประชุมได้มอบหมายให้ตัวแทนของแต่ละฝ่ายไปหารือกันเอง แล้วนำมาเสนอต่อที่ประชุมอีกครั้งในวันที่ 1 ต.ค.โดยจะพูดถึงกรอบเวลาในการดำเนินการด้วย เมื่อได้ข้อสรุปแล้ว จะนำเสนอต่อนายกฯ และประชุมร่วมกันเพื่อหาข้อสรุปต่อไป
ผู้สื่อข่าวถามว่า ส.ส.และ ส.ว.จะเข้าชื่อในญัตติแก้ไขรัฐธรรมนูญครบทั้ง 311 คนหรือไม่ <persName>นายชินวรณ์</persName> กล่าวเลี่ยงว่า ต้องมีการแสวงหาความร่วมมือต่อไป แต่เชื่อว่าทุกฝ่ายจะให้ความร่วมมือ ส่วนตนจะร่วมลงชื่อหรือไม่ ตนจะขอดูความชัดเจนก่อน</p>
<p>ส.ส.ร.3 ส่อแท้ง ปธ.วิปรัฐอ้างสิ้นเปลือง</p>
<p>ผู้สื่อข่าวถามว่า กังวลหรือไม่ หากมีการรวบรวมรายชื่อ ส.ส.และ ส.ว.เพื่อเสนอญัตติ อาจขัดรัฐธรรมนูญ มาตรา 122 <persName>นายวิทยา</persName> กล่าวว่า การแก้รัฐธรรมนูญเราจะปฏิบัติตามกรอบของกฎหมายทุกประการ ส่วนจะไปขัดรัฐธรรมนูญทั้ง 6 ประเด็นต่อการแก้ไขหรือไม่ นั้น ขณะนี้ยังไม่มีข้อสรุปที่ชัดเจน แต่ในส่วนของฝ่ายค้านยืนยันว่า ร่างแก้ไขจะต้องเป็นร่างเดียวเท่านั้น และเชื่อว่า ทุกฝ่ายก็จะเห็นด้วย ทั้งนี้ ที่ประชุมก็มีเสียงตอบรับที่ดี ส่วนการทำ ส.ส.ร.3 คงไม่สามารถทำได้ เพราะไม่มีรัฐธรรมนูญรองรับ รวมทั้งการทำประชามติก็มีแต่จะสิ้นเปลือง</p>
<p><persName>นายพีระพันธุ์ พาลุสุข</persName> ส.ส.ยโสธร พรรคเพื่อไทย กล่าวว่า ขอฝากไปยัง ส.ส.และ ส.ว.ทุกคนว่า การที่มีผู้ร้องให้ถอดถอน ส.ส.และ ส.ว.ในการเข้าชื่อเพื่อยื่นญัตติแก้รัฐธรรมนูญเพื่อประโยชน์ตนเอง ก็คงต้องรอให้ศาลรัฐธรรมนูญวินิจฉัย แต่จากการศึกษารัฐธรรมนูญพบว่า ในมาตรา 23 ห้าม ส.ส.และ ส.ว.เข้าชื่อแก้ กฎหมายเพื่อประโยชน์ส่วนตัว แต่ในมาตรา 291 เปิดให้ ส.ส.และ ส.ว.แก้ไขรัฐธรรมนูญได้ จึงขอบอกไปยัง ส.ส.และ ส.ว.ว่า การแก้รัฐธรรมนูญฉบับนี้ทำเพื่อประโยชน์ส่วนรวมขอให้ ส.ส.และ ส.ว.วิตกกังวล</p>
<p>ด้าน<persName>นายดิเรก</persName> กล่าวว่า ส่วนตัวมองว่า การที่จะแก้ปัญหาเพื่อให้เกิดความสมานฉันท์ ในเมื่อทั้ง 3 ฝ่ายเห็นพ้องที่จะแก้ทั้ง 6 ประเด็น ว่าควรที่จะยกร่างแก้ไข เป็น ร่างเดียว เนื่องจาก หากทำเป็น 6 ร่าง อาจมี ส.ส.และ.ส.ว.ที่ไม่เห็นด้วย ก็จะไม่ยกมือ โหวตให้ จนไม่สามารถแก้ไขปัญหาความสมานฉันท์ได้ อย่างไรก็ตาม ยังไม่มีข้อสรุป ยังคงต้องรอการประชุมหารือร่วมกับนายกฯ ก่อน หากผลออกมาเป็นอย่างไร คณะกรรมการสมานฉันท์ฯ ก็น้อมรับ เชื่อว่า การยกร่างฯ จะใช้เวลาไม่นาน เพราะในคณะกรรมการฯ มีบุคคลที่ศึกษาเรื่องนี้อยู่แล้ว</p>
<p>"<persName>เทพไท</persName>" ย้ำ "นายกฯ" ไม่เปลี่ยนจุดยืนแก้ รธน.</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวถึงกรณีที่แกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) หรือกลุ่มคนเสื้อแดง ออกมาพาดพิงพรรคประชาธิปัตย์ว่าหลอกลวงซ้ำซาก ในการแก้รัฐธรรมนูญ และที่นายกรัฐมนตรี พูดเรื่องนี้บ่อยเพราะเป็นเงื่อนไขในการจัดตั้งรัฐบาลนี้ ว่า พรรคประชาธิปัตย์ไม่เคยหลอกลวงใคร ไม่ว่าเรื่องใดทั้งสิ้น เพราะทุกอย่างอยู่บนพื้นฐานของความจริง โดยเฉพาะอย่างยิ่งเรื่องการแก้ไขรัฐธรรมนูญ ทุกครั้งพรรคประชาธิปัตย์ มีจุดยืนที่ชัดเจน นับตั้งแต่รัฐธรรมนูญปี 2540 ก็เป็นพรรคการเมืองแรก ที่ประกาศรับร่างรัฐธรรมนูญฉบับดังกล่าว</p>
<p>โฆษกประจำตัวหัวหน้าพรรคประชาธิปัตย์ กล่าวว่า ส่วนรัฐธรรมนูญปี 2550 นั้นพรรคก็พร้อมที่จะให้การสนับสนุน แต่กระบวนการการแก้ไขจะต้องผ่านความเห็นชอบของประชาชนทุกภาคส่วนไม่ว่านักการเมือง หรือองค์กรภาคประชาชน ที่ต้องเห็นชอบสอดคล้องกันตามแนวทางที่นายกรัฐมนตรีประกาศไว้ ส่วนที่นายกฯ ได้พูดเรื่องนี้บ่อยครั้งเป็นการยืนยันในจุดยืนให้สังคมรับรู้ว่า มีความพร้อมที่จะสนับสนุนการแก้ไขรัฐธรรมนูญและการแก้ไขรัฐธรรมนูญ ก็ไม่ได้เป็นเงื่อนไขในการจัดตั้งรัฐบาลแต่อย่างใด เพราะการตั้งรัฐบาลนี้เพราะนักการเมืองส่วนใหญ่ วิตกต่อวิกฤติการเมืองที่จะทำให้การเมืองเกิดทางตัน และอาจเกิดวงจรอุบาทว์ทำให้ระบอบประชาธิปไตยถอยหลังเข้าคลอง จึงมีการแยกขั้วมาจับมือกันเพื่อนำชาติบ้านเมืองออกจากวิกฤติครั้งนั้น</p>
<p>"<persName>จตุพร</persName>" ชี้ "เสื้อแดง" ไม่หวังแก้ รธน.</p>
<p>ที่รัฐสภา วันเดียวกัน <persName>นายจตุพร พรหมพันธุ์</persName> ส.ส.เพื่อไทย แกนนำคนเสื้อแดง แถลงข่าวกรณีการแก้ไขรัฐธรรมนูญ ว่า มองว่ารัฐธรรมนูญมาตรา 291 เปิดทางให้ ส.ส.และ ส.ว. สามารถแก้ไขรัฐธรรมนูญได้ แต่การตั้ง ส.ส.ร. ไม่ได้บัญญัติไว้ในรัฐธรรมนูญ แต่หากจะตั้งต้องแก้มาตรา 291 ก่อน ซึ่งเขามองว่าไม่จำเป็น ไม่คุ้มค่า ที่จะต้องทำประชามติในข้อเสนอ 6 ประเด็นของคณะกรรมการสมานฉันท์ฯ แต่ถ้าจะทำประชามติก็ให้ประชาชนเลือกว่าจะเอารัฐธรรมนูญปี 2540 หรือ 2550</p>
<p>วันเดียวกันนี้ กลุ่มแนวร่วมประชาธิปไตยแห่งชาติ หรือ นปช. นำโดย <persName>นายอริสมันต์ พงษ์เรืองรอง</persName> <persName>นายชินวัฒน์ หาบุญพาด</persName> และ<persName>นายพายัพ ปั้นเกตุ</persName> แกนนำ นปช.พร้อมกลุ่มคนเสื้อแดง ได้รวมตัวชุมนุมบริเวณด้านหน้าสำนักงานองค์การสหประชาชาติประจำประเทศไทยหรือยูเอ็น โดยใช้รถกระจายเสียงเคลื่อนที่กล่าวปราศรัยโจมตีรัฐบาล ภายใต้การนำของพรรคประชาธิปัตย์ พร้อมยื่นหนังสือต่อ<persName>นาย Peter Van Laere</persName> หัวหน้าฝ่ายบริหาร ESCAP องค์การสหประชาชาติประจำประเทศไทย เพื่อแสดงจุดยืน ไม่ยอมรับ<persName>นายอภิสิทธิ์ เวชชาชีวะ</persName> เป็นนายกรัฐมนตรี และยังเรียกร้องให้องค์การสหประชาชาติ กดดันรัฐบาลในการคืนรัฐธรรมนูญปี 2540 ให้กับสังคมไทย และให้มีการเลือกตั้งใหม่โดยเร็ว</p>
<p>"<persName>ชัย</persName>" รับเร่ง ก.ม.ประชามติเพื่อแก้ รธน.</p>
<p>ส่วน<persName>นายชัย ชิดชอบ</persName> ประธานรัฐสภา ให้สัมภาษณ์ถึงกรณีที่สภาผ่านร่าง พ.ร.บ.ประกอบรัฐธรรมนูญ ว่าด้วยการออกเสียงประชามติ ที่มีข้อถกเถียงถึงการลงคะแนนว่าอาจขัดรัฐธรรมนูญ ว่า การลงคะแนนครั้งแรกที่มีคะแนนเห็นด้วย 238 เสียงนั้นถือว่าไม่ถูกต้อง เพราะมติให้ได้กึ่งหนึ่งต้องได้ 240 เสียง ซึ่งครั้งที่ 2 ได้คะแนน 243 เสียง จึงถือว่าใช้ได้ หากการโหวตเป็นไปอย่างเปิดเผย ก็สามารถยื่นให้ศาลวินิจฉัยได้
ผู้สื่อข่าวถามว่า กฎหมายนี้ทำออกมาเพื่อรองรับการแก้ไขรัฐธรรมนูญใช่หรือไม่ ประธานรัฐสภา กล่าวว่า ถูกต้อง นั่นคือความคิดเห็นของเขา เพราะการลงประชามติก็เพื่อไม่ให้เกิดความแตกแยก</p>
<p>"<persName>สดศรี</persName>" ชี้แก้ รธน.ไม่ลดความขัดแย้ง</p>
<p>ส่วน<persName>นางสดศรี สัตยธรรม</persName> กกต. ด้านกิจการพรรคการเมือง กล่าวถึงแนวคิดการจัดทำประชามติเพื่อแก้ไขรัฐธรรมนูญ ว่า การทำประชามติในครั้งนี้ จะแตกต่างการทำประชามติเพื่อรับรองรัฐธรรมนูญฉบับปี 2550 เพราะขณะนั้นจะมี ส.ส.ร. เป็นผู้ร่างและวางหลักเกณฑ์ ในการกำหนดกรอบเวลารวมถึงทำความเข้าใจในเนื้อหาว่าจะเอาประเด็นใดบ้าง
ทั้งนี้ ส่วนตัวเห็นว่า การทำประชามติก็ไม่สามารถทำให้เกิดความสมานฉันท์หรือลดความขัดแย้งได้ เพราะแม้จะแก้ไขก็ยังมีสีเหลืองสีแดงเหมือนเดิม และการดำเนินการทั้ง 6 ประเด็นก็เป็นเพื่อตัวนักการเมืองเอง ไม่ได้เกี่ยวข้องกับประชาชนเลย แต่การที่จะทำก็เพื่อต้องการให้ประชาชนรับรองความถูกต้องของตัวเองเท่านั้น เพราะรัฐธรรมนูญปี 2550 ก็ผ่านประชามติมาแล้ว
</p></body>
</news>
