<teiHeader>
<fileDesc>
<titleStmt>
  <title>ขรก.สภาโวยเจอสั่งไหว้ ส.ส.ทุกครั้งที่พบ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-25 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/25/news_29532355.php?news_id=29532355  </bibl>
</sourceDesc>
</fileDesc>
</teiHeader>
<news>
<headline>ขรก.สภาโวยเจอสั่งไหว้ ส.ส.ทุกครั้งที่พบ</headline>
<lead>ข้าราชการสภาโวยคำสั่งผู้อำนวยการสำนักบริหารกลาง สภาผู้แทนราษฎร ให้ทำความเคารพ ส.ส.ทุกครั้งที่พบหน้า และให้บริการด้วยความเต็มใจ "<persName>พิทูร พุ่มหิรัญ</persName>" ออกโรงแจงเป็นแค่ข้อร้องเรียนของ ส.ส. ไม่ใช่คำสั่ง ย้ำไม่ได้บังคับให้ต้องไหว้ทุกครั้ง แต่ก็ควรเคารพตามประเพณี</lead>
<neck></neck>
<body><p><persName>นางจันทร์เพ็ญ อานามวัฒน์</persName> ผู้อำนวยการสำนักบริหารกลาง กลุ่มงานบริหารงานบุคคล สำนักงานเลขาธิการสภาผู้แทนราษฎร ได้ทำหนังสือลงวันที่ 23 ก.ย.2552 ถึงเลขาธิการสภาผู้แทนราษฎร รองเลขาธิการสภาผู้แทนราษฎร ที่ปรึกษา ผู้อำนวยการสำนักงานฯ ผู้อำนวยการสำนัก ผู้อำนวยการสถานี ผู้อำนวยการกลุ่มงานผู้นำฝ่ายค้านในสภาผู้แทนราษฎร ผู้อำนวยการกลุ่มงานนโยบายและแผน ผู้อำนวยการกลุ่มตรวจสอบภายใน และกลุ่มช่วยอำนวยการนักบริหาร มีใจความว่า ด้วยคณะกรรมาธิการวิสามัญพิจารณาร่างพระราชบัญญัติงบประมาณรายจ่ายประจำปี 2553 ได้มีข้อสังเกตและข้อเสนอแนะให้สำนักงานฯ ดำเนินการปรับปรุงแก้ไขกรณีที่เจ้าหน้าที่รัฐสภาปฏิบัติตนไม่ให้เกียรติและให้ความเคารพต่อสมาชิกสภาผู้แทนราษฎร รวมทั้งการให้บริการของเจ้าหน้าที่รัฐสภาควรให้บริการด้วยความเห็นใจและเต็มความสามารถ</p>
<p>ในการนี้ สำนักบริหารงานกลาง จึงใคร่ขอความร่วมมือกลุ่มงานและสำนักแจ้งให้ข้าราชการในสังกัดของท่านเพื่อทราบ และปฏิบัติตนให้เหมาะสมดังนี้ 1.ทำความเคารพท่านสมาชิกสภาผู้แทนราษฎรเมื่อพบเห็น 2.ให้บริการแก่ท่านสมาชิกสภาผู้แทนราษฎรด้วยความเต็มใจและเต็มความสามารถ</p>
<p>ผู้สื่อข่าวรายงานว่า ทันทีที่หนังสือดังกล่าวถูกส่งต่อไปยังกลุ่มงานต่างๆ ทำให้ข้าราชการสภาผู้แทนราษฎรแสดงความไม่พอใจ และวิพากษ์วิจารณ์คำสั่งนี้อย่างกว้างขวาง เพราะเท่ากับบังคับให้ข้าราชการสภาทุกคนต้องไหว้แสดงความเคารพ ส.ส.ทุกครั้งที่พบ
ทั้งนี้ ผู้สื่อข่าวได้พยายามติดต่อเพื่อขอสัมภาษณ์ <persName>นางจันทร์เพ็ญ</persName> ซึ่งเป็นผู้ลงนามในคำสั่งดังกล่าว กับ <persName>นางอุมาลี สอาดเอี่ยม</persName> รองเลขาธิการสภาผู้แทนราษฎร ซึ่งรับผิดชอบดูแลสำนักงานบริหารงานกลาง แต่ทั้งคู่พยายามหลีกเลี่ยงที่จะให้สัมภาษณ์</p>
<p>ต่อมา <persName>นายพิทูร พุ่มหิรัญ</persName> เลขาธิการสภาผู้แทนราษฎร ได้ออกมาชี้แจงถึงเรื่องที่เกิดขึ้นว่า เป็นความเข้าใจที่คลาดเคลื่อน หนังสือของสำนักบริหารงานกลางเป็นการประมวลข้อร้องเรียนของ ส.ส.ระหว่างการพิจารณาร่าง พ.ร.บ.งบประมาณฯ ที่ร้องเรียนว่าข้าราชการบางคนไม่ให้เกียรติท่าน ซึ่งก็เป็นหน้าที่ของเลขาธิการสภาผู้แทนราษฎรที่ต้องประมวลปัญหาแล้วส่งให้หน่วยงานที่เกี่ยวข้องเพื่อนำมาปรับปรุงแก้ไข หนังสือดังกล่าวไม่ใช่คำสั่งที่ข้าราชการต้องปฏิบัติ เพราะตามขั้นตอนเมื่อมีข้อร้องเรียนเข้ามา ต้องนำเข้าที่ประชุมผู้บริหารเพื่อหาข้อสรุป อย่างไรก็ตาม การให้เกียรติสมาชิกเป็นไปตามกฎของคณะกรรมการข้าราชการรัฐสภา (ก.ร.) ข้อ 11 และข้อ 12 อยู่แล้ว</p>
<p>ผู้สื่อข่าวถามย้ำว่าข้าราชการจะต้องไหว้ ส.ส.หรือไม่ <persName>นายพิทูร</persName> กล่าวว่า "ไม่ต้องครับ แต่โดยวัฒนธรรมประเพณีต้องให้ความเคารพตามสมควร ให้เกียรติกันเหมือนเพื่อนพ้องน้องพี่ให้เกียรติกันเท่านั้นเอง ทั้งนี้ ระเบียบปฏิบัติมีอยู่แล้ว แต่อาจจะย่อหย่อนไป ก็ต้องเตือนให้ปฏิบัติอย่างเคร่งครัด แต่คงไม่ถึงขนาดเดินผ่านแล้วยกมือไหว้"
</p></body>
</news>
