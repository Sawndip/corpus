<teiHeader>
<fileDesc>
<titleStmt>
  <title>สภาฯ เตรียมพิจารณาร่าง พ.ร.บ.ประกอบรัฐธรรมนูญว่าด้วยการออกเสียงประชามติ  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209230011&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>สภาฯ เตรียมพิจารณาร่าง พ.ร.บ.ประกอบรัฐธรรมนูญว่าด้วยการออกเสียงประชามติ</headline>
<lead></lead>
<neck></neck>
<body><p>สภาผู้แทนราษฎร บรรจุร่าง พ.ร.บ.ประกอบรัฐธรรมนูญว่าด้วยการออกเสียงประชามติ พ.ศ. ... เข้าสู่การพิจารณาวันนี้ การประชุมสภาผู้แทนราษฎร สมัยสามัญนิติบัญญัติ ระหว่างวันที่ 23-24 กันยายนนี้ มีวาระที่น่าสนใจ คือ รับทราบรายงานผลการปฏิบัติงานของหน่วยงานต่างๆ จำนวน 9 เรื่อง เช่น รับทราบรายงานผลการตรวจสอบ และผลการปฏิบัติหน้าที่ของคณะกรรมการป้องกันและปราบปรามการทุจริตแห่งชาติ พ.ศ.2550 รับทราบรายงานผลการปฏิบัติงานประจำปี 2551 ขององค์การกระจายเสียงและแพร่ภาพสาธารณะแห่งประเทศไทย นอกจากนี้ ยังมีวาระที่คณะกรรมาธิการพิจารณาเสร็จแล้ว โดยมีร่าง พ.ร.บ.ประกอบรัฐธรรมนูญว่าด้วยการออกเสียงประชามติ พ.ศ. ... ที่คณะกรรมาธิการร่วมกันพิจารณาเสร็จแล้วบรรจุไว้เป็นเรื่องแรก สำหรับเรื่องดังกล่าว คณะกรรมาธิการร่วมกันของ 2 สภา ได้แก้ไขเพิ่มเติมเนื้อหาที่มีสาระสำคัญ เช่น หมวด 1 บททั่วไป มาตรา 7 การกำหนดวันออกเสียงประชามติต้องไม่น้อยกว่า 90 วัน แต่ไม่เกิน 120 วัน นับแต่วันที่ประกาศให้มีการออกเสียงในราชกิจจานุเบกษา และภายในเวลา 30 วัน นับตั้งแต่วันประกาศให้มีการออกเสียงใด ถ้ามีผู้มีสิทธิออกเสียงเห็นว่า การให้มีการออกเสียงนั้น ไม่เป็นไปตามเจตนารมณ์แห่งกฎหมายสามารถฟ้องต่อศาลปกครองสูงสุด เพื่อให้มีคำวินิจฉัยได้ และมาตรา 10 การออกเสียงที่จะถือว่า มีข้อยุติในเรื่องที่จัดทำประชามติต้องมีผู้มาออกเสียงเป็นจำนวนเสียงข้างมากของผู้มีสิทธิออกเสียง และมีจำนวนเสียงเกินกว่ากึ่งหนึ่งของผู้มาออกเสียงในเรื่องที่จัดทำประชามตินั้น เป็นต้น</p></body>
</news>
