<teiHeader>
<fileDesc>
<titleStmt>
  <title>ไทยเจ้าภาพประชุมต่อต้านทุจริตโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/29/news_29548486.php?news_id=29548486  </bibl>
</sourceDesc>
</fileDesc>
</teiHeader>
<news>
<headline>ไทยเจ้าภาพประชุมต่อต้านทุจริตโลก</headline>
<lead>ไทยเป็นเจ้าภาพจัดประชุมนานาชาติว่าด้วยการต่อต้านการทุจริต ครั้งที่ 14 นายกฯ หวังช่วยจุดประกายความใสสะอาดให้ประเทศไทยและประชาคมโลก ทำให้ทุกฝ่ายมีจิตสำนึก ตื่นตัวในการต่อต้านการทุจริตอย่างจริงจัง ประธาน ป.ป.ช.เผยเน้นสังคมโลกร่วมกันจัดการการทุจริตที่เป็นมะเร็งร้ายในสังคม</lead>
<neck></neck>
<body><p>ที่ทำเนียบฯ เมื่อเวลา 13.30 น.วานนี้ (28 ก.ย.) <persName>นายอภิสิทธิ์ เวชชาชีวะ</persName> นายกรัฐมนตรี เป็นประธานแถลงข่าวการจัดการประชุมนานาชาติว่าด้วยการต่อต้านการทุจริต ครั้งที่ 14 ซึ่งประเทศไทย โดยสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) และกระทรวงยุติธรรม เป็นเจ้าภาพ ในระหว่างวันที่ 10-13 พ.ย.2552 ที่ศูนย์ประชุมแห่งชาติสิริกิติ์</P>
<p>นายกฯ กล่าวว่า การทุจริตเป็นภัยใหญ่หลวงต่อความมั่นคง และการพัฒนาทุกมิติ ทั้งเสถียรภาพทางการเมือง เศรษฐกิจ สังคม และสิ่งแวดล้อม ในขณะที่โลกกำลังเผชิญกับวิกฤติเศรษฐกิจและการเงินนั้น บุคคลที่ทำงานทั้งในภาครัฐ เอกชน ประชาสังคม ต่างตระหนักว่า ถ้าไม่สามารถแก้ปัญหาเรื่องการทุจริตคอร์รัปชันได้ การแก้ปัญหาทั้งเฉพาะหน้าและระยะยาวก็เป็นเรื่องยาก และไม่ยั่งยืน
ในสังคมที่มีการทุจริตอย่างกว้างขวาง ได้ประมาณการกันว่าการสูญเสียทรัพยากร อาจจะถึงร้อยละ 20-40 หรือมากกว่านั้น ที่รั่วไหลออกไป หากคิดออกมาเป็นตัวเงินก็จะมีมูลค่ามากมายมหาศาล และส่งผลกระทบอย่างรุนแรงต่อการพัฒนาทางเศรษฐกิจ
“ในทางการเมืองก็เช่นกัน ระหว่างที่ผมเดินทางกลับจากสหรัฐ ได้อ่านหนังสือชื่อ democracy kill ซึ่งวิเคราะห์ถึงความล้มเหลวของระบอบประชาธิปไตยในหลายภูมิภาค โดยสาเหตุสำคัญมาจากเรื่องผลประโยชน์การทุจริต และการแย่งชิงอำนาจ จนทำให้ขบวนการประชาธิปไตยที่ควรจะศักดิ์สิทธิ์ ถูกบั่นทอน นำไปสู่ความขัดแย้งและความรุนแรงในหลายสังคม การทุจริตคอร์รัปชันจึงถือเป็นอุปสรรคใหญ่ต่อการพัฒนาประชาธิปไตย ซึ่งเรื่องนี้เกิดขึ้นในทุกประเทศ เพียงแต่อาจมีความหนักเบาต่างกัน และแต่ละประเทศก็มีมาตรการป้องกันที่ต่างกัน การประชุมครั้งนี้น่าจะช่วยจุดประกายความใสสะอาดให้กับประเทศไทยและประชาคมโลก และทำให้ทุกฝ่ายมีจิตสำนึก ตื่นตัวในการต่อต้านการทุจริตอย่างจริงจัง” นายกรัฐมนตรี กล่าว</p>
<p>ต่อมา<persName>นายปานเทพ กล้าณรงค์ราญ</persName> ประธานคณะกรรมการ ป.ป.ช. กล่าวว่า ความสำเร็จของประเทศไทยที่ได้รับความไว้วางใจให้เป็นเจ้าภาพจัดการประชุมครั้งนี้ เกิดขึ้นจากมติของที่ประชุมคณะกรรมการ ป.ป.ช.ในการให้สำนักงาน ป.ป.ช. เสนอตัวขอรับการพิจารณาคัดเลือกจากองค์กรเพื่อความโปร่งใสนานาชาติ ในระหว่างการประชุมครั้งที่ 13 ณ กรุงเอเธนส์ ประเทศกรีซ เมื่อปี 2551 ที่ผ่านมา</p>
<p>ในครั้งนี้จะเป็นเวทีการประชุมว่าด้วยการต่อต้านการทุจริตที่ใหญ่ที่สุดในระดับนานาชาติ ที่จัดให้มีขึ้นทุก 2 ปี สำหรับการประชุมครั้งนี้จะมีผู้เข้าร่วมประชุมประมาณ 1,500 คน จาก 140 ประเทศทั่วโลก ที่จะมาแลกเปลี่ยนประสบการณ์ในการดำเนินการเพื่อต่อต้านการทุจริต ตลอดจนนำเสนอวิธีการที่จะรับมือการทุจริตและร่วมพัฒนาเครือข่ายระหว่างองค์กรภาครัฐ ภาคเอกชน และภาคประชาสังคม ให้มีความเข้มแข็งยิ่งขึ้น</p>
<p>สาระสำคัญในการนำมาหารือร่วมกันภายใต้หัวข้อการประชุมเรื่องการฟื้นฟูความเชื่อมั่น การปฏิบัติการ และความโปร่งใสนานาชาติ ในครั้งนี้ จะครอบคลุมแนวทางการฟื้นฟูความเชื่อมั่นภายหลังวิกฤตการณ์การเงินโลก รวมทั้งการจัดระเบียบระบบธรรมาภิบาลใหม่ ภายใต้สภาพแวดล้อมทางการเมือง เศรษฐกิจ และสังคม ที่เปลี่ยนแปลงไป เพื่อพัฒนาไปสู่การสร้างกลยุทธ์และแนวทางการแก้ไขปัญหาการทุจริตในระดับสากล</p>
<p>โดยมีเป้าหมายเพื่อสร้างความตระหนักและความตื่นตัวเรื่องการต่อต้านการทุจริต และเสริมสร้างคุณธรรม จริยธรรมในด้านเศรษฐกิจและสังคมในวงกว้าง เพราะปัญหาการทุจริตถือเป็นมะเร็งร้ายของสังคม ที่หยั่งรากลึกและลุกลามไปทั่ว จึงจำเป็นจะต้องกำจัดออกไปจากสังคมโลกก่อนที่จะเป็นภัยคุกคาม ส่งผลกระทบอย่างร้ายแรงต่อเสถียรภาพทางการเมือง การพัฒนาเศรษฐกิจ และสังคม ซึ่งนานาประเทศต้องเข้ามามีส่วนร่วมในการป้องกันและปราบปรามการทุจริต
</p></body>
</news>
