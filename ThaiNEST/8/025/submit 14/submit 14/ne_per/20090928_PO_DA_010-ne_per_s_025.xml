<teiHeader>
<fileDesc>
<titleStmt>
  <title>'ส.ส.ร.50'จวกรัฐมัดมือทำประชามติแก้รธน.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-28 20:15:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23022  </bibl>
</sourceDesc>
</fileDesc>
</teiHeader>
<news>
<headline>'ส.ส.ร.50'จวกรัฐมัดมือทำประชามติแก้รธน.</headline>
<lead></lead>
<neck></neck>
<body><p>วันนี้ (28 ก.ย.) <persName>ดร.เจิมศักดิ์ ปิ่นทอง</persName> อดีตสมาชิกสภาร่างรัฐธรรมนูญ(ส.ส.ร.) ปี2550 กล่าวถึงข้อเสนอของวิปรัฐบาลในการทำประชามติแก้ไขรัฐธรรมนูญ ว่า แม้ว่าการทำประชามติจะเป็นกระบวนการสร้างการมีส่วนร่วมของประชาชน แต่ขณะนี้ปัญหาอยู่ที่โจทย์ที่จะถามประชาชน เพราะการกำหนดโจทย์ไว้ที่ 6 ประเด็น ตามที่คณะกรรมการสมานฉันท์ฯเสนอล้วนแต่เป็นผลประโยชน์ของนักการเมืองแทบทั้งสิ้น ไม่ว่าจะเป็นประเด็นการยกเลิกโทษยุบพรรค หรือการเปิดให้ ส.ส.ได้เป็นเลขานุการรัฐมนตรี ซึ่งในที่สุดแม้แก้แล้วก็จะไม่ได้สร้างความสมานฉันท์อยู่ดี ส่วนที่วิป 3 ฝ่ายออกมากำหนดว่าจะต้องแก้ไขรัฐธรรมนูญนั้นตนขอเตือนว่าการกระทำเช่นนี้เข้าข่ายขัดรัฐธรรมนูญ ม.122 ที่ระบุว่าส.ส.และส.ว.ย่อมเป็นผู้แทนปวงชนชาวไทย โดยไม่อยู่ในความผูกมัดแห่งอาณัติมอบหมายหรือความครอบงำใดๆ แต่วิปพยายามจะทำตัวเป็นตัวแทนความคิดของส.ส.และส.ว.ซึ่งมีเอกสิทธิ์ในทางความคิด หากมีคนยื่นถอดถอนตามม.270 จะทำให้เกิดปัญหาได้</p>
<p><persName>ดร.เจิมศักดิ์</persName> กล่าวต่อว่า การแก้รัฐธรรมนูญควรเริ่มจากการตรวจสอบประเมินผลการใช้รัฐธรรมนูญ ของผู้ตรวจการแผ่นดิน ที่มีอำนาจตามรัฐธรรมนูญ ม.244 แล้วตั้งคณะกรรมการอิสระที่ไม่มีผู้ที่มีส่วนได้เสียมาศึกษาข้อบกพร่องของรัฐธรรมนูญ แล้วจากนั้นจึงทำประชามติสอบถามประชาชนว่าเห็นด้วยหรือไม่  ทั้งนี้ในวันที่ 6 ต.ค.นี้ ชมรม ส.ส.ร.50 จะนัดประชุมใหญ่ประจำปี 2552  ที่อาคารวุฒิสภา เพื่อแสดงท่าทีเกี่ยวกับการแก้ไขรัฐธรรมนูญของนักการเมือง.</p></body>
</news>
