<teiHeader>
<fileDesc>
<titleStmt>
  <title>“ชินวรณ์”เผยถกวิป 3 ฝ่ายแค่ยืนยันกรอบแก้รธน.ให้ตรงกัน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-23 11:46:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22045  </bibl>
</sourceDesc>
</fileDesc>
</teiHeader>
<news>
<headline>“<persName>ชินวรณ์</persName>”เผยถกวิป 3 ฝ่ายแค่ยืนยันกรอบแก้รธน.ให้ตรงกัน</headline>
<lead></lead>
<neck></neck>
<body><p>วันนี้ (23 ก.ย.) ที่รัฐสภา <persName>นายชินวรณ์ บุณยเกียรติ</persName> ประธานคณะกรรมการประสานงาน(วิป)พรรคร่วมรัฐบาล กล่าวก่อนการประชุมร่วมวิป 3 ฝ่าย รัฐบาล ฝ่ายค้าน และวุฒิสภาในวันนี้ (23ก.ย.) เวลา 11.00 น.ว่า เป็นเพียงการหารือนอกรอบเพื่อคุยถึงเป้าหมายให้ชัดเจนตรงกันว่า ตกลงทุกฝ่ายต้องการให้มีการแก้ไขรัฐธรรมนูญตามข้อเสนอแนะของคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญใช่หรือไม่  เพราะดูเหมือนขณะนี้แต่ละฝ่ายยังมีความคิดเห็นที่แตกต่างกันอยู่ ซึ่งตนก็เคารพสิทธิของแต่ละพรรคแต่ละบุคคล ความเห็นแตกต่างกันเป็นเรื่องธรรมดา แต่หลักการจะต้องตรงกัน </p>
<p><persName>นายชินวรณ์</persName> กล่าวอีกว่า ถ้าทุกฝ่ายมีเป้าหมายที่ตรงกันก็จะต้องร่วมกันลงชื่อเสนอญัตติแก้ไขรัฐธรรมนูญให้ได้อย่างน้อย 311 เสียง  ส่วนวิธีการว่าจะทำอย่างไรต้องเป็นเรื่องของการเจรจาพูดคุยกัน  จึงอยากเรียกร้องให้ทุกฝ่ายมาร่วมกันหาทางออกให้กับประเทศ  เพราะนายกรัฐมนตรีได้ยกตัวอย่างขึ้นมา 3 แนวทางว่าอาจเสนอแก้ไขเป็นรายมาตรา  ตั้งส.ส.ร.หรือตั้งกรรมการอิสระ  ซึ่งล่าสุดก็มีข้อเสนอมาจากคณะกรรมการสมานฉันท์ว่าถ้าไม่เอาส.ส.ร.ก็สามารถโยนกลับไปให้คณะกรรมการสมานฉันท์เป็นผู้ยกร่างแก้ไขรัฐธรรมนูญได้  </p>
<p>เมื่อถามว่า การหารือของวิปสามฝ่ายวันนี้จะได้ข้อยุติหรือไม่  <persName>นายชินวรณ์</persName> กล่าวว่า คงเป็นเพียงคุยเรื่องกรอบ เพื่อนำไปหารือเมื่อนายกรัฐมนตรีเดินทางกลับจากต่างประเทศ ต่อข้อถามว่าในที่สุดต้องนำกลับเข้ามาถามความเห็นของสมาชิกรัฐสภาอีกหรือไม่ว่าตกลงจะเอาอย่างไร  <persName>นายชินวรณ์</persName> กล่าวว่า ทุกแนวทางล้วนเป็นไปได้ทั้งนั้น.
</p></body>
</news>
