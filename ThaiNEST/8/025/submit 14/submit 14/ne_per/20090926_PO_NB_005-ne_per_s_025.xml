<teiHeader>
<fileDesc>
<titleStmt>
  <title>การประชุมจี 20 ที่นครพิตส์เบิร์ก  ปิดฉากลงแล้วในวันนี้  </title>
  <author>อรจินดา บุรสมบูรณ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209260027&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>การประชุมจี 20 ที่นครพิตส์เบิร์ก  ปิดฉากลงแล้วในวันนี้</headline>
<lead></lead>
<neck></neck>
<body><p>การประชุมจี 20 ที่นครพิตส์เบิร์ก ปิดฉากลงแล้วในวันนี้ ขณะที่ผู้นำประเทศ จี 20 เห็นว่ามาตรการกระตุ้นเศรษฐกิจยังคงต้องดำเนินการอย่างต่อเนื่อง การประชุมจี 20 หรือ พิตส์เบิร์ก ซัมมิท 2009 ที่นครพิตส์เบิร์ก ได้เปิดอย่างเป็นทางการในช่วงเช้าที่ผ่านมา (25 ก.ย.52) เวลา 9.30 น. ตามเวลาท้องถิ่น โดย <persName>นายอภิสิทธิ์ เวชชาชีวะ</persName> นายกรัฐมนตรี ในฐานะประธานอาเซียน พร้อมด้วย <persName>นายสุรินทร์ พิศสุวรรณ</persName> เลขาธิการอาเซียน เข้าร่วมพิธีเปิดการประชุมแบบเต็มคณะ และถ่ายภาพหมู่ร่วมกันของผู้นำที่เข้าร่วมประชุม มีการหารือแบบ working Lunch และในเวลา 14.00 น. นายกรัฐมนตรี เข้าร่วมการประชุมเต็มคณะ โดย นายกรัฐมนตรี กล่าวว่า ที่ประชุมได้มีข้อยุติใน 4 ด้าน ทั้ง มาตรการกระตุ้นเศรษฐกิจอย่างต่อเนื่อง การปฏิรูปสถาบันการเงินระหว่างประเทศ เพื่อสร้างความเข้มแข็งให้กับระบบการเงิน โดยการบริหารจัดการความเสี่ยงให้มีประสิทธิภาพมากขึ้น ทั้งด้านการเพิ่มทุนสำรองอย่างมีคุณภาพ การปฏิรูปผลตอบแทนผู้บริหาร การพัฒนาตลาดอนุพันธ์ และการเพิ่มขีดความสามารถในการดูแลธนาคารระหว่างประเทศ รวมถึงกองทุนเก็งกำไรที่มีผลกระทบต่อเศรษฐกิจการเงินโลก ขณะเดียวกัน สถาบันการเงินระหว่างประเทศจะมีบทบาทสำคัญในการสร้างความช่วยเหลือการพัฒนาที่จำเป็นแก่ประเทศยากจน ที่ได้รับผลกระทบจากวิกฤตเศรษฐกิจโลก โดยเฉพาะด้านอาหาร พลังงาน และการเงิน สำหรับการเปลี่ยนแปลงทางสภาพภูมิอากาศ อาเซียนเห็นด้วย ต่อพิธีสารเกียวโตในการสนับสนุนการประชุมสุดยอดที่จะเกิดขึ้นที่โคเปนเฮเกน ประเทศเดนมาร์ก และต้องการเห็นการเจรจาการค้ารอบโดฮาประสบความสำเร็จ ซึ่งข้อตกลงนี้ นายกรัฐมนตรี เชื่อว่า จะส่งผลดีต่อเศรษฐกิจของไทย ทั้งนี้ ตลอดการประชุมจี 20 สองวันที่ผ่านมา บริเวณสถานที่การประชุมและโรงแรมที่พักของผู้นำประเทศต่างๆ มีทหาร ตำรวจของประเทศเจ้าภาพ รักษาความปลอดภัยอย่างเข้มงวด เนื่องจากมีบุคคลหลายกลุ่มเข้ามาชุมนุมและเรียกร้องในเวทีการประชุมจี 20 และหลังปิดฉากการประชุมจี 20 แล้ว นายกรัฐมนตรี ภริยาและคณะ ออกเดินทางจากท่าอากาศยานเมืองพิตส์เบิร์ก โดยเครื่องบินเช่าเหมาลำ กลับนครนิวยอร์ก ใช้เวลาเดินทาง 1.30 นาที เพื่อเข้าร่วมการประชุม สมัชชาสหประชาชาติ สมัยสามัญครั้งที่ 64 ซึ่งนายกรัฐมนตรี จะขึ้นกล่าวสุนทรพจน์ ในการประชุมวันพรุ่งนี้ (26 ก.ย.52) </p></body>
</news>
