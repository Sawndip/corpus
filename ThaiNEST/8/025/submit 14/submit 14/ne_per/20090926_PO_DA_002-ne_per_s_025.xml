<teiHeader>
<fileDesc>
<titleStmt>
  <title>ปธ.กมธ.ตร.เตรียมหารือแนวทางกำจัดจุดอ่อนโปลิศ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-26 15:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22656  </bibl>
</sourceDesc>
</fileDesc>
</teiHeader>
<news>
<headline>ปธ.กมธ.ตร.เตรียมหารือแนวทางกำจัดจุดอ่อนโปลิศ</headline>
<lead></lead>
<neck></neck>
<body><p>วันนี้ (26 ก.ย.) <persName>นายเฉลิมชัย ศรีอ่อน</persName> รองหัวหน้าพรรคประชาธิปัตย์ ในฐานะประธานคณะกรรมาธิการการตำรวจ สภาผู้แทนราษฎร กล่าวถึง ผลวิจัยของสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เรื่อง มาตรการป้องกันและปรับปรุงกระบวนการใช้อำนาจเกินขอบเขต กรณีเจ้าพนักงานตำรวจใช้อำนาจหน้าที่โดยมิชอบว่า ต้องให้ความเป็นธรรมกับข้าราชการตำรวจ โดยเฉพาะการที่ระบุว่า นายตำรวจรุ่นใหม่มักไม่สนใจความซื่อสัตย์ และมักจะนิยมนายใจถึงพึ่งได้ ซึ่งตนมองว่า เป็นธรรมดาของข้าราชการ เพราะการปฏิบัติหน้าที่ก็ต้องอยู่ภายใต้กรอบกฎหมายอยู่แล้ว เช่นเดียวกับทหารในยุคหนึ่งที่มักจะยึดคำว่า ไม่ฆ่าน้อง ไม่ฟ้องนาย ไม่ขายเพื่อน ทั้งนี้ ตนจะได้หยิบยกผลวิจัยดังกล่าวขึ้นมาหารือในการประชุมคณะกรรมาธิการฯ เพื่อหาจุดอ่อนของปัญหา และช่วยกันคิดหาแนวทางแก้ไขเสนอต่อฝ่ายบริหารต่อไป </p>
<p><persName>นายเฉลิมชัย</persName> ยังกล่าวถึง กรณีที่ระบุว่า นักการเมือง คือ หนึ่งในกลุ่มอิทธิพลเข้าไปก้าวก่ายการโยกย้ายข้าราชการ ว่า เป็นธรรมดาของสังคมไทย หากวิถีทางใดที่ทำให้ตนเองได้เจริญก้าวหน้าก็ต้องยอมทำ ดังนั้น จึงเห็นภาพผู้ไม่มีอำนาจมักจะเข้าหาผู้มีอำนาจ ทั้งนี้ การแต่งตั้งโยกย้ายเป็นอำนาจของคณะรัฐมนตรี ซึ่งก็คือนักการเมือง ดังนั้น ปัญหานี้จึงแยกออกจากกันไม่ได้ </p>
<p>ส่วนการแต่งตั้ง ผบ.ตร.คนใหม่ <persName>นายเฉลิมชัย</persName> กล่าวว่า เรื่องนี้การเมืองต้องเข้าไปมีส่วนเกี่ยวข้อง เพราะตาม พ.ร.บ.ตำรวจ ระบุชัดว่า นายกรัฐมนตรีในฐานะกำกับดูแลสำนักงานตำรวจแห่งชาติ (สตช.) มีอำนาจหน้าที่ในการแต่งตั้ง ผบ.ตร.โดยตรง ดังนั้น ใครที่วิจารณ์ว่า การเมืองไม่ควรไปก้าวก่ายการแต่งตั้ง ผบ.ตร. ตนขอให้ไปเกิดใหม่ และกลับไปดูกฎหมายให้ดี ๆ และเรื่องนี้ควรให้เกียรตินายกฯ เป็นผู้ตัดสินใจแต่เพียงผู้เดียว ส่วนกระแสข่าวเรื่อง <persName>พล.ต.อ.วัชรพล ประสารราชกิจ</persName> รอง ผบ.ตร. ถูกเสนอชื่อเป็น ผบ.ตร.นั้น ตนคิดว่า ใครที่เป็นคนปล่อยข่าวเรื่องนี้ก็ควรออกมารับผิดชอบ อย่าพูดแค่ให้เป็นข่าวแล้วไม่แสดงความรับผิดชอบอะไรเลย.
</p></body>
</news>
