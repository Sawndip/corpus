<teiHeader>
<fileDesc>
<titleStmt>
  <title>พ.ร.บ.ประชามติผ่านฉลุย238ต่อ55เสียง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-23 17:15:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22116  </bibl>
</sourceDesc>
</fileDesc>
</teiHeader>
<news>
<headline>พ.ร.บ.ประชามติผ่านฉลุย238ต่อ55เสียง</headline>
<lead></lead>
<neck></neck>
<body><p>วันนี้ (23 ก.ย.) ที่รัฐสภา ได้มีการประชุมสภาผู้แทนราษฎร โดยมี <persName>นายชัย ชิดชอบ</persName> ประธานสภาผู้แทนราษฎร ทำหน้าที่ประธานที่ประชุม โดยที่ประชุมได้พิจารณาร่าง พ.ร.บ.ประกอบรัฐธรรมนูญว่าด้วยการออกเสียงประชามติ ซึ่งที่ประชุมมีมติให้เห็นชอบ ด้วยคะแนนเสียง 238 ต่อ 55 งดออกเสียง 6 ไม่ลงคะแนน 4   </p>
<p>ผู้สื่อข่าวรายงานว่า เมื่อมีการประกาศผลคะแนน ซึ่งเสียงเห็นชอบเกินกึ่งหนึ่งมาเพียงเสียงเดียว ทำให้ <persName>นายชินวรณ์ บุญยเกียรติ</persName> ประธานวิปพรรคร่วมรัฐบาล ได้ทักท้วงให้มีการนับคะแนนใหม่ โดยให้เหตุผลว่า เกิดความสับสนในการลงคะแนนที่มีสมาชิกขอเพิ่มชื่อภายหลัง ทำให้กลุ่ม ส.ส.ของพรรคเพื่อไทย ประท้วงว่า การกระทำดังกล่าวขัดรัฐธรรมนูญที่ระบุชัด ให้การลงคะแนนสำหรับร่าง พ.ร.บ.ประกอบรัฐธรรมนูญ ในครั้งที่ 2 จะต้องทำโดยวิธีขานชื่อ แต่ <persName>นายชัย</persName> ยังคงยืนยันว่า พร้อมรับผิดชอบเอง ในฐานะประธานที่ประชุม</p>
<p>ระหว่างนั้น <persName>นพ.วรงค์ เดชกิจวิกรม</persName> ส.ส.พิษณุโลก พรรคประชาธิปัตย์ ได้ลุกขึ้นประท้วงว่า ได้เตือนประธานแล้วว่า ไม่ควรสั่งให้มีการนับคะแนนใหม่ เพราะการลงมติครั้งแรกเป็นความสับสนถือว่า เป็นโมฆะ จึงสามารถสั่งให้มีการลงคะแนนใหม่อีกครั้งหนึ่งได้ โดยไม่ต้องเสนอญัตติ </p>
<p>ผู้สื่อข่าวรายงานว่า เมื่อ <persName>นายชัย</persName> รู้ว่า ตัวเองดำเนินการผิดพลาด และอาจส่งผลให้ พ.ร.บ.ฉบับนี้ ตกเป็นโมฆะได้ ในที่สุด <persName>นายชัย</persName> จึงได้ขอร้องให้ <persName>นายชินวรณ์</persName> ถอนการเสนอญัตตินับคะแนนใหม่</p>
<p>ภายหลัง <persName>นายชัย</persName> กล่าวว่า หลังจากนี้จะส่งร่าง พ.ร.บ.ดังกล่าว ไปให้ศาลรัฐธรรมนูญวินิจฉัยก่อนจะนำขึ้นทูลเกล้าฯ ประกาศใช้เป็นกฎหมายต่อไป.</p></body>
</news>
