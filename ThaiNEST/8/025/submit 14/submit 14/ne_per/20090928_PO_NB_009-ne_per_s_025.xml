<teiHeader>
<fileDesc>
<titleStmt>
  <title>ผอ.กกต.เชียงใหม่ เผย ขณะนี้พบว่ามีการแจกเงินตามชุมชนบางแห่ง ในการเลือกตั้งนายกเทศมนตรีนครเชียงใหม่  </title>
  <author>ณัชชา พรหมอินทร์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209280224&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ผอ.กกต.เชียงใหม่ เผย ขณะนี้พบว่ามีการแจกเงินตามชุมชนบางแห่ง ในการเลือกตั้งนายกเทศมนตรีนครเชียงใหม่</headline>
<lead></lead>
<neck></neck>
<body><p>ผู้อำนวยการการเลือกตั้งประจำจังหวัดเชียงใหม่ เผย การเลือกตั้งนายกเทศมนตรีนครเชียงใหม่ เริ่มเข้มข้นมากขึ้น โดยขณะนี้พบว่ามีการแจกเงินตามชุมชนบางแห่ง พร้อมกับมีหัวคะแนนผู้สมัครบางรายบังคับข่มขู่ชาวบ้าน <persName>นายพงษ์พันธ์ ริ้วทองทวี</persName> ผู้อำนวยการการเลือกตั้งประจำจังหวัดเชียงใหม่ กล่าวถึงสถานการณ์การเลือกตั้งนายกเทศมนตรีนครเชียงใหม่ ที่กำลังจะมีขึ้นในวันอาทิตย์ที่ 4 ตุลาคมนี้ ว่า มีเรื่องร้องเรียนเรื่องการกระทำความผิดของผู้สมัครเข้ามาบ้างเล็กน้อย ประกอบกับทีมงานสืบสวนสอบสวนลงพื้นที่หาข่าวพบว่ามีการแจกเงินตามชุมชนบางแห่ง ซึ่ง กกต.เชียงใหม่ จะเก็บรวบรวมไว้เป็นหลักฐานเพื่อดำเนินการต่อไป ผู้อำนวยการการเลือกตั้งประจำจังหวัดเชียงใหม่ กล่าวด้วยว่า ขณะนี้ได้รับการร้องเรียนเรื่องหัวคะแนนผู้สมัครข่มขู่ประชาชนให้เลือกผู้สมัครตามที่กำหนด จึงขอแจ้งให้ประชาชนทราบว่าไม่ต้องเกรงกลัวการข่มขู่ดังกล่าว เพราะไม่มีผู้ใดทราบว่าใครลงคะแนนหมายเลขใด โดยเฉพาะการนับคะแนนที่หน่วยเลือกตั้งกลางที่มีบัตรรวมกันจำนวนมาก ทั้งนี้ หากพบว่ามีการข่มขู่ขอให้แจ้งกับเจ้าหน้าที่ตำรวจหรือ กกต.จะได้ดำเนินการเอาผิดตามกฎหมาย สำหรับเรื่องการซื้อสิทธิ์ขายเสียงนั้น ผู้อำนวยการการเลือกตั้งประจำจังหวัดเชียงใหม่ กล่าวว่า มีจริงแต่ยังไม่มีการร้องคัดค้าน ซึ่งเจ้าหน้าที่ได้ติดตามความเคลื่อนไหวอย่างใกล้ชิด แต่การหาหลักฐานที่ชัดเจนเป็นเรื่องยาก จึงอยากให้ชาวเชียงใหม่ตื่นตัว ช่วยกันต่อต้านโดยไม่เลือกผู้ซื้อเสียง</p></body>
</news>
