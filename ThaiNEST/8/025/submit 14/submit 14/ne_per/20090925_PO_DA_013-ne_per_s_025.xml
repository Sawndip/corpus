<teiHeader>
<fileDesc>
<titleStmt>
  <title>“วัชรพล”ปัดข่าวได้เป็น ผบ.ตร.คนใหม่  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-25 19:36:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=22532  </bibl>
</sourceDesc>
</fileDesc>
</teiHeader>
<news>
<headline>“<persName>วัชรพล</persName>”ปัดข่าวได้เป็น ผบ.ตร.คนใหม่</headline>
<lead>เผย “<persName>มาร์ค</persName>” ยังไม่ได้นัดประชุม ก.ต.ช. ชี้ได้ ผบ.ตร.คนใหม่ ไม่ทัน 1 ต.ค.นี้แน่นอน</lead>
<neck></neck>
<body><p>วันนี้ (25 ก.ย.) ที่ทำเนียบรัฐบาล <persName>พล.ต.อ.วัชรพล</persName> ประสารราชกิจ รอง ผบ.ตร. ในฐานะเลขานุการคณะกรรมการนโยบายตำรวจแห่งชาติ (ก.ต.ช.) ให้สัมภาษณ์ถึง กรณีที่มีกระแสข่าวว่า จะได้รับการแต่งตั้งเป็น ผบ.ตร.คนใหม่ ว่า คิดว่า เป็นเรื่องที่สื่อมวลชนนำเสนอ และบอกตามตรงว่า ตนเพิ่งจะขึ้นมาเป็นรอง ผบ.ตร. จึงต้องปฏิบัติหน้าที่ต่อไปอย่างเต็มความสามารถ </p>
<p>เมื่อถามว่า ส.ส.พรรคประชาธิปัตย์ เป็นผู้เสนอเรื่องนี้ มองว่า เป็นการโยนหินถามทางหรือไม่ <persName>พล.ต.อ.วัชรพล</persName> กล่าวว่า ตอบไม่ได้ เพราะว่า ไม่ทราบเรื่อง อย่างไรก็ตาม ตนในฐานะเลขานุการ ก.ต.ช. ยังไม่ได้รับการประสานงานจาก <persName>นายอภิสิทธิ์ เวชชาชีวะ</persName> นายกรัฐมนตรี เพื่อกำหนดวันประชุม ก.ต.ช.แต่อย่างใด</p>
<p>เมื่อถามว่า หากยังไม่ได้ ผบ.ตร.คนใหม่ หลัง <persName>พล.ต.อ.ธานี สมบูรณ์ทรัพย์</persName> รักษาการ ผบ.ตร. เกษียณอายุราชการในเดือน ก.ย.นี้ จะต้องตั้งรักษาการ ผบ.ตร.คนใหม่ ต่อไป แล้วจะกระทบต่อการแต่งตั้งโยกย้ายนายตำรวจอื่น ๆ หรือไม่ <persName>พล.ต.อ.วัชรพล</persName> กล่าวว่า นายกฯ คงต้องตั้งรักษาราชการแทนต่อไป และในหลักการแล้วถึงแม้ว่า จะประชุม ก.ต.ช.ได้ก่อนที่ <persName>พล.ต.อ.ธานี</persName> จะเกษียณ การแต่งตั้ง ผบ.ตร.คนใหม่ ก็คงไม่ทันในวันที่ 1 ต.ค.นี้ เนื่องจากตำแหน่ง ผบ.ตร. ต้องผ่านกระบวนการขั้นตอนการโปรดเกล้าฯ ดังนั้น จึงต้องตั้งรักษาการไปก่อน ซึ่งตามกฎหมายมีกรอบระยะเวลากำหนดไว้ว่า รักษาการจะทำหน้าที่ได้นานเท่าใด ทั้งนี้ หากครบกำหนดระยะเวลาการรักษาการตามที่กฎหมายกำหนดแล้ว แต่ก็ยังไม่ได้ ผบ.ตร.คนใหม่ นายกฯ ซึ่งมีอำนาจสูงสุด สามารถแต่งตั้งผู้มาทำหน้าที่ได้ โดยไม่จำเป็นต้องเรียงตามอาวุโส จนกว่าจะได้ตัว ผบ.ตร.คนใหม่.
</p></body>
</news>
