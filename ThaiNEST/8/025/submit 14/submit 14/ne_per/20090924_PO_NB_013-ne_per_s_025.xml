<teiHeader>
<fileDesc>
<titleStmt>
  <title>ปธ.วิปรัฐบาล ระบุ การเสนอแก้ไขรัฐธรรมนูญ 6 ประเด็น 6 ร่าง มีความเป็นไปได้สูง  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209240067&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>ปธ.วิปรัฐบาล ระบุ การเสนอแก้ไขรัฐธรรมนูญ 6 ประเด็น 6 ร่าง มีความเป็นไปได้สูง</headline>
<lead></lead>
<neck></neck>
<body><p>ประธานกรรมการประสานงานพรรคร่วมรัฐบาล ระบุ การเสนอแก้ไขรัฐธรรมนูญ 6 ประเด็น 6 ร่าง มีความเป็นไปได้สูง ขณะที่วิปวุฒิสภาให้ ส.ว.ส่งความเห็นแก้ไขรัฐธรรมนูญให้เจ้าหน้าที่ในเวลา 12.00 น.วันนี้ <persName>นายชินวรณ์ บุณยเกียรติ</persName> ประธานกรรมการประสานงานพรรคร่วมรัฐบาลหรือวิปรัฐบาล กล่าวถึงการประชุมร่วมวิปรัฐบาล ฝ่ายค้านและวุฒิสภา เพื่อหาแนวทางการแก้ไขรัฐธรรมนูญ บ่ายวันนี้ (24 ก.ย.) ว่า ในส่วนของรัฐบาลมีหลักการในการหารือ คือ แต่ละประเด็นที่เสนอแก้ไขทุกฝ่ายต้องร่วมลงชื่อเห็นพ้องร่วมกัน และให้ประชาชนเข้ามามีส่วนร่วม จากนั้นจะรับฟังข้อเสนอของแต่ละฝ่ายถึงรูปแบบและวิธีการแก้ไขรัฐธรรมนูญทั้ง 6 ประเด็น ซึ่งยอมรับว่าการเสนอแก้ไข 6 ประเด็น 6 ร่าง มีความเป็นไปได้สูง ส่วนการที่พรรคเพื่อไทยเสนอให้ยุบสภาหลังมีการแก้ไขรัฐธรรมนูญ <persName>นายชินวรณ์</persName> กล่าวว่า เรื่องการยุบสภาไม่ได้อยู่ในข้อสรุปของคณะกรรมการสมานฉันท์ ขณะที่<persName>พลเอกเลิศรัตน์ รัตนวาณิช</persName> วิปวุฒิสภา ขอให้ ส.ว.ส่งความเห็นมายังเจ้าหน้าที่ภายในเวลา 12.00 น.วันนี้ ว่า เห็นด้วยกับการแก้ไขรัฐธรรมนูญใน 6 ประเด็นหรือไม่ แต่โดยส่วนตัวเห็นว่า การเสนอแก้ไข 6 ประเด็น 6 ร่าง จะดีกว่าการเสนอ 6 ประเด็น 1 ร่าง เพราะเป็นการบังคับการตัดสินใจของประชาชนมากเกินไป </p></body>
</news>
