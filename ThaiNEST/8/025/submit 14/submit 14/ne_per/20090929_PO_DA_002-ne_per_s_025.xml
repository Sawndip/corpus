<teiHeader>
<fileDesc>
<titleStmt>
  <title>ปชป.มั่นใจเลือกตั้งซ่อมปราจีนฯมาวิน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-09-29 22:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23029  </bibl>
</sourceDesc>
</fileDesc>
</teiHeader>
<news>
<headline>ปชป.มั่นใจเลือกตั้งซ่อมปราจีนฯมาวิน</headline>
<lead></lead>
<neck></neck>
<body><p>วันนี้ (28 ก.ย.) <persName>นายสาธิต ปิตุเตชะ</persName> กรรมการบริหารพรรคประชาธิปัตย์ กล่าวถึงความคืบหน้าการคัดเลือกผู้สมัครรับเลือกตั้งซ่อม ส.ส.ปราจีนบุรี แทน<persName>นายเกียรติกร พากเพียรศิลป์</persName> ที่ถูกคณะกรรมการการเลือกตั้ง (กกต.) วินิจฉัยให้หมดสมาชิกภาพความเป็น ส.ส. ว่า พรรคประชาธิปัตย์จะส่งผู้สมัคร ส.ส. ลงรับเลือกตั้งครั้งนี้แน่นอน โดยขณะนี้อยู่ในขั้นตอนการพิจารณาคัดเลือกของคณะกรรมการบริหารพรรคว่า จะเลือกใครระหว่างอดีตผู้สมัครหรือผู้สมัครหน้าใหม่ โดยยังต้องรอคำวินิจฉัยของศาลรัฐธรรมนูญว่า กรณีที่นายเกียรติกรไม่ได้ยื่นใบลาออกจากพรรค จะมีผลให้หมดความเป็นสมาชิกภาพหรือไม่ ทั้งนี้ แม้ว่า<persName>พ.ต.ท.ทักษิณ ชินวัตร</persName> อดีตนายกรัฐมนตรี จะออดอ้อนชาวปราจีนบุรีให้เลือก ส.ส.พรรคเพื่อไทย แต่ตนมั่นใจว่า ผู้สมัครในนามพรรคประชาธิปัตย์จะสามารถชนะใจชาวปราจีนบุรี เนื่องจากจากการสำรวจความนิยมพบว่า ประชาชนต้องการให้รัฐบาลนี้กอบกู้เศรษฐกิจ จึงเชื่อว่าชาวปราจีนบุรีจะเลือกผู้สมัครของพรรคอย่างแน่นอน </p>
<p>'เรามีประสบการณ์จากการเลือกตั้งซ่อมที่ จ.สกลนคร ที่พรรคภูมิใจไทยพ่ายแพ้พรรคเพื่อไทย ดังนั้น การเลือกตั้งซ่อมครั้งนี้แม้<persName>คุณทักษิณ</persName>อาจมีผลต่อคะแนนเสียงที่ปราจีนบุรี เพราะเป็นจังหวัดที่มีรอยต่อใกล้กับ จ.นครราชสีมาซึ่งมีกลุ่มคนเสื้อแดงอยู่เป็นจำนวนมาก แต่ผมจะเสนอตัวต่อพรรคไปเป็นผู้อำนวยการเขตเลือกตั้ง จ.ปราจีนบุรี เพื่อรับผิดชอบที่เป็นผู้ชักนำ<persName>คุณเกียรติกร</persName>ให้มาอยู่กับพรรคประชาธิปัตย์ รวมทั้ง จะได้ช่วยชี้แจงให้ชาวปราจีนบุรีได้เห็นความผิดพลาดของ<persName>คุณทักษิณ</persName> ทั้งนี้ เชื่อว่าพรรคประชาธิปัตย์จะสามารถเอาชนะคู่แข่งพรรคเพื่อไทยได้' <persName>นายสาธิต</persName> กล่าว./p></body>
</news>
