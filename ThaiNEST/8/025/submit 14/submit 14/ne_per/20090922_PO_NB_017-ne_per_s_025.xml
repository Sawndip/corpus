<teiHeader>
<fileDesc>
<titleStmt>
  <title>"สุเทพ" ระบุ การแก้ไขรัฐธรรมนูญต้องรอนายกฯ หารือร่วมกับวิป 3 ฝ่าย  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209220049&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>"<persName>สุเทพ</persName>" ระบุ การแก้ไขรัฐธรรมนูญต้องรอนายกฯ หารือร่วมกับวิป 3 ฝ่าย</headline>
<lead></lead>
<neck></neck>
<body><p>รักษาราชการแทนนายกรัฐมนตรี ระบุ การแก้ไขรัฐธรรมนูญต้องรอนายกรัฐมนตรีหารือร่วมกับวิป 3 ฝ่าย พร้อมยืนยัน รัฐบาลยังไม่พร้อมยุบสภาในขณะนี้ <persName>นายสุเทพ เทือกสุบรรณ</persName> รองนายกรัฐมนตรี รักษาราชการแทนนายกรัฐมนตรี กล่าวถึงการแก้ไขรัฐธรรมนูญ โดยยืนยันว่ารัฐบาลไม่มีอะไรที่จะไม่จริงใจ และทุกอย่างเป็นไปตามที่นายกรัฐมนตรีได้แถลงชัดเจนในสภาแล้วว่า เมื่อกลับจากสหรัฐอเมริกาจะประชุมร่วมกับวิป 3 ฝ่าย ส่วนกระบวนการแก้ไขจะเสร็จสิ้นเมื่อใด คงไม่สามารถตอบได้ เพราะอยู่ที่กระบวนการของรัฐสภา ส่วนที่พรรคร่วมรัฐบาลเห็นควรแก้ไขเฉพาะ 2 ประเด็น คือ มาตรา 190 มาตรา 94 นั้น <persName>นายสุเทพ</persName> กล่าวว่า เป็นเรื่องที่เห็นพ้องกัน ที่วิปรัฐบาลจะไปปรึกษาหารือกัน ซึ่งไม่ได้แตกต่างหรือขัดแย้งกับที่นายกรัฐมนตรีได้ชี้แจงไว้ ส่วนการตั้ง สสร. 3 จนถึงขณะนี้ยังไม่ได้ข้อสรุปว่าจะมีการจัดตั้งหรือไม่ <persName>นายสุเทพ</persName> ยืนยันด้วยว่า รัฐบาลยังไม่พร้อมยุบสภาในขณะนี้ เพราะต้องทำให้ทุกฝ่ายยอมในรับกฎกติการ่วมกันก่อน ซึ่งหากยุบสภาช่วงนี้ จะเป็นเรื่องยุ่งยาก โดยยอมรับยังไม่สามารถไปปราศรัยในบางพื้นที่ได้</p></body>
</news>
