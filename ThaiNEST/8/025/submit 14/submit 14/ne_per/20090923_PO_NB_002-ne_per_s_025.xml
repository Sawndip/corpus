<teiHeader>
<fileDesc>
<titleStmt>
  <title>นายกฯ ไม่หนักใจการอนุมัติงบฯ กว่าหมื่นล้านของกระทรวงกลาโหม  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209230072&tb=N255209&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ไม่หนักใจการอนุมัติงบฯ กว่าหมื่นล้านของกระทรวงกลาโหม</headline>
<lead></lead>
<neck></neck>
<body><p>นายกรัฐมนตรี ไม่หนักใจการอนุมัติงบประมาณของกระทรวงกลาโหม เพราะได้ดูรายละเอียดแล้ว พร้อมระบุ ไม่ทราบจะมีการนัดประชุมคณะกรรมการนโยบายตำรวจแห่งชาติ เพื่อเลือกผู้บัญชาการตำรวจแห่งชาติ <persName>นายอภิสิทธิ์ เวชชาชีวะ</persName> นายกรัฐมนตรี แถลงข่าวผ่านเว็บคอนเฟอร์เรนซ์ว่า การที่คณะรัฐมนตรีอนุมัติงบประมาณให้กับกองทัพกว่าหมื่นล้านบาทนั้น เป็นการอนุมัติงบประมาณผูกพันข้ามปี ซึ่งสัปดาห์ก่อน ได้รับรายงานแล้วว่ากระทรวงกลาโหมจะส่งเรื่องนี้เข้ามา แต่ไม่ทัน จึงต้องนำมาพิจารณาในการประชุมคณะรัฐมนตรีเมื่อวานนี้แทน โดยไม่ได้รู้สึกหนักใจกับการอนุมัติงบประมาณครั้งนี้ เนื่องจากตนเองได้ดูรายละเอียดทั้งหมดแล้ว ส่วนกรณีการประชุมคณะกรรมการนโยบายตำรวจแห่งชาติ หรือ ก.ต.ช. ที่มีกระแสข่าวว่าจะนัดประชุมวันที่ 28 กันยายนนี้ เพื่อเลือกผู้บัญชาการตำรวจแห่งชาติคนใหม่นั้น นายกรัฐมนตรีไม่ทราบว่ามีกระแสข่าวมาจากไหน ซึ่งเหตุผลที่ล่าช้า เพราะต้องการให้เสียงเป็นเอกภาพเพื่อลดเงื่อนไขความขัดแย้ง ทั้งของ ก.ต.ช. และคณะกรรมการข้าราชการตำรวจ หรือ ก.ตร.ในการสรรหาบุคคลเข้ามาทำหน้าที่ ส่วนกรณีที่พรรคภูมิใจไทยไม่เห็นด้วยกับการตั้งสสร.3 นั้น นายกรัฐมนตรี ยืนยันว่า ขณะนี้รัฐบาลยังไม่มีแนวคิดตั้ง สสร.3 แต่ย้ำว่าการเสนอร่างแก้ไขรัฐธรรมนูญต้องมีเพียงร่างเดียว ที่ทุกฝ่ายเห็นพ้องกัน และผ่านความเห็นชอบจากประชาชนด้วย พร้อมกันนี้นายกรัฐมนตรียังปฏิเสธว่าไม่ได้มีความขัดแย้งกับพรรคภูมิใจไทย พร้อมกันนี้ นายกรัฐมนตรี ยืนยันว่า ไม่รู้สึกหนักใจกรณีที่<persName>พันตำรวจโททักษิณ ชินวัติ</persName> อดีตนายกรัฐมนตรี ใช้เทคโนโลยีสื่อสารกับประชาชนข้ามประเทศ เช่นเดียวกับที่รัฐบาล เพราะเชื่อประชาชนจะใช้วิจารณญาณตัดสินใจได้ </p></body>
</news>
