<teiHeader>
<fileDesc>
<titleStmt>
  <title>DSI ส่งฟ้องอดีตบิ๊กธนสินประกันภัยแต่งบัญชีเท็จเสียหาย 300 ล้าน  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-16 14:52:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000108065  </bibl>
</sourceDesc>
</fileDesc>
</teiHeader>
<news>
<headline>DSI ส่งฟ้องอดีตบิ๊กธนสินประกันภัยแต่งบัญชีเท็จเสียหาย 300 ล้าน</headline>
<lead>ดีเอสไอหอบสำนวนสั่งฟ้อง อดีตผู้บริหารบริษัทธนสิน ประกันภัย ทุจริตตบแต่งบัญชีเท็จ เสียหาย 300 ล้านบาท ส่งอัยการคดีพิเศษพิจารณา หลังเข้าร่วมสอบสวนกับ คปภ.พบว่า มีมูลความผิด        </lead>
<neck></neck>
<body><p> วันนี้ (16 ก.ย.) เวลา 10.00 น.กรมสอบสวนคดีพิเศษ (ดีเอสไอ) ฝ่ายสำนักคดีการเงินการธนาคาร ได้ส่งสำนวนการสอบสวนคดีพิเศษที่ 55 / 2550 พร้อมผู้ต้องหารวม 7 ราย ให้อธิบดีอัยการคดีพิเศษพิจารณา โดยคดีดังกล่าวกรมสอบสวนคดีพิเศษ มีความเห็นควรสั่งฟ้องอดีตผู้บริหารบริษัท ธนสิน ประกันภัย จำกัด (มหาชน) กับพวกในความผิดฐานร่วมกันทุจริตตบแต่งบัญชีเท็จปลอมและใช้เอกสารสิทธิปลอมและฐานความผิดตามกฎหมายว่าด้วยประกันวินาศภัย ซึ่งเป็นความผิดตาม พ.ร.บ.บริษัทมหาชน จำกัด พ.ศ. 2535 พ.ร.บ.ประกันวินาศภัย พ.ศ.2535 และประมวลกฎหมายอาญา คดีนี้มูลค่าความเสียหายประมาณ 300 ล้านบาท</p>
<p>คดีนี้สืบเนื่องจากเมื่อประมาณเดือนกรกฎาคม 2550 สำนักคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) ได้ร้องขอให้กรมสอบสวนคดีพิเศษแต่งตั้งเจ้าหน้าที่เข้าไปร่วมกับพนักงานเจ้าหน้าที่ของสำนักงาน คปภ.เพื่อตรวจสอบข้อเท็จจริง กรณีพบว่าอดีตผู้บริหารของบริษัท ธนสิน มีการปกปิดข้อเท็จจริงและรายงานเท็จเกี่ยวกับฐานะการเงินและการดำเนินงานของบริษัท จากการตรวจสอบร่วมกันมีพยานหลักในเบื้องต้น น่าเชื่อว่า มีการกระทำทำผิดทางอาญาเกี่ยวกับการทุจริตและตบแต่งบัญชีของบริษัทเพื่อให้ดำรงเงินกองทุนครบถ้วนตามกฎหมาย เลขาธิการสำนักงาน คปภ.จึงได้มีหนังสือร้องทุกข์กล่าวโทษ ให้กรมสอบสวนคดีพิเศษ สอบสวนดำเนินคดีกับอดีตผู้บริหารของบริษัท ธนสินประกันภัย ซึ่งคดีมีลักษณะเป็นคดีพิเศษตามมาตรา 21 วรรคหนึ่ง (1) พ.ร.บ.การสอบสวนคดีพิเศษ พ.ศ.2547                ในการสอบสวนครั้งนี้ กรมสอบสวนคดีพิเศษได้เข้าไปดำเนินการร่วมกับสำนักงาน คปภ. ตั้งแต่ชั้นตรวจสอบข้อเท็จจริงและเมื่อพบว่า มีมูลความผิด สำนักงาน คปภ.ในฐานะหน่วยงานผู้รักษากฎหมายจึงได้ร้องทุกข์กล่าวโทษ ซึ่งเป็นมิติของการประสานความร่วมมือกันในการปฏิบัติงานป้องกันและปราบปรามคดีอาชญากรรมทางเศรษฐกิจที่มีความยุ่งยากซับซ้อน และเป็นการบูรณาการกับสำนักงาน คปภ.ที่เป็นหน่วยงานกำกับดูแลโดยตรง ทั้งนี้ เพื่อให้การดำเนินธุรกิจประกันภัยเป็นไปด้วยความสุจริต </p></body>
</news>
