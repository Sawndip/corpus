<teiHeader>
<fileDesc>
<titleStmt>
  <title>ครป.จี้นายกฯสอบไทยเข้มแข็ง เปิดตู้ร้องเรียน3เดือนก่อนเชือด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/05/news_29586177.php?news_id=29586177  </bibl>
</sourceDesc>
</fileDesc>
</teiHeader>
<news>
<headline>ครป.จี้นายกฯสอบไทยเข้มแข็ง เปิดตู้ร้องเรียน3เดือนก่อนเชือด</headline>
<lead>ครป.ปูดโครงการไทยเข้มแข็งทุจริตเดินหน้าเปิดตู้รับร้องเรียน 3 เดือน ก่อนส่ง “<persName>อภิสิทธิ์</persName>” เชือด ขณะที่ นายกฯ ลั่นตรวจสอบปัญหาการจัดซื้อจัดจ้างของกระทรวงสาธารณสุข ย้ำไม่ให้กระทบหรือบั่นทอนประสิทธิภาพโครงการไทยเข้มแข็ง</lead>
<neck></neck>
<body><p><persName>นายสุริยันต์ ทองหนูเอียด</persName> รักษาการเลขาธิการคณะกรรมการรณรงค์เพื่อประชาธิปไตย (ครป.) เปิดเผยถึงกรณีคณะรัฐมนตรีอนุมัติงบประมาณในโครงการกระตุ้นเศรษฐกิจ โดยเฉพาะโครงการไทยเข้มแข็ง ภายใต้แผนฟื้นฟูเศรษฐกิจ ระยะที่ 2 ที่มีมูลค่าทั้งหมด 1,431,330 ล้านบาท ว่า นายกรัฐมนตรีต้องใช้อำนาจเพื่อตรวจสอบยับยั้งโครงการที่ไม่โปร่งใสโดยเร่งด่วน เพราะ ครป. พบว่า มีความไม่โปร่งใส หลายโครงการ ซึ่งมีบริษัทสัมปทาน และบริวารนักการเมืองได้ประโยชน์มากกว่าที่จะเกิดการกระตุ้นเศรษฐกิจในระดับครัวเรือน อีกทั้งหลายโครงการส่อว่าจะมีการทุจริตคอร์รัปชัน</p>
<p><persName>นายสุริยันต์</persName> กล่าวต่อว่า ขอเรียกร้องให้นายกรัฐมนตรีใช้อำนาจเพื่อตรวจสอบและยับยั้งโครงการไทยเข้มแข็งที่มีพฤติการณ์ทุจริตไม่โปร่งใส เพื่อเปิดโอกาสให้ประชาชนมีส่วนร่วมอย่างแท้จริง ทั้งนี้ ครป.จะเปิดศูนย์ติดตามเพื่อรับเรื่องราวและข้อมูลร้องเรียนโดยตรง เกี่ยวกับความไม่โปร่งใสในทุกโครงการเป็นระยะเวลา 3 เดือน จากนั้นจะนำข้อร้องเรียนไปยื่นเสนอต่อนายกรัฐมนตรีเพื่อแก้ไขต่อไป</p>
<p>ด้าน <persName>นางสาวเพียงใจ นามเทพ</persName> ตัวแทนกลุ่มฮักลุ่มน้ำปิง กล่าวว่า โครงการประตูระบายน้ำ อ.แม่สาย จ.เชียงใหม่ ที่มีเม็ดเงินกว่า 800 ล้านบาท เกี่ยวกับระบบชลประทาน โดยไม่มีการเปิดโอกาสให้ประชาชนได้เข้าไปมีส่วนร่วมเสนอความคิดเห็น กลับมีการอนุมัติให้ดำเนินโครงการในพื้นที่เรียบร้อย ดังนั้นอยากให้รัฐบาลช่วยติดตามดูแลเรื่องนี้ให้เกิดความโปร่งใส เพื่อให้โครงการไทยเข้มแข็งเป็นของประชาชนอย่างแท้จริง</p>
<p>ขณะที่ <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการเชื่อมั่นประเทศไทยกับ<persName>นายกฯ อภิสิทธิ์</persName> ถึงการตรวจสอบทุจริตโครงการไทยเข้มแข็ง ว่า การเดินหน้ากระตุ้นเศรษฐกิจในปฏิบัติการไทยเข้มแข็ง จะมีการปรับแผนเล็กน้อยสำหรับปฏิบัติการไทยเข้มแข็งในช่วงที่ 2 ก็คือเงินที่จะมีการระดมทุนจากพระราชบัญญัติ ซึ่งขณะนี้วุฒิสภาเพิ่งพิจารณาเสร็จ ก็ให้ส่งกลับไปที่สภาผู้แทนราษฎร เพราะมีการแก้ไข
“ตรงนี้เนื่องจากสภาวะเศรษฐกิจเริ่มดีขึ้น เราก็จะปรับจุดเน้นจากโครงการ ซึ่งบอกว่ามีความพร้อมในการใช้จ่ายเร็วมาเป็นโครงการในเชิงยุทธศาสตร์สำหรับระยะกลาง ระยะยาวมากขึ้น และจะมีเวลาทำรายละเอียดตรงนี้อีกประมาณ 2-3 เดือน ผมทราบดีนะครับว่าขณะนี้เรื่องของปฏิบัติการไทยเข้มแข็งนั้น พี่น้องประชาชนก็มีความคาดหวังมาก และหลายคนผมดูจากการสำรวจความคิดเห็นของพี่น้องประชาชน ก็ทราบอยู่ว่ามีโครงการอะไรอย่างไรบ้าง แต่ที่ห่วงใยคือความโปร่งใส” <persName>นายอภิสิทธิ์</persName> กล่าว</p>
<p>นายกฯ กล่าวยืนยันว่า การติดตามตรวจสอบเรื่องนี้จะทำอย่างเข้มข้น และเมื่อมีข่าวคราวใดๆ เบาะแสใด ๆ เราจะดำเนินการทันที อย่างเช่นกรณีของกระทรวงสาธารณสุข ซึ่งผมได้รับข้อมูลเบาะแสและได้สั่งการไปยังกระทรวงสาธารณสุขมาก่อนหน้านี้แล้ว และขณะนี้ก็ได้ให้ทางรัฐมนตรี สธ.ซึ่งได้มีการตั้งคณะกรรมการขึ้นมาเพื่อตรวจสอบเรื่องนี้
ทั้งนี้ รายการที่เป็นปัญหาต่างๆ ยังไม่ได้มีการอนุมัติในการจัดซื้อจัดจ้าง และคำขอต่างๆ ที่มีการตั้งข้อสังเกตว่าอาจจะมีความไม่ชอบมาพากล จะได้รับการสะสาง ไม่ให้เข้ามาเพื่อที่จะมาบั่นทอนประสิทธิภาพ และความโปร่งใสของปฏิบัติการไทยเข้มแข็ง อันนี้ก็เป็นภาพรวมของเศรษฐกิจและตัวนโยบาย
โฆษกพท.เผยครู-สพฐ.โคราชร้องทุจริต</p>
<p>โฆษกพท.เผยครู-สพฐ.โคราชร้องทุจริต</P>
<p>ที่พรรคเพื่อไทย <persName>นายพร้อมพงศ์ นพฤทธิ์</persName> โฆษกพรรค แถลงว่า ได้รับหนังสือร้องเรียนจากข้าราชการครู สังกัดสำนักงานคณะกรรมการการศึกษาขั้นพื้นฐาน (สพฐ.) เขต 7 นครราชสีมา กว่า 20 โรงเรียน ตั้งข้อสังเกตว่า โครงการไทยเข้มแข็งของกระทรวงศึกษาธิการ น่าจะเกิดการทุจริตเปลี่ยนสเปคโครงการ ไม่ตรงกับวัตถุประสงค์ที่ทางโรงเรียนเสนอ เช่น โรงเรียนเสนอขอสร้างอาคารเรียน แต่กลับได้ห้องประชุม รวมถึงการจัดซื้อสินค้าที่โรงเรียนต้องการ กลับมีนายหน้ารวมทั้งเจ้าหน้าที่ และนักการเมืองเปลี่ยนแปลงสินค้าวัสดุครุภัณฑ์ ซึ่งมีราคาแพงกว่าท้องตลาดและทางโรงเรียนไม่ต้องการ อย่างไรก็ตามจากข้อมูลดังกล่าวพรรคจะส่งคณะทำงานลงพื้นที่ไปตรวจสอบข้อเท็จจริงในวันพรุ่งนี้ (5 ต.ค.)</p>
<p><persName>นายพร้อมพงศ์</persName> ยังกล่าวถึงโครงการชุมชนพอเพียงด้วยว่า ล่าสุดมีประชาชน จ.สระบุรี ร้องเรียนขอให้พรรคตรวจสอบการทุจริตในโครงการชุมชนพอเพียงอีก ซึ่งหลังจากคณะทำงานตรวจสอบของพรรคได้ลงพื้นที่แล้ว ใน อ.แก่งคอย หนองแซง และหนองแค 31 ชุมชน พบว่ามีแนวโน้มส่อไปทางทุจริต รวมเป็นเงิน 6,360,000 บาท โดยจัดซื้ออุปกรณ์ที่ไม่ตรงกับความต้องการของคนในชุมชน</p>
<p>นอกจากนี้ ยังพบว่ามีการใช้เงินไม่ตรงวัตถุประสงค์ ขาดผู้บริหารโครงการที่มีประสิทธิภาพ อีกทั้งมีเงินส่วนต่างหายไป เช่น ชุมชนบ้านหนองจอก ได้งบ 250,000 บาท ขอโรงสีข้าวเครื่องมือเกษตร แต่ได้เครื่องกรองน้ำประปา วงเงิน 150,000 บาท เงินหายไป 50,000 บาท ชุมชนป่าไผ่ใต้ ได้รับงบประมาณ 200,000 บาท ขอโรงเรือน
ไก่ไข่ แต่ได้โรงเรือน/เพาะเห็ด ราคา 150,000 บาท เงินหายไป 50,000 บาท</p></body>
</news>
