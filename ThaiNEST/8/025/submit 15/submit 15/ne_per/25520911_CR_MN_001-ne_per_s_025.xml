<teiHeader>
<fileDesc>
<titleStmt>
  <title>คาดคนร้ายคราบผู้โดยสารลวงแท็กซี่ฆ่า!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-11 14:26:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000105764  </bibl>
</sourceDesc>
</fileDesc>
</teiHeader>
<news>
<headline>คาดคนร้ายคราบผู้โดยสารลวงแท็กซี่ฆ่า!</headline>
<lead>ญาติโชเฟอร์แท็ซี่ถูกลวงฆ่าตาย เดินทางมาดูศพยืนยันชื่อ “<persName>สุรชัย สีนนตรี</persName>” เป็นชาวศรีสะเกษ ขณะที่ศูนย์วิทยุสหกรณ์แท็ซี่ พบข้อมูลช่วงตีสามของวันเกิดเหตุ มีเสียงชายนิรนามประสานขอรับบริการแท็ซี่ โดยยืนรออยู่ปากซอยลาดพร้าว 71 ให้ไปส่งย่านซีคอนสแควร์ เชื่อว่า คนร้ายน่าจะเป็นผู้โดยสารโทร.เข้ามา</lead>
<neck></neck>
<body><p>จากกรณีพบศพหนุ่มนิรนามถูกคนร้ายยิงทิ้งท้ายซอยอ่อนนุช 39 แขวงและเขตสวนหลวง โดยเจ้าหน้าที่สันนิษฐานว่า ผู้ตายน่าจะเป็นโชเฟอร์แท็กซี่ที่ถูกคนร้ายลวงมายิงทิ้ง พร้อมเอาทรัพย์สินมีค่าและขับรถแท็กซี่ของเหยื่อหลบหนีไป โดยเหตุเกิดเมื่อวานนี้ (10 ก.ย.) นั้น</p>
<p>วันนี้ (11 ก.ย.) <persName>พ.ต.ต.อุดรชัย ขุนพินิจ</persName> สว.สส.สน.คลองตัน กล่าวถึงความคืบหน้าของคดีนี้ว่า หลังพบศพได้รับแจ้งจากพลเมืองดี ว่า พบรถแท็กซี่โตโยต้า รุ่นโคโรลล่า สีม่วง หมายเลขทะเบียน ทพ-7103 กทม.ของบริษัท สหกรณ์แท็กซี่ธนาสยาม จำกัด จอดทิ้งอยู่ท้ายซอยพัฒนาการ 54 แขวงและเขตสวนหลวง เจ้าหน้าที่จึงไปตรวจสอบก็พบคราบเลือดที่เบาะคนขับ และบัตรประจำตัวผู้ขับขี่รถแท็กซี่ ระบุชื่อ <persName>นายสุรชัย สีนนตรี</persName> อายุ 34 ปี อยู่บ้านเลขที่ 134 หมู่ที่ 7 ต.หนองเชียงทูน อ.ปรางค์กู่ จ.ศรีสะเกษ จึงติดต่อญาติให้มาดูศพ และให้การยืนยันว่า ผู้ตายคือ <persName>นายสุรชัย</persName> ส่วนทรัพย์สินที่หายไปมีโทรศัพท์มือถือ และเงินสดจำนวนหนึ่ง                <persName>พ.ต.ต.อุดรชัย</persName> กล่าวต่อว่า จากการสอบสวนเจ้าหน้าที่วิทยุของสหกรณ์แท็กซี่ ทราบว่า ก่อนเกิดเหตุประมาณ 03.00 น.ได้มีผู้โดยสารเป็นเสียงผู้ชายโทรศัพท์เข้าศูนย์วิทยุของสหกรณ์แท็กซี่ ว่า ต้องการใช้บริการรถแท็กซี่ ขณะนี้ยืนรอรถอยู่ที่ปากซอยลาดพร้าว 71 และต้องการให้ไปส่งย่านซีคอนสแควร์ ผู้ตายซึ่งกำลังขับรถอยู่ใกล้บริเวณนั้น จึงรับวิทยุตอบเข้าศูนย์ว่าจะไปรับผู้โดยสารคนนี้เอง ซึ่งเจ้าหน้าที่เชื่อว่า คนร้ายน่าจะเป็นผู้โดยสารที่โทร.เข้ามา ซึ่งจะติดตามมาดำเนินคดีต่อไป</p></body>
</news>
