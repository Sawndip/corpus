<teiHeader>
<fileDesc>
<titleStmt>
  <title>ทนาย ป.ป.ช.เตือนทำนายผลคดีกล้ายางก่อนพิพากษาระวังหมิ่นศาล  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-14 20:12:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000106522  </bibl>
</sourceDesc>
</fileDesc>
</teiHeader>
<news>
<headline>ทนาย ป.ป.ช.เตือนทำนายผลคดีกล้ายางก่อนพิพากษาระวังหมิ่นศาล</headline>
<lead>“ทนาย ป.ป.ช.” ปัดไม่เชื่อข่าวลือคดีทุจริตกล้ายางหลุดเสียง 8 ต่อ 1 เตือนพวกชอบทำนายคำตัดสินก่อนพิพากษา ระวังผิดดูหมิ่นทำศาลเสื่อมเสีย ให้รอฟังผลพร้อมกัน 21 ก.ย.นี้ บ่ายสอง</lead>
<neck></neck>
<body><p> วันนี้ (13 ก.ย.) <persName>นายเจษฎา อนุจารีย์</persName> อุปนายกฝ่ายปฏิบัติการ สภาทนายความ ผู้รับผิดชอบสำนวนคดีทุจริตจัดซื้อต้นกล้ายางพารา 90 ล้านต้น มูลค่า 1,440 ล้านบาท ให้กับคณะกรรมการป้องกันและปราบปรามการทุจริตแห่งชาติ (ป.ป.ช.) กล่าวถึงกรณีเมื่อวันที่ 12 ก.ย.<persName>นายจตุพร พรหมพันธุ์</persName> ส.ส.สัดส่วน พรรคเพื่อไทย และแกนนำแนวร่วมประชาธิปไตยต่อต้านเผด็จการแห่งชาติ ระบุถึงข่าวลือว่าคดีจะหลุดด้วยเสียง 8 ต่อ 1 ว่า ส่วนตัวไม่เคยได้ยินข่าวว่าศาลฎีกาแผนกคดีอาญาของผู้ดำรงตำแหน่งทางการเมืองจะมีคำพิพากษาอย่างไร ด้วยคะแนนเท่าใด ซึ่งในฐานะที่ตนเป็นผู้รับผิดชอบสำนวนคดีให้ ป.ป.ช.โจทก์ ไม่เชื่อข่าวลือดังกล่าว ทั้งนี้ ผลคำตัดสินจะออกมาอย่างไร ให้รอฟังผลพร้อมกันในวันที่ 21 ก.ย.นี้ เวลา 14.00 น.และไม่ว่าศาลมีคำพิพากษาอย่างไรก็พร้อมน้อมรับ</p>
<p><persName>นายเจษฎา</persName> กล่าวอีกว่า การที่มีบุคคลออกมากล่าวถึงคำตัดสินของศาลลักษณะเช่นนี้ ทั้งที่ศาลยังไม่ได้มีคำพิพากษา ย่อมทำให้ศาลเสื่อมเสีย และกระทบต่อความเชื่อถือ ขณะที่ศาลอยู่ในสถานะที่ไม่อาจออกมาพูด หรือตอบโต้อะไรได้ ดังนั้น การที่ใครก็ตามออกมาพูดชี้ลักษณะผลคำพิพากษาว่าจะออกมาอย่างนั้น อย่างนี้ ทั้งที่คำพิพากษายังไม่ได้เปิดเผย ต้องระวังเพราะผู้นั้นอาจจะมีความผิดฐานดูหมิ่นศาลได้ ดังนั้น ขอให้ทุกฝ่ายหยุดการกระทำดังกล่าว</p></body>
</news>
