<teiHeader>
<fileDesc>
<titleStmt>
  <title>อนาถ! ยัดศพทารกน้อย 6 เดือนใส่กระเป๋าโยนทิ้งพงหญ้า  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-12 16:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000106177  </bibl>
</sourceDesc>
</fileDesc>
</teiHeader>
<news>
<headline>อนาถ! ยัดศพทารกน้อย 6 เดือนใส่กระเป๋าโยนทิ้งพงหญ้า</headline>
<lead>คนเก็บของเก่าย่านอ่อนนุชพบกระเป๋าผู้หญิงยัดศพเด็กทารกอายุครรภ์ 6-8 เดือน ถูกวางทิ้งในพงหญ้าฝั่งตรงข้ามซอยอ่อนนุช 61 ตำรวจคาดคงคลอดก่อนกำหนด หรือทำแท้งแล้วนำมาโยนทิ้ง</lead>
<neck></neck>
<body><p> วันนี้ (12 ก.ย.) เมื่อเวลา 10.30 น. <persName>ร.ต.อ.จตุภูมิ มุซาเคน</persName> พนักงานสอบสวน (สบ 1) สน.ประเวศ ได้รับแจ้งเหตุพบศพเด็กทารกที่บริเวณพงหญ้า ฝั่งตรงข้ามซอยอ่อนนุช 61 แขวงและเขตประเวศ จึงรุดไปตรวจสอบ พร้อมเจ้าหน้าที่สายตรวจและฝ่ายสืบสวน สน.ประเวศ แพทย์นิติเวชจากโรงพยาบาลตำรวจ และมูลนิธิป่อเต๊กตึ๊ง</p>
<p> ที่เกิดเหตุเจ้าหน้าที่พบกระเป๋าถือแบบผู้หญิงสีน้ำตาลวางอยู่ 1 ใบ จากการตรวจสอบภายในกระเป๋าศพเด็กทารกเพศหญิง อายุในครรภ์ประมาณ 6-8 เดือน ยังมีสายสะดือติดตัวอยู่ ถูกห่อหุ้มด้วยผ้าขนหนูสีขาว เบื้องต้นสันินษฐานว่าเสียชีวิตมาแล้วประมาณ 6-12 ชั่วโมง</p>
<p>จากการสอบสวน<persName>นายจำรัส ศิริมานพ</persName> อายุ 35 ปี คนเก็บของเก่าอยู่ในละแวกดังกล่าว ให้การว่า ก่อนเกิดเหตุตนกำลังตระเวนเก็บของเก่าอยู่ในละแวกดังกล่าว จนกระทั่งมาถึงที่เกิดเหตุก็พบกระเป๋าใบดังกล่าววางอยู่ จึงเข้าไปเปิดดูก็พบศพเด็กทารกจึงแจ้งตำรวจมาตรวจสอบ                เบื้องต้นเจ้าหน้าที่สันนิษฐานว่า แม่เด็กน่าจะคลอดออกมาก่อนกำหนดแล้วทารกเกิดเสียชีวิตแล้วกลัวความผิด หรือไม่ก็ถูกทำแท้ง จึงนำใส่กระเป๋ามาทิ้งไว้บริเวณดังกล่าว ซึ่งหลังจากนี้เจ้าหน้าที่จะได้ทำการสอบปากคำพยานในที่เกิดเหตุและพยานแวดล้อมอย่างละเอียดอีกครั้งว่า มีใครพบเห็นบุคคลต้องสงสัยบ้างหรือไม่ ซึ่งเจ้าหน้าที่จะได้เรียกตัวมาสอบปากคำก่อนดำเนินการตามกฎหมายต่อไป </p></body>
</news>
