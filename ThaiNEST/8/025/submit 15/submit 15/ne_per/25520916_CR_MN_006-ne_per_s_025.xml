<teiHeader>
<fileDesc>
<titleStmt>
  <title>พบกล้องจิ๋วซ่อนจับภาพหวิวในห้องน้ำหอพัก จ่อเรียกเจ้าของเค้นหาต้นตอ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-16 23:21:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000107538  </bibl>
</sourceDesc>
</fileDesc>
</teiHeader>
<news>
<headline>พบกล้องจิ๋วซ่อนจับภาพหวิวในห้องน้ำหอพัก จ่อเรียกเจ้าของเค้นหาต้นตอ!</headline>
<lead>ตำรวจบางเขนตรวจสอบหอพักพบกล้องวิดีโอขนาดจิ๋วแอบติดตั้งที่มุมเสาด้านบนในห้องนอน มีแผ่นไม้เจาะรูปิดทับไว้ไม่ให้เห็นกล้อง แถมบนฝ้าเพดานในห้องน้ำเจอกล้องอีกตัวซุกอยู่ เตรียมออกหมายเรียกเจ้าขอหอพักให้ปากคำเพิ่มเติมหาต้นตอของเหตุเจาะจับภาพส่วนตัว ขณะที่ รมว.พม.ควง<persName>เจ๊ปิ๊ก</persName> ตรวจหอพักช่วงค่ำอีกรอบ ระบุทำผิดพ.ร.บ.ควบคุมหอพักเพียบ</lead>
<neck></neck>
<body><p>จากกรณี <persName>นายฮาร์ท</persName> และ<persName>นายกอล์ฟ</persName> (นามสมมติ) อายุ 22 ปี นักศึกษาชั้นปีที่ 3 มหาวิทยาลัยมีชื่อแห่งหนึ่งย่านบางเขน เข้าร้องเรียนต่อ<persName>นางปวีณา หงสกุล</persName> ประธานมูลนิธิปวีณาหงสกุลเพื่อเด็กและสตรี ว่าถูกเจ้าของหอพักไม่มีชื่อ เลขที่ 195/7 ซอยพหลโยธิน 53 แยก 12 แขวงอนุสาวรีย์ เขตบางเขน กทม. ติดตั้งกล้องวิดีโอแอบถ่ายไว้ภายในห้องพัก เข้าแจ้งความต่ิอพนักงานสอบสวน สน.บางเขน ไว้ตั้งแต่วันที่ 5 ก.ย.ที่ผ่านมา แต่คดีไม่คืบหน้านั้น</p>
<p>ความคืบหน้าวันนี้ (15 ก.ย.) เวลา 11.00 น. <persName>พ.ต.อ.พัฒนา เพศยนาวิน</persName> ผกก.สน.บางเขน พร้อมด้วย <persName>ร.ต.ท.กฤษชนะ คำพันธ์</persName> พนักงานสอบสวน (สบ 1) เจ้าของคดี เจ้าหน้าที่ฝ่ายสืบสวน สน.บางเขน และเจ้าหน้าที่กองพิสูจน์หลักฐาน นำหมายศาลเลขที่ 353/2552 ลงวันที่ 15 ก.ย.52 เข้าตรวจค้นภายในสำนักงานของหอพักเลขที่ 195/7 ถนนพหลโยธิน ซอย53 แยก12 แขวงอนุเสาวรีย์ เขตบางเขน                หอพักดังกล่าวเป็นอาคารพาณิชย์สูง4ชั้นครึ่ง แบ่งเป็นห้องพักให้เช่า เจ้าหน้าที่ได้เข้าตรวจสอบห้องพักเลขที่119 ชั้น 1 ของผู้เสียหายทั้ง 2 คน เพื่อตรวจสอบร่องรอยการติดตั้งกล้อง ก็พบว่ามุมผนังด้านบนขวากล่องไม้ทำเป็นกล่องไฟ คล้ายกล่องเชฟทีคัต เมื่อเปิดออกดูก็พบกล้องซุกซ่อนอยู่ข้างในเพื่อแอบถ่ายอริยาบถต่างๆ นอกจากนี้จากการตรวจสอบภายในห้องน้ำ ก็พบบริเวณฝ้าเพดานมีการติดตั้งกล้องแอบถ่ายขนาดเล็กไว้อีก 1 ตัว โดยมีการเจาะผนังห้องน้ำเพื่อโยงสายเอวีไปยังห้องสำนักงานที่อยู่ข้างหน้า                ทั้งนี้จากการตรวจสอบร่องรอยการติดตั้งนั้นกล้องนั้น มีลักษณะเหมือนติดตั้งมานานแล้ว แต่ร่องรอยการติดสายเอวีดังกล่าวที่ฝาผนังด้านนอกนั้นยังใหม่อยู่ เจ้าหน้าที่จึงตรวจสอบและบันทึกภาพไว้เป็นหลักฐาน นอกจากนี้ยังพบว่า สายเอวีดังกล่าวยังถูกเชื่อมโยงไปยังส่วนอื่นของอาคารอีก คาดว่าน่าจะมีการติดตั้งกล้องแอบถ่ายลักษณะนี้อีกไม่ต่ำกว่า 1 ห้อง ซึ่งเจ้าหน้าที่จะได้ดำเนินการตรวจสอบต่อไป</p>
<p> ภายหลังการตรวจสอบ <persName>พ.ต.อ.พัฒนา</persName> เปิดเผยว่า วันนี้ได้ให้พนักงานสอบสวน พร้อม พฐ.มาเก็บหลักฐานการติดตั้งกล้องแอบถ่ายในที่เกิดเหตุ เบื้องต้นพบกล้องวิดีโอภายในห้องพักของผู้เสียหายจริง แต่ภายในสำนักงานไม่พบสิ่งผิดปกติหรือตัวกล้องวงจรปิดที่เชื่อมโยงมาจากห้องผู้เสียหาย ซึ่งจะให้เจ้าหน้าที่ตรวจสอบอย่างละเอียดอีกครั้งหนึ่ง รวมถึงการหาพยานหลักฐาน ว่าใครเป็นคนติดตั้งกล้องแอบถ่ายดังกล่าวด้วย                ผกก.สน.บางเขน กล่าวต่อว่า เบื้องต้นได้ตั้งข้อหาบุกรุกเคหะสถานไว้ก่อน แต่ยังไม่ได้แจ้งข้อหากับใคร เพราะต้องเรียกเจ้าของหอพักมาให้ปากคำอย่างละเอียดก่อน โดยขณะนี้กำลังพยายามติดต่อให้เข้ามาให้ปากคำอยู่ ขณะเดียวกันก็จะต้องตรวจสอบเครื่องคอมพิวเตอร์ภายในห้องสำนักงาน รวมถึงอุปกรณ์ต่างๆที่เกี่ยวข้องกับกล้องดังกล่าว เพื่อตรวจสอบดูว่า มีการบันทึกภาพแอบถ่ายที่ติดตังกล้องไว้หรือไม่ หากเจ้าหน้าที่พบว่า มีการบันทึกภาพที่ถ่ายไว้ ก็จะแจ้งข้อหาละเมิดสิทธิเสรีภาพส่วนบุคคลอีกหนึ่งข้อหา                ผู้สื่อข่าวรายงานว่า สำหรับหอพักดังกล่าวมี<persName>นายสมชัย เทพบัญชาพร</persName> อายุ 40 ปี เป็นเจ้าของ โดยในเวลาต่อมาได้มี <persName>น.ส.เจนจิรา ขมิ้นเขียว</persName> อายุ 29 ปี แฟนสาวของ<persName>นายสมชัย</persName> ได้เดินทางมาพบเจ้าหน้าที่ตำรวจที่อาคารดังกล่าว เพื่อเซ็นรับทราบว่าเจ้าหน้าที่ตำรวจได้นำหมายค้นมาตรวจสอบอาคารดังกล่าว โดย <persName>น.ส.เจนจิรา</persName> บอกแต่เพียงว่า ไม่รู้เรื่องกับการติดตั้งกล้องแอบถ่ายในห้องพัก เจ้าหน้าที่จึงเชิญตัวไปสอบปากคำเพิ่มเติมที่ สน.บางเขน และจะเรียก<persName>นายสมชัย</persName> เจ้าของอาคารสถานที่ มาให้ปากคำเพื่อหาสาเหตุของการติดตั้งกล้องแอบถ่ายครั้งนี้                ผู้สื่อข่าวรายงานด้วยว่า การติดตั้งกล้องแอบถ่ายดังกล่าว น่าจะติดตั้งก่อนที่จะมีนักศึกษาเข้ามาพัก หากมีการบันทึกภาพแอบถ่ายจริง ก็ต้องมีคนตกเป็นเหยื่อหลายรายแล้ว แต่พึ่งมารู้ตัวเมื่อเหยื่อรายล่าสุด นอกจากนี้เจ้าหน้าที่ตรวจค้นห้องสำนักงานของอาคารดังกล่าว ก็พบกัญชาห่อเล็ก 1 ห่อ ซองใส่ปืนและกล่องใส่ปืนรวมถึงด้ามปืน 1 คู่ ขนาด 9 มม. เก็บไว้ที่โต๊ะทำงานเจ้าหน้าที่จึงเก็บไว้เป็นหลักฐาน ตรวจสอบว่า กัญชาเป็นของใคร และปืนมีทะเบียนถูกต้องหรือไม่ก่อนจะส่งดำเนินคดีตามกฎหมาย</p>
<p>ขณะเดียวกันก็มีชาวบ้านในละแวกดังกล่าวให้ความสนใจออกมามุงดูเป็นจำนวนมาก บางคนบอกว่า เจ้าของหอพักเปลี่ยนเมียหลายคนแล้ว ส่วนใหญ่เป็นเมียสาวๆ นักศึกษา บางคนที่มาเช่าพักอยู่ก็กลายเป็นเมียเจ้าของหอพักมาแล้ว                ต่อมาเวลา 19.00 น. <persName>นายอิสสระ สมชัย</persName> รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อม<persName>นางปวีณา หงสกุล</persName> ประธานมูลนิธิปวีณาหงสกุลเพื่อเด็กและสตรี และ <persName>พ.ต.ท.พิเชษฐ์ ฟูสินไพบูลย์</persName> รอง ผกก.สส.สน.บางเขน นำเจ้าหน้าที่เดินทางไปตรวจหอพักดังกล่าวอีกครั้ง                ภายหลังตรวจสอบ <persName>นายอิสสระ</persName> เปิดเผยว่า หอพักแห่งนี้ประกอบธุรกิจโดยผิดกฎหมายตาม พ.ร.บ.ควบคุมหอพัก คือไม่มีการขึ้นชื่อป้ายหอพัก และปล่อยให้มีการกระทำละเมิดสิทธิส่วนบุคคลของผู้เช่า รวมทั้งเข้าข่ายบุกรุกสถานที่ทั้งกลางวันและกลางคืน รบกวนสิทธิการอยู่อาศัยอย่างสงบสุขของผู้อื่น ซึ่งเชื่อว่ามีการทำลักษณะนี้มานานแล้ว และอาจมีอีกหลายห้องที่โดนล่วงละเมิด จึงฝากให้หอพักอื่นๆ เฝ้าระวังด้วย</p></body>
</news>
