<teiHeader>
<fileDesc>
<titleStmt>
  <title>แท็กซี่พลเมืองดีเก็บเงินเกือบ 1.5 แสน คืนนักท่องเที่ยวอิหร่าน  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2552-09-14 23:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000107177  </bibl>
</sourceDesc>
</fileDesc>
</teiHeader>
<news>
<headline>แท็กซี่พลเมืองดีเก็บเงินเกือบ 1.5 แสน คืนนักท่องเที่ยวอิหร่าน</headline>
<lead>โชเฟอร์แท็กซี่ชาวชัยภูมิ เจอกระเป๋าสตางค์ของนักท่องเที่ยวที่ทำตกไว้ในรถ พอเปิดดูเจอเงินกว่า 4 พันดอลล่าร์ เลยรีบส่งสวพ.91 ตามหาเจ้าของซึ่งเป็นสองผัวเมียชาวอิหร่าน เจ้าตัวมารับเงินคืนก็ดีใจหอมแก้มโชเฟอร์พลเมืองดี พร้อมมอบให้ 400 ดอลล่าร์เพื่อเป็นสินน้ำใจ</lead>
<neck></neck>
<body><p>   เมื่อเวลา 15.30 น.วันนี้ (14 ก.ย.) <persName>นายมนูญ ไชยเสน</persName> อายุ 37 ปี ชาวจ.ชัยภูมิ โชเฟอร์รถแท็กซี่ สีฟ้า-แดง หมายเลขทะเบียน ทพ- 3585 กทม.ได้เดินทางไปที่สถานีวิทยุพิทักษ์สันติราษฎร์ สวพ.91 เพื่อนำกระเป๋าสตางค์ และเงินสดจำนวน 4,380 ดอลลาร์ หรือประมาณ 149,000 บาท ส่งคืนให้แก่<persName>นายอับดุล ราฮิม ยูเซฟซาเดท</persName> อายุ 28 ปี และ<persName>นางมารอน ดูริค</persName> สองสามีภรรยานักท่องเที่ยวชาวอิหร่าน ที่ลืมทรัพย์สินดังกล่าวไว้บนรถแท็กซี่ ตั้งแต่วันที่ 11 ก.ย.ที่ผ่านมา        </p>
<p><persName>นายมนูญ</persName> กล่าวว่า เมื่อเวลา 12.30 น. วันที่ 11 ก.ย.ที่ผ่านมา ตนรับ<persName>นายอับดุล ราฮิม</persName> กับภรรยา และเพื่อนๆ รวม 4 คน ที่โรงแรมอิสตัน ถนนเพชรบุรี ไปส่งที่สถานีรถไฟฟ้า BTS สะพานควาย จากนั้นตนก็ขับรถตระเวนหาผู้โดยสารไปเรื่อยๆ จนกระทั่งหันไปพบกระเป๋าสตางค์สีน้ำตาลหล่นอยู่ที่เบาะหลัง เมื่อหยิบขึ้นมาตรวจสอบภายในพบธนบัตรสกุลเงินดอลลาร์ปึกหนึ่ง ตนก็มั่นใจว่า ต้องเป็นของผู้โดยสารต่างชาติที่เพิ่งลงจากรถตนไปแน่นอน เลยตัดสินใจนำกระเป๋าสตางค์ใบดังกล่าวพร้อมเงินสดทั้งหมดเข้ามาฝากไว้ที่สถานีวิทยุ สวพ.91 เพื่อให้ช่วยประชาสัมพันธ์ติดตามหาเจ้าของ                <persName>นายมนูญ</persName> กล่าวต่อว่า สำหรับเงินสด จำนวน 4,380 ดอลลาร์ ที่นักท่องเที่ยวกลุ่มนี้ ทำหล่นไว้บนรถตนนั้นเป็นเงินก้อนใหญ่ แต่ตนไม่ได้คิดอยากได้มาเก็บไว้เป็นของตัวเอง เพราะรู้ดีว่าตนต้องขับรถแท็กซี่นานหลายปีกว่าจะเก็บเงินได้จำนวนมากขนาดนี้ ทุกวันนี้ตนต้องออกขับรถตั้งแต่เวลา 06.00 – 18.00 น.ไม่เว้นวันหยุดเพื่อเก็บออมเงินไว้ต่อภาษีและประกันภัยรถ จำนวน 15,000 บาท จึงคิดว่าเงินสดของนักท่องเที่ยวย่อมมีค่า ที่สำคัญตนอยากใช้เงินที่หามาได้จากน้ำพักน้ำแรงของตัวเองมากกว่า</p>
<p>ทั้งนี้เมื่อ<persName>นายอับดุล ราฮิม</persName> ได้รับทรัพย์สินคืนก็แสดงความดีใจด้วยการหอมแก้ม <persName>นายมนูญ</persName> พร้อมกับมอบเงินสด จำนวน 400 ดอลลาร์ ให้กับ<persName>นายมนูญ</persName> เพื่อเป็นสินน้ำใจ                โดย<persName>นายอับดุล ราฮิม</persName> เปิดเผยกับผู้สื่อข่าวผ่านล่ามว่า ตนพร้อมภรรยา และเพื่อนรวม 4 คน เพิ่งเดินทางมาท่องเที่ยวในประเทศไทยเป็นครั้งแรก ในวันที่ใช้บริการรถแท็กซี่ของ<persName>นายมนูญ</persName>นั้น ตนตั้งใจว่าจะไปหาซื้ออะไหล่รถจยย.ย่านสะพานควาย แต่พอรู้ว่า กระเป๋าสตางค์หายก็หมดหวัง คิดว่าถูกโจรล้วงเอาไป คงไม่ได้คืนแล้ว เลยไม่ได้แจ้งความ จนกระทั่งมีล่ามชาวไทยที่ดูแลพวกตนมาแจ้งให้ทราบว่า <persName>นายมนูญ</persName> เก็บกระเป๋าสตาค์เอาไว้ให้จึงรีบเดินทางมารับคืนดังกล่าว </p></body>
</news>
