<teiHeader>
<fileDesc>
<titleStmt>
  <title>ปูด"ไทยเข้มแข็ง"ยัดไส้เครื่องตรวจชีวเคมี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/01/news_29563948.php?news_id=29563948  </bibl>
</sourceDesc>
</fileDesc>
</teiHeader>
<news>
<headline>ปูด"ไทยเข้มแข็ง"ยัดไส้เครื่องตรวจชีวเคมี</headline>
<lead>แพทย์ชนบทปูดอีกยัดไส้ “เครื่องตรวจชีวเคมีในเลือด” มูลค่าเครื่องละ 3 ล้านบาท ชี้พื้นที่ไม่ต้องการ แต่ส่วนกลางจัดให้ แถมเป็นเทคโนโลยีเก่า ด้าน “หมออนามัย” เสนอชะลอจัดซื้อครุภัณฑ์ รพ.สต.ออกไปก่อน หลัง สธ.เร่งรีบซื้อไม่ตรงความต้องการ ปลัด สธ.ยันไม่รื้อโครงการไทยเข้มแข็ง ตั้ง “<persName>หมอเสรี</persName>” ตรวจสอบจัดซื้อเครื่อง ยูวี-แฟน “<persName>แม่เลี้ยงติ๊ก</persName>” ท้าเปิดชื่อจริงอักษรย่อ ต. ซัดทุเรศ เหมือนถูกรังแก</lead>
<neck></neck>
<body><p><persName>นพ.เกรียงศักดิ์ วัชรนุกูลเกียรติ</persName> ผู้อำนวยการโรงพยาบาลชุมแพ จ.ขอนแก่น ในฐานะประธานชมรมแพทย์ชนบท เปิดเผยถึงความไม่ชอบมาพากลโครงการภายใต้แผนปฏิบัติการไทยเข้มแข็ง 2555 (แผนฟื้นฟูเศรษฐกิจระยะที่ 2) หรือ SP2 เพิ่มเติมว่า นอกจากเครื่องทำลายฆ่าเชื้อโรคด้วยระบบแสงอัลตราไวโอเลต ระบบปิด ยูวี-แฟน แล้วยังมีเครื่องตรวจชีวเคมีในเลือด ราคา 3 ล้านบาท ซึ่งโรงพยาบาลชุมชนไม่ต้องการ แต่กลับมีการยัดไส้จัดให้จากส่วนกลาง โดยที่มีข้อมูลขณะนี้มีโรงพยาบาลชุมชน 4 แห่งใน จ.ขอนแก่น ที่ได้รับเครื่องดังกล่าว คือ รพ.น้ำพอง รพ.บ้านฝาง รพ.อุบลรัตน์ และ รพ.สมเด็จพระยุพราชกระนวน ซึ่งเครื่องมือนี้เป็นเทคโนโลยีเก่า และที่ผ่านมาในโรงพยาบาลที่จำเป็นต้องใช้ก็ไม่ต้องจัดซื้อเอง เนื่องจากการตรวจนี้จะเน้นที่การขายน้ำยาตรวจ หากซื้อน้ำยาจากบริษัทใดจะมีการนำเครื่องมาให้ฟรี จึงไม่เข้าใจว่าจะซื้อมาทำไม
ส่วนกรณีที่มีการพัฒนาสถานีอนามัยให้เป็นโรงพยาบาลส่งเสริมสุขภาพตำบล (รพ.สต.) และมีครุภัณฑ์ 46 รายการนั้น ที่น่าเป็นห่วงและอาจเป็นปัญหาในระยะยาว ต้องระมัดระวังการจัดซื้อก็คือ รถบรรทุกดีเซลขนาด 1 ตัน แบบมีช่องว่างด้านหลังคนขับ พร้อมหลังคาไฟเบอร์กลาส เพราะถ้าให้ รพ.สต. 9,770 แห่งจัดซื้อ อาจเป็นปัญหาในระยะยาวได้ เช่น คนขับรถ เนื่องจากบางแห่งมีเจ้าหน้าที่เพียง 2-3 คน อีกทั้งยังอาจมีปัญหาเรื่องค่าน้ำมันในระยะยาวได้ รวมทั้งการบำรุงรักษา ดังนั้นการจัดซื้อรถควรพิจารณาเฉพาะพื้นที่ที่อยู่ห่างไกลและจำเป็นจริงๆ เท่านั้น</p>
<p>ยันไม่ได้ล้มโครงการแค่ทบทวน</p>
<p>นอกจากนี้ <persName>นพ.เกรียงศักดิ์</persName> ยังได้กล่าวถึงการจัดสรรงบประมาณโครงการไทยเข้มแข็งด้วยว่า เป็นการจัดสรรที่สวนทางนโยบายการวางระบบสาธารณสุขของประเทศ โดยงบประมาณส่วนใหญ่ทุ่มไปที่การก่อสร้างที่โรงพยาบาลศูนย์และโรงพยาบาลทั่วไป แต่ในส่วนของโรงพยาบาล ชุมชนรวมทั้งสถานีอนามัยกลับจัดสรรน้อยมาก ดังนั้นควรมีการปรับในส่วนนี้อย่างน้อยก็ควรได้ 50% ของงบประมาณ
“ผมไม่ได้เสนอให้ล้มโครงการ เพียงแต่ขอให้ทบทวนให้ดี เพราะเชื่อว่าจะช่วยลดประหยัดงบประมาณได้ และหากทำให้ดีเชื่อว่าจะประหยัดงบประมาณได้ถึง 30% ซึ่งจะสามารถนำเงินส่วนนี้ไปใช้ประโยชน์อื่นๆ ได้” ประธานชมรมแพทย์ชนบท กล่าว</p>
<p><persName>นายไพศาล บางชวด</persName> นายกสมาคมวิชาชีพสาธารณสุข กล่าวว่า สถานีอนามัยซึ่งยกระดับเป็นโรงพยาบาลส่งเสริมสุขภาพตำบล (รพ.สต.) ส่วนใหญ่ผู้ปฏิบัติงานจะเป็นเจ้าหน้าที่สาธารณสุขที่ไม่ใช่แพทย์ ซึ่งในการจัดซื้อครุภัณฑ์ให้กับ รพ.สต. นั้น ในครั้งแรกกระทรวงสาธารณสุขแจ้งรายการครุภัณฑ์จัดซื้อเพียงแค่ 16 รายการ ซึ่งพวกเราดูแล้วมีความกังวลมาก เพราะมีครุภัณฑ์บางชนิดที่ไม่จำเป็นบรรจุอยู่ ซึ่งเป็นครุภัณฑ์ทางการแพทย์ที่สูงเกินไป ต้องใช้โดยแพทย์ที่เชี่ยวชาญ อีกทั้งยังรวบรัดโดยให้เวลาเพียงแค่ 3 วันเท่านั้น ทางดังนั้นทางสมาคมวิชาชีพสาธารณสุขจึงร้องเรียนไปยังกระทรวง ซึ่งหลังจากนั้นจึงได้เพิ่มเติมเป็น 46 รายการในปัจจุบัน
ชี้กำหนดครุภัณฑ์สูงเกินจริง</p>
<p><persName>นายไพศาล</persName> กล่าวว่า แม้ว่าจะมีการกำหนดรายการครุภัณฑ์เพิ่ม แต่ก็ยังไม่สามารถตอบ สนองความต้องการของ รพ.สต.ได้ อีกทั้งในบางรายการยังมีราคาที่สูงเกินไป เช่น เครื่องคอมพิวเตอร์มีการกำหนดราคาสูงถึง 40,000 บาท ทั้งๆ ที่ปัจจุบันเพียงแค่ 20,000 บาทก็จัดซื้อได้แล้ว บางรายการก็ไม่จำเป็นอย่างเครื่องวัดความดันอัตโนมัติที่มีราคาสูงถึง 100,000 บาท ซึ่ง รพ.สต.ไม่ต้องใช้ แต่ต้องการเครื่องมืออุปกรณ์ที่ใช้ร่วมกับอาสาสมัครสาธารณสุขได้ (อสม.) เนื่องจากการทำงานสร้างเสริมสุขภาพในพื้นที่ต้องทำงานร่วมกับ อสม.เหล่านี้ และรายการครุภัณฑ์ที่ทาง รพ.สต.บางแห่งต้องการก็ไม่มี ทั้งนี้ยอมรับว่าการออกมาเปิดเผยข้อมูลของชมรมแพทย์ชนบทนั้น เป็นข้อเท็จจริง ซึ่งก่อนหน้านี้ทางสมาคมวิชาชีพสาธารณสุขเคยเข้ายื่นหนังสือก่อนหน้านี้แล้ว แต่ไม่ได้รับความสนใจ
“ควรมีการเปิดงบประมาณบางส่วนไว้ เพื่อให้ รพ.สต. สามารถจัดซื้อครุภัณฑ์ที่เหมาะกับในแต่ละพื้นที่ ซึ่งยืนยันว่ารถกระบะเป็นสิ่งจำเป็น แต่ก็ไม่ใช่ทุก รพ.สต. เพราะบางพื้นที่อาจอยากได้เรือหางยาวไว้ใช้งานมากกว่า อีกทั้งไม่ควรกำหนดสเปครถจัดซื้อเหมือนกันหมด เพราะบางพื้นที่ค่อนข้างกันดารก็อยากได้รถโฟร์วิวเพื่อใช้งาน” นายกสมาคมวิชาชีพสาธารณสุข กล่าว</p>
<p><persName>นายไพศาล</persName> กล่าวว่า พวกเรากังวลกับการใช้งบประมาณก้อนนี้ เพราะเป็นสัญญาเงินกู้ตามโครงการไทยเข้มแข็งที่ต้องเสียดอกเบี้ย ดังนั้นหากสามารถประหยัดงบประมาณส่วนใดได้ก็ควรทำ และเงินที่ใช้ควรได้ประโยชน์สูงสุดจึงไม่ควรเร่งรีบ ดังนั้นเห็นว่าควรที่จะชะลอการจัดซื้อครุภัณฑ์ใน รพ.สต. ตามโครงการนี้ออกไปก่อน
ตั้ง <persName>นพ.เสรี</persName>เป็นประธานสอบสวน</p>
<p>ขณะที่ <persName>นพ.ไพจิตร์ วราชิต</persName> ปลัดกระทรวงสาธารณสุข (สธ.) กล่าวว่า จะเซ็นคำสั่งแต่งตั้ง <persName>นพ.เสรี หงษ์หยก</persName> ผู้ตรวจราชการ สธ.เป็นประธานสอบสวนกรณีการจัดซื้อเครื่องทำลายฆ่าเชื้อโรคด้วยระบบแสงอัลตราไวโอเลต ระบบปิด ยูวี-แฟน และจะตั้งรองปลัด สธ.คนใดคนหนึ่งมาดูโครงการไทยเข้มแข็งทั้งระบบ ในส่วนการจัดซื้อเครื่อง ยูวี-แฟน และเครื่องช่วยหายใจในโครงการไทยเข้มแข็ง ได้สั่งการให้ผู้อำนวยการสำนักนโยบายและแผนทำหนังสือไปยังนายแพทย์สาธารณสุขจังหวัด (นพ.สสจ.) ทั่วประเทศเพื่อให้ชะลอการจัดซื้ออุปกรณ์ดังกล่าวไปก่อนจนกว่าจะมีความชัดเจนว่างบประมาณไทยเข้มแข็งก้อนที่ 2 ที่มีเรื่องยูวี-แฟนอยู่ในนั้นด้วย
ยืนยันรื้อโครงการไม่ได้
<persName>นพ.ไพจิตร์</persName> กล่าวต่อว่า ส่วนกรณีที่แพทย์ชนบทเสนอให้รื้อโครงการไทยเข้มแข็งนี้ใหม่นั้น ไม่สามารถทำได้ เพราะก่อนที่จะเสนอของบประมาณได้ จะต้องมีการจัดทำรายละเอียด ไม่ใช่อยู่ดีๆ จะเสนอขอเงินไปแล้วสำนักงบฯ จะให้มาเลย การจะรื้อเลยคงไม่ได้ เพราะไม่มีที่ไหนทำกัน และตนเห็นว่าเรื่องที่เกิดขึ้นไม่รู้จะทะเลาะกันไปทำไม ถ้าหากให้มารื้อโครงการใหม่ งานอื่นก็เยอะแยะ คงไม่ต้องทำพอดี อย่างไรก็ตามได้เชิญตัวแทนแพทย์ชนบทเข้าร่วมเป็นคณะกรรมการที่จะตั้งขึ้นมาดูโครงการไทยเข้มแข็ง และให้ตรวจสอบเลยดีกว่า</p>
<p><persName>นพ.เสรี หงษ์หยก</persName> ผู้ตรวจราชการ สธ.เปิดเผยว่า ได้รับการทาบทามให้ทำหน้าที่เป็นประธานคณะกรรมการสอบสวนเรื่องเครื่องยูวี-แฟน แต่คงต้องรอให้คำสั่งแต่งตั้งออกมาก่อนจึงจะนัดประชุมคณะกรรมการ ทั้งนี้เนื่องจากยังไม่มีการจัดซื้อ แต่ถ้ามีการพิมพ์ชื่อบริษัทลงในสเปคเครื่องยูวี-แฟน ที่ จ.สงขลา ก็คงต้องถามว่า ข้อเท็จจริงเป็นอย่างไร แต่โดยข้อเท็จจริงแล้วก็ไม่สมควรต้องทำเช่นนั้น</p>
<p><persName>แม่เลี้ยงติ๊ก</persName> พ้ออักษรย่อ ต. ไร้สาระ</p>
<p><persName>นางศิริวรรณ ปราศจากศัตรู</persName> หรือ<persName>แม่เลี้ยงติ๊ก</persName> เลขานุการ รมว.สาธารณสุข กล่าวถึงกรณีที่สื่อมวลชนนำเสนอข่าวว่ามีผู้หญิงชื่อ ต.ไปเจรจาตกลงกับบริษัทขายเครื่องมือแพทย์ว่า ยังไม่ได้อ่านข่าวดังกล่าว แต่ถือเป็นข่าวที่ไร้สาระทุเรศมาก เหมือนถูกรังแกมาก อยากให้ระบุไปเลยว่าเป็นใคร เพราะการทำดังกล่าวทำให้เสียหาย ตนอยู่ในวงการการเมืองมานาน ไม่เคยมีเรื่องแบบนี้ ขอเรียนว่าการจัดซื้อครุภัณฑ์ทางการแพทย์ในโครงการไทยเข้มแข็งได้กระจายอำนาจไปสู่จังหวัดจัดซื้อจัดจ้างเอง
ด้าน <persName>นพ.คำรณ ไชยศิริ</persName> ผู้อำนวยการสำนักงานบริหารโครงการไทยเข้มแข็ง 2555 สธ.กล่าวว่า ตามที่มีข่าวความไม่โปร่งใสเกี่ยวกับโครงการนั้น ขอให้โรงพยาบาลต่างๆ หรือประชาชนที่ติดตามข้อมูล แจ้งข้อมูลมายัง<persName>นายวิทยา แก้วภราดัย</persName> รมว.สาธารณสุข หรือ <persName>นพ.ไพจิตร์ วราชิต</persName> ปลัด สธ.หากมีผู้บริหารส่วนกลางหรือภูมิภาคใช้อำนาจบีบบังคับเพื่อหาผลประโยชน์ส่วนตัว</p>
<p><persName>นพ.คำรณ</persName> กล่าวต่อว่า ในวันนี้ (1 ต.ค.) จะไปชี้แจงต่อคณะกรรมาธิการการสาธารณสุข สภาฯ เกี่ยวกับโครงการไทยเข้มแข็ง นอกจากนี้ตนและสำนักนโยบายและยุทธศาสตร์จะพูดคุยกับสำนักงบประมาณเพื่อหารือถึงจุดอ่อนที่อาจเป็นปัญหา
</p></body>
</news>
