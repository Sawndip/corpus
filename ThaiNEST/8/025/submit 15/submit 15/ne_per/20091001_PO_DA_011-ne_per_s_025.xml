<teiHeader>
<fileDesc>
<titleStmt>
  <title>กลุ่ม 40 ส.ว. แถลงค้านแก้รธน.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-01 15:07:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23651  </bibl>
</sourceDesc>
</fileDesc>
</teiHeader>
<news>
<headline>กลุ่ม 40 ส.ว. แถลงค้านแก้รธน.</headline>
<lead>ประกาศ ไม่ร่วมเสนอร่าง-เตรียมชวนเพื่อนส.ว.โหวตคว่ำทุกวาระ จี้นายกฯตัดสินใจประชามติ อย่าโยนสภา</lead>
<neck></neck>
<body><p>เมื่อเวลา 14.30 น. วันนี้(1 ต.ค.) ที่รัฐสภา กลุ่ม 40 ส.ว. จำนวน 12 คน นำโดย<persName>นายคำนูณ สิทธิสมาน</persName> ส.ว.สรรหา แถลงว่า กลุ่ม 40 ส.ว. ได้หารือเกี่ยวกับการผลักดันในการแก้ไขรัฐธรรมนูญ 6 ประเด็นของวิป 3 ฝ่าย และมีมติ 6 ข้อ คือ 1.กลุ่ม 40 ส.ว. ไม่เห็นด้วยในการรีบเร่งแก้ไขรัฐธรรมนูญทุกประเด็น เพราะไม่ใช่หนทางสู่ความสมานฉันท์ 2.รัฐธรรมนูญนี้ ใช้มา 2 ปี ไม่สร้างปัญหาให้ประชาชน แต่สร้างปัญหากับนักการเมือง ฉะนั้นควรรอให้บังคับใช้ครบ 5 ปีก่อน ถึงจะพิจารณาแก้ไข</p>
<p>3.ทั้ง 6 ประเด็น ยกเว้นมาตรา 190 เป็นเรื่องการมีส่วนได้ส่วนเสียของนักการเมืองและพรรคการเมืองทั้งสิ้น จึงไม่ควรให้คนพวกนี้มาแก้กันเอง เสมือนผู้รับเหมาแก้สเปค ส่วนมาตรา 190 ก็ไม่ต้องเร่งแก้ไข เพราะที่มีปัญหาเนื่องจาก ข้าราชการและนักการเมือง ไม่ใช้วิจารณญาณในการจะส่งสัญญาระหว่างประเทศฉบับไหนเข้ารัฐสภาเอง แต่กลับใช้มาตรานี้ เป็นใบเบิกทาง สร้างภาพว่า รัฐธรรมนูญเป็นอุปสรรคในการบริหาร ทั้งที่จริงๆแล้ว รัฐสภาสร้างกลไกรองรับมาตราดังกล่าวได้ 4.รัฐธรรมนูญ 50 เป็นครั้งแรกที่ มีประชาชนเสียสละ มี 10 คนที่เสียชีวิตเพื่อปกป้อง ส่วนอีก 7 คนเสียอวัยวะ อีก 3 คน อยู่ขั้นโคม่า ฉะนั้นผู้คิดแก้ต้องเคารพและคำนึงถึง ซึ่งรัฐธรรมนูญนี้มีความศักดิ์สิทธิ์ขึ้น 5.กลุ่ม 40 ส.ว. จะไม่ร่วมลงชื่อเสนอร่างทุกประเด็น และจะไม่โหวตให้ในวาระ 1 และ 3 ส่วนวาระ 2 ชั้นกรรมาธิการ ก็จะเข้าไปคัดค้าน และจะไปร่วมกับภาคประชาชนคัดค้านการแก้ไขด้วย</p>
<p>6.นายกฯควรกล้าหาญ กล้าตัดสินใจ อย่าโยนสภาหรือวิป 3 ฝ่ายตัดสินใจ ถ้านายกฯเห็นควรให้ทำประชามติ ก็ตัดสินใจให้ทำประชามติได้เลย ต้องกล้าทำเหมือนกรณีการแต่งตั้งผบ.ตร. หากผลประชามติออกมา ประชาชนเห็นด้วย รัฐบาลก็ดำเนินการ และกลุ่ม จะไม่คัดค้าน แต่การทำประชามตินั้น ต้องเป็นไปตามขั้นตอนคือ เปิดให้ทุกฝ่ายทั้งที่เห็นด้วยและคัดค้าน เสนอความเห็นสู่สาธารณะ และการออกเสียง ต้องบริสุทธิ์ แต่ถ้าทำแค่ประชาพิจารณ์ กลุ่ม 40 ส.ว. ก็จะยังไม่เห็นด้วย.</p></body>
</news>
