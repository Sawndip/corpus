<teiHeader>
<fileDesc>
<titleStmt>
  <title>พรรคเพื่อไทย เตรียมร้อง ป.ป.ช. ตรวจสอบนายกฯ ฐานละเว้นการปฏิบัติหน้าที่โดยมิชอบ กรณีแต่งตั้ง รรท.ผบ.ตร.  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210040079&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>พรรคเพื่อไทย เตรียมร้อง ป.ป.ช. ตรวจสอบนายกฯ ฐานละเว้นการปฏิบัติหน้าที่โดยมิชอบ กรณีแต่งตั้ง รรท.ผบ.ตร.</headline>
<lead></lead>
<neck></neck>
<body><p>พรรคเพื่อไทย เตรียมยื่นเรื่องร้องเรียนต่อคณะกรรมการป้องกันและปราบปรามการทุจริตแห่งชาติ ตรวจสอบนายกรัฐมนตรี ฐานละเว้นการปฏิบัติหน้าที่โดยมิชอบ กรณีแต่งตั้งรักษาราชการแทนผู้บัญชาการตำรวจแห่งชาติ <persName>นายพร้อมพงษ์ นพฤทธิ์</persName> โฆษกพรรคเพื่อไทย กล่าวถึงกรณีที่ <persName>นายอภิสิทธิ์ เวชชาชีวะ</persName> นายกรัฐมนตรี แต่งตั้งให้ <persName>พลตำรวจเอก ปทีป ตันประเสริฐ</persName> ดำรงตำแหน่งรักษาราชการแทนผู้บัญชาการตำรวจแห่งชาติ ว่า เป็นการแต่งตั้งโดยมิชอบ เนื่องจากนายกรัฐมนตรีสามารถเรียกประชุมคณะกรรมการนโยบายตำรวจแห่งชาติ หรือ ก.ต.ช. เพื่อให้ความเห็นชอบแต่งตั้งผู้บัญชาการตำรวจแห่งชาติคนใหม่ได้ทันภายใน 30 กันยายน 2552 แต่กลับละเว้นการเรียกประชุมและใช้วิธีการแต่งตั้งรักษาราชการแทน ซึ่งทำให้เกิดความเสียหายแก่สำนักงานตำรวจแห่งชาติ ที่ยังไม่มีผู้บัญชาการตำรวจแห่งชาติ เป็นผู้นำขององค์กรได้ ทั้งนี้ ในวันพุธที่ 7 ตุลาคม 2552 เวลา 10.00 น. โฆษกพรรคเพื่อไทย พร้อมทนายความจะเดินทางไปยื่นเรื่องต่อคณะกรรมการ ป.ป.ช. เพื่อขอให้มีการตรวจสอบและดำเนินคดีกับนายกรัฐมนตรี ฐานปฏิบัติหรือละเว้นการปฏิบัติหน้าที่โดยมิชอบ ตามประมวลกฎหมายอาญามาตรา 157</p></body>
</news>
