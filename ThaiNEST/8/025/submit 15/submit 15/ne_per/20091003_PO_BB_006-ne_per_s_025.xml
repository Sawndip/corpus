<teiHeader>
<fileDesc>
<titleStmt>
  <title>ชงก.ม.มั่นคงรับประชุมอาเซียน ยัน"ฮุนเซน"ร่วมงานแน่นอน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/03/news_29579211.php?news_id=29579211  </bibl>
</sourceDesc>
</fileDesc>
</teiHeader>
<news>
<headline>ชงก.ม.มั่นคงรับประชุมอาเซียน ยัน"<persName>ฮุนเซน</persName>"ร่วมงานแน่นอน</headline>
<lead>รัฐบาลเตรียมใช้ พ.ร.บ.มั่นคง พื้นที่ชะอำ-หัวหิน รองรับประชุมสุดยอดอาเซียน "<persName>อนุพงษ์</persName>" ชี้อาจประกาศตั้งแต่วันที่ 12 ต.ค.จนสิ้นสุดการประชุม "<persName>อภิสิทธิ์</persName>" ลั่นพร้อมประกาศใช้ทุกพื้นที่รวมทั้งกรุงเทพฯ เพื่อไม่ให้ส่งผลกระทบกับการประชุม ยัน "<persName>ฮุนเซน</persName>" ร่วมประชุมแน่นอน</lead>
<neck></neck>
<body><p>ผู้สื่อข่าวรายงานว่า เมื่อวานนี้ (2 ต.ค.) ที่ทำเนียบรัฐบาล มีการประชุมเตรียมความพร้อมจัดประชุมสุดยอดอาเซียน ซึ่งกำหนดจัดขึ้นระหว่างวันที่ 23-25 ต.ค. ที่จะถึงนี้ ที่อำเภอชะอำ จังหวัดเพชรบุรี</p>
<p><persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง กล่าวภายหลังการประชุมว่า รัฐบาลตัดสินใจจะประกาศ พ.ร.บ.ความมั่นคง ในพื้นที่ อ.ชะอำ จังหวัดเพชรบุรี และ อ.หัวหิน จังหวัดประจวบคีรีขันธ์ ระหว่างการประชุมสุดยอดอาเซียน โดยจะบูรณาการกำลังตำรวจ ทหาร เข้าดูแล เหมือนกับที่ดำเนินการช่วงครั้งประชุมที่ จ.ภูเก็ต ซึ่งการประกาศใช้ พ.ร.บ.ความมั่นคง ก็เพื่อให้ความมั่นใจได้ว่าจะไม่มีเหตุการณ์เกิดขึ้นเหมือนกับการประชุมที่พัทยา
"การประชุมคราวนี้มีความหมายและสำคัญสำหรับประเทศไทย นายกรัฐมนตรีไทยจะประชุมในฐานะประธานอาเซียนเป็นครั้งสุดท้าย ดังนั้นไทยจึงต้องทำให้ดีและสมบูรณ์ที่สุด"</p>
<p>อย่างไรก็ตาม การประกาศใช้ พ.ร.บ.ความมั่นคง จะต้องมีการเสนอต่อ ครม.ก่อน จึงยังไม่สามารถบอกได้ว่ากำหนดประกาศในวันใด แม้ว่ากลุ่มคนเสื้อแดงจะประกาศชุมนุมใหญ่ในวันที่ 17 ต.ค.นี้ก็ตาม เนื่องด้วยถือเป็นหน้าที่รัฐบาลที่ต้องดูแลและรับผิดชอบให้บ้านเมืองสงบเรียบร้อย ให้การประชุมสุดยอดอาเซียนและผู้นำทุกประเทศรวมทั้งประเทศคู่เจรจาบรรลุผลสำเร็จ ดังนั้นกลุ่มผู้ชุมนุมจะไม่สามารถชุมนุมกันในพื้นที่หัวหิน-ชะอำ ได้ ขณะเดียวกันรัฐบาลจะไม่ให้ประชาชนทั่วไปเดือดร้อน</p>
<p><persName>นายสุเทพ</persName> กล่าวอีกว่า สำหรับการบริหารการจราจรในพื้นที่ช่วงการประชุม มีความสำคัญเป็นอย่างยิ่ง เนื่องจากผู้นำประเทศที่เข้าร่วมประชุม จะพักในโรงแรมหลายแห่งรัศมี 25 กิโลเมตร ดังนั้นจึงจะมีการจัดเลนพิเศษเรียกว่า “อาเซียนเลน” เพื่อให้คณะผู้นำ สื่อมวลชน ได้ใช้เส้นทางดังกล่าว ซึ่งต้องทำความเข้าใจและชี้แจงให้ประชาชนทราบก่อน
ส่วนกรณีกลุ่มแนวร่วมประชาธิปไตยต่อต้านเผด็จการแห่งชาติ (นปช.) จะชุมนุมกันในช่วงการประชุมอาเซียน ขณะนี้ยังไม่ได้ประเมินผลกระทบ แต่มอบให้ <persName>พล.อ.ประวิตร วงษ์สุวรรณ</persName> รัฐมนตรีว่าการกระทรวงกลาโหม เป็นผู้อำนวยการดูแลรับผิดชอบ และหากจะมีการชุมนุมในพื้นที่กรุงเทพฯ ก็สามารถประกาศพื้นที่ควบคุมตาม พ.ร.บ.ความมั่นคง ได้ทันที</p>
<p>สนอ ครม.พิจารณา 6 ต.ค.นี้</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า แผนเตรียมการประชุมสุดยอดอาเซียน เชื่อว่าทุกอย่างมีความพร้อมและไม่มีอุปสรรคปัญหาใดๆ และเพื่อให้เกิดความสงบเรียบร้อย จึงจะประกาศใช้ พ.ร.บ.รักษาความมั่นคงภายในราชอาณาจักร และน่าจะเสนอให้ ครม.พิจารณาได้ในวันที่ 6 ต.ค. ส่วนระยะเวลาที่จะประกาศใช้นั้นต้องขอความเห็นชอบจาก ครม.ก่อน ซึ่งคงต้องประกาศใช้ก่อนถึงวันประชุม เช่นเดียวกับการประชุมที่ จ.ภูเก็ต โดยอาจจะมีผลบังคับใช้ตั้งแต่วันที่ 15 ต.ค.เป็นต้นไป</p>
<p>ส่วนกรณีที่กลุ่มคนเสื้อแดงจะมีการชุมนุมในระยะเวลาใกล้เคียงกับการชุมนุม จะมาพิจารณากันอีกครั้ง โดยหลักการคือจุดไหนมีความจำเป็นก็ประกาศใช้ได้ทันที ส่วนกลุ่มเสื้อแดงจะมีการประชุมทางการเมืองหลายวาระนั้น ส่วนตัวไม่อยากให้กระทบกับภาพลักษณ์ของประเทศ เพราะทุกอย่างกำลังเดินไปข้างหน้า ทั้งด้านเศรษฐกิจ การต่างประเทศ แม้กระทั่งการเมือง ขณะนี้วิป 3 ฝ่าย เดินหน้าแก้รัฐธรรมนูญแล้ว</p>
<p><persName>พล.อ.อนุพงษ์ เผ่าจินดา</persName> ผู้บัญชาการกองทัพบก กล่าวว่า การประกาศพื้นที่ความมั่นคงครอบคลุมพื้นที่ 9 ตำบลของ อ.ชะอำ และ 4 ตำบลของ อ.หัวหิน โดยจะใช้กำลังในพื้นที่เป็นหลักให้มากที่สุด เพื่อไม่ให้สิ้นเปลืองงบประมาณ เชื่อว่าคงไม่มีเหตุการณ์อะไรเกิดขึ้น
"การหารือในที่ประชุม ส่วนใหญ่เป็นเรื่องของกระทรวงการต่างประเทศ ส่วนมาตรการการรักษาความสงบเรียบร้อย และความปลอดภัยนั้น รัฐบาลได้มอบหมายให้กระทรวงกลาโหม และ พล.อ.ประวิตร วงษ์สุวรรณ รมว.กลาโหม เป็นผู้รับผิดชอบ ซึ่งเราจะเตรียมเสนอให้ประกาศ พ.ร.บ.ความมั่นคงในพื้นที่ ตั้งแต่ประมาณวันที่ 12 ต.ค.จนเสร็จสิ้นการประชุม"</p>
<p><persName>นายกษิต ภิรมย์</persName> รัฐมนตรีว่าการกระทรวงการต่างประเทศ กล่าวว่า นายกรัฐมนตรีจะเดินทางไปเปิดการประชุมในวันที่ 23 ต.ค. จากนั้นจะได้พบกับผู้นำของประเทศคู่เจรจา รวมทั้งกลุ่มผู้นำอาเซียนแบบทวิภาคี และพบปะกับผู้นำอย่างไม่เป็นทางการ นอกจากนี้นายกรัฐมนตรีจะได้พบกับผู้แทนรัฐสภาอาเซียน และผู้แทนเยาวชนภาคประชาสังคมอาเซียน</p>
<p>อย่างไรก็ตามก่อนการประชุมอย่างเป็นทางการ จะมีการประชุมในระดับรัฐมนตรีเศรษฐกิจอาเซียน รัฐมนตรีสังคมและวัฒนธรรมอาเซียนและรัฐมนตรีต่างประเทศอาเซียน โดยจะมีการเจรจาเรื่องการเชื่อมโยงเส้นทางคมนาคม การมุ่งทำเพื่อประชาชน ความมั่นคงด้านอาหาร พลังงาน รวมทั้งมีการแสดงออกถึงความร่วมมือในการแก้ปัญหากรณีสภาพภูมิอากาศเปลี่ยนแปลง และติดตามเรื่องข้อตกลงการค้ารอบโดฮา</p>
<p>ยัน "<persName>ฮุนเซน</persName>" ร่วมประชุม</p>
<p><persName>นายวิทวัส ศรีวิหค</persName> อธิบดีกรมอาเซียน กล่าวว่า นายกรัฐมนตรี ได้เห็นชอบให้ใช้สโลแกนการประชุมสุดยอดอาเซียนครั้งที่ 15 ว่า "เชื่อมโยงประชาคม สร้างเสริมประชาชน" และในการประชุม ครม.วันที่ 6 ต.ค.นี้ กระทรวงการต่างประเทศเตรียมเสนอเอกสารความร่วมมือข้อตกลงราว 25 ฉบับ ให้คณะรัฐมนตรีพิจารณา ซึ่งมีเอกสารสำคัญ เช่น ปฏิญญาชะอำ-หัวหิน ว่าด้วยการจัดตั้งคณะกรรมาธิการระหว่างรัฐบาลอาเซียน เรื่องสิทธิมนุษยชน ปฏิญญาชะอำ-หัวหิน เรื่องการเสริมสร้างความร่วมมือด้านการศึกษาเพื่อบรรลุประชาคมอาเซียนที่เอื้ออาทรและแบ่งปัน</p>
<p>สำหรับเอกสารที่จะให้การรับรองการประชุมครั้งนี้ ไม่จำเป็นต้องผ่านความเห็นชอบจากรัฐสภาตามมาตรา 190 ก่อน เนื่องจากเป็นเอกสารที่อยู่ภายใต้กฎบัตรอาเซียนที่ให้การรับรองไปแล้ว ส่วนการประชุมสุดยอดอาเซียนกับประเทศคู่เจรจาในกรอบ+3 เน้นความมั่นคงด้านพลังงานและอาหาร ส่วนกรอบ+6 เน้นการรับมือภัยพิบัติในภูมิภาค
นอกจากนี้ขอยืนยันว่านายกรัฐมนตรีกัมพูชา จะเข้าร่วมประชุมแน่นอน โดยวันนี้ (3 ต.ค.) จะมีการหารือกันในเวทีประชุมรัฐมนตรีต่างประเทศ ภายใต้กรอบความร่วมมือสามเหลี่ยมมรกต ครั้งที่ 2 ที่จังหวัดเสียมราฐ กัมพูชา</p>
<p>ยธ.ส่งฎีกาเสื้อแดงให้กรมราชทัณฑ์</p>
<p><persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม กล่าวว่า ขณะนี้ฎีกาขอพระราชทานอภัยโทษของกลุ่ม นปช. ได้ส่งถึงกรมราชทัณฑ์แล้ว เพื่อให้เป็นต้นเรื่องในการพิจารณารวบรวมข้อมูลให้ครบถ้วน ทั้งฎีกาเทียบเคียงและประวัติของผู้ต้องโทษ ในส่วนของตนจะทำหน้าที่เพียงถวายความเห็นประกอบในฎีกาดังกล่าว ที่ผ่านมากระทรวงยุติธรรมได้ตั้งคณะทำงานขึ้นมาร่วมพิจารณาเนื้อหาของฎีกาหลายแง่มุม เนื่องจากไม่ใช่ฎีกาปกติและตัวผู้ต้องโทษก็ไม่ได้ถูกคุมขังในเรือนจำ</p>
<p>อย่างไรก็ตาม ยอมรับว่ามีข้อเสนอให้แยกฎีกาออกเป็น 2 ส่วน โดยให้กรมราชทัณฑ์พิจารณาเฉพาะส่วนที่เป็นฎีกาขอพระราชทานอภัยโทษ ส่วนฎีกาในประเด็นอื่นๆ ให้ส่งไปให้หน่วยงานที่เกี่ยวข้องรับไปพิจารณา
“กรณีที่คนเสื้อแดงจะนัดชุมนุมเพื่อติดตามฎีกาในเดือนต.ค. ขอชี้แจงว่ากระทรวงยุติธรรมไม่ได้ดำเนินการใดๆ ผิดไปจากขั้นตอนปกติ แม้จะเป็นรัฐมนตรีจากพรรคเพื่อไทยก็ปฏิบัติเช่นนี้”</p></body>
</news>
