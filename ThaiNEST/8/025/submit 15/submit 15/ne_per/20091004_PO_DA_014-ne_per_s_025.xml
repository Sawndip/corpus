<teiHeader>
<fileDesc>
<titleStmt>
  <title>“อภิสิทธิ์”ย้ำชัดตั้ง ผบ.ตร.เป็นอำนาจนายกฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-04 16:20:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=24142  </bibl>
</sourceDesc>
</fileDesc>
</teiHeader>
<news>
<headline>“<persName>อภิสิทธิ์</persName>”ย้ำชัดตั้ง ผบ.ตร.เป็นอำนาจนายกฯ</headline>
<lead></lead>
<neck></neck>
<body><p>วันนี้( 4 ต.ค.) ผู้สื่อข่าวรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯอภิสิทธิ์</persName>” ถึงการลาออกจากตำแหน่งเลขาธิการนายกฯ ของ<persName>นายนิพนธ์ พร้อมพันธุ์</persName> ว่า  ในวันที่ 5 ต.ค.นี้จะมีความชัดเจน ตนทราบดีว่าพอมีข่าวเช่นนี้จะกระทบต่อความเชื่อมั่นของรัฐบาล แต่ยืนยันว่าตนบริหารจัดการได้ และการแก้ไขปัญหาของประชาชนต้องไม่ได้รับผลกระทบ เวลานี้ทั้งปัญหาตู้ม้า ยาเสพติด ก็กำลังเดินหน้าแก้ไข รวมทั้งการดูแลความสงบเรียบร้อยต่าง ๆ</p>
<p>ส่วนการประชุม ก.ตร.เพื่อพิจารณาโครงสร้างตำรวจในระดับรองลงไปที่อาจล่าช้านั้น ความจริงตนเคยสอบถาม <persName>พล.ต.อ.พัชรวาท วงษ์สุวรรณ</persName> อดีต ผบ.ตร. ท่านก็ยังแนะนำว่าให้ตั้งระดับรอง ผบ.ตร. ก่อนตั้ง ผบ.ตร.ดีกว่า เพราะ ผบ.ตร.คนใหม่ก็อยู่ในกระบวนการขั้นตอนที่จะทำตรงนี้อยู่แล้ว และความจริงถ้าทุกฝ่ายร่วมกันจัดโผจะดีที่สุด เพื่อไม่ให้เกิดความขัดแย้ง</p>
<p>เมื่อถามว่าจะตั้งรักษาการ ผบ.ตร.ไปอีกนานแค่ไหน นายกรัฐมนตรี  กล่าวว่า ตั้งใจให้สั้นที่สุด เมื่อถามว่าจะอธิบายกับอย่างไรว่าทำไมถึงยังตั้ง ผบ.ตร.ไม่ได้  <persName>นายอภิสิทธิ์</persName> กล่าวว่า ก็ ก.ต.ช.ยังไม่ให้ความเห็นชอบ เมื่อถามว่ายังคงยืนยันที่จะต้องเป็นคนที่นายกฯเสนอใช่หรือไม่ นายกรัฐมนตรีกล่าวว่า “ก็มันเป็นอำนาจของผมที่จะเสนอ เพราะหลักของกฎหมายที่เขียนไว้อย่างนี้ คือต้องการให้นายกฯ เสนอคนที่เห็นว่ามีความเหมาะสม และ ก.ต.ช.ให้ความเห็นชอบ จริง ๆ ที่ผ่านมาที่ไม่ได้ให้ความเห็นชอบก็ไม่มีท่านใดบอกว่าไม่เหมาะ แต่อาจจะเป็นเหตุผลอื่น ก็ต้องแก้ไขกันไป”</p></body>
</news>
