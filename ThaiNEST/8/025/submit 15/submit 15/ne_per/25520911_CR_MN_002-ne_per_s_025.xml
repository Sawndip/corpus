<teiHeader>
<fileDesc>
<titleStmt>
  <title>ป.จับหนุ่มโคราชหนีคดีขวานจามศีรษะอริดับ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-11 22:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000105491  </bibl>
</sourceDesc>
</fileDesc>
</teiHeader>
<news>
<headline>ป.จับหนุ่มโคราชหนีคดีขวานจามศีรษะอริดับ</headline>
<lead>กองปราบฯ ตามรวบหนุ่มโคราชหนีคดีร่วมกับพวกใช้ขวานจามศีรษะคู่อริดับอนาถ ขณะมาทำงานในโรงงานเครื่องจักรเมืองปากน้ำ ด้านเจ้าตัวให้การปฏิเสธตามฟอร์ม</lead>
<neck></neck>
<body><p>  วันนี้ (10 ก.ย.) ที่กองปราบปราม <persName>พ.ต.อ.ประเสริฐ พัฒนาดี</persName> ผกก.3 บก.ป.พร้อมด้วย <persName>พ.ต.ต.ธนกฤต สมานุหัตถ์</persName> สว.กก.3 บก.ป.นำกำลัง จับกุม <persName>นายจรัส ภูคำ</persName> อายุ 25 ปี อยู่บ้านเลขที่ 8 หมู่ 7 ต.หนองบัวสะอาด อ.บัวใหญ่ จ.นครราชสีมา ตามหมายจับศาลจังหวัดบัวใหญ่ ที่ 111/2550 ลงวันที่ 4 กันยายนน 2550 ข้อหาร่วมกันฆ่าผู้อื่นโดยเจตนาและร่วมกันพยายามฆ่าผู้อื่น จับกุมได้ที่บริเวณลานจอดรถบริษัท เวอร์เท็คซ์ เอ็นจิเนียริ่ง จำกัด เลขที่ 340 หมู่ที่ 1 ซอยมังกร-ขันดี ถนนเทพารักษ์ หมู่ 6 ต.แพรกษา อ.เมือง จ.สมุทรปราการ        </p>
<p> ทั้งนี้ เมื่อวันที่ 4 ธันวาคม 2549 ผู้ต้องหาได้ร่วมกับพวกรุมทำร้าย <persName>นายสุริยา เศษภักดี</persName> พร้อมกับใช้ขวานจามศีรษะจนเสียชีวิต เหตุเกิดที่บริเวณลานหน้าบ้านเลขที่ 64 หมู่ 7 บ้านหนองพวง ต.หนองบัวสะอาด อ.บัวใหญ่ จ.นครราชสีมา ก่อนแยกย้ายกันหลบหนี โดยผู้ต้องหาหนีมาทำงานที่บริษัท เวอร์เท็คซ์ เอ็นจิเนียริ่ง จำกัด ต่อมาชุดสืบสวน กก.3 บก.ป.สืบทราบจึงวางแผนเข้าจับกุมตัวไว้ได้                สอบสวนเบื้องต้นผู้ต้องหาให้การปฏิเสธตลอดข้อกล่าวหา จึงควบคุมตัวส่งพนักงานสอบสวน สภ.บัวใหญ่ ดำเนินคดีต่อไป        </p>
<p>  ต่อมา <persName>พ.ต.ต.ต่อศักดิ์ ปานกลิ่นพุฒ</persName> สว.กก.2 บก.ป.พร้อมกำลังจับกุม <persName>นายศราวุฒ หรือหนุ่ม น้อยวงษ์</persName> อายุ 27 ปี อยู่บ้านเลขที่ 117 หมู่ 5 ต.ไร่น้อย อ.เมือง จ.อุบลราชธานี ตามหมายจับศาลจังหวัดอุบลราชธานี ที่ 375/2547 ลงวันที่ 18 ตุลาคม 2547 ข้อหาพยายามฆ่าผู้อื่น จับกุมได้บริเวณริมถนนเจริญราษฎร์ 5 แขวงทุ่งวัดดอน เขตสาทร กทม.                ทั้งนี้สืบเนื่องจากเมื่อวันที่ 15 กันยายน 2547 ผู้ต้องหาได้ก่อเหตุใช้อาวุธมีดแทง<persName>นายสุรศักดิ์ ยืนยิ่ง</persName> ได้รับบาดเจ็บสาหัส เหตุเกิดในพื้นที่ ต.ในเมือง อ.เมือง จ.อุบลราชธานี ส่วนสาเหตุเกิดจากปัญหาทะเลาะวิวาท แล้วหลบหนีไปก่อนจะมาถูกจับกุม สอบสวนผู้ต้องหาให้การรับสารภาพ จึงนำตัวส่ง สภ.เมืองอุบลราชธานี รับไว้ดำเนินคดีต่อไป                วันเดียวกัน <persName>พ.ต.อ.อัคราเดช พิมลศรี</persName> ผกก.2 บก.ป. พร้อมด้วย <persName>พ.ต.ต.ปกรณ์ ราชคาม</persName> สว.กก.2 บก.ป.นำกำลังจับกุม <persName>นายชด อุดมผล</persName> อายุ 52 ปี อยู่บ้านเลขที่ 809/1 ถนนเจริญนคร แขวงบางปะกอก เขตราษฎร์บูรณะ กทม.ตามหมายจับศาลอาญา ที่ 2614/2547 ลงวันที่ 25 พฤษภาคม 2547 ข้อหาร่วมกันนำเข้าผลิตภัณฑ์อุตสาหกรรมที่มีพระราชกฤษฎีกากำหนดให้ต้องเป็นไปตามมาตรฐานเข้ามาจำหน่ายในราชอาณาจักรโดยไม่ได้รับอนุญาต จับกุมได้ที่บริเวณหน้าห้างสรรพสินค้าเดอะมอลล์ สาขาท่าพระ แขวงบุคคโล เขตธนบุรี กทม.</p>
<p>สืบเนื่องจากผู้ต้องหาได้ลักลอบนำเข้ารถยนต์ที่ใช้เครื่องยนต์เบนซินมาจำหน่ายโดยไม่ได้ผ่านการตรวจสอบมาตรฐานอุตสาหกรรมในพื้นที่ ต.ทุ่งศุขลา อ.ศรีราชา จ.ชลบุรี เหตุเกิดเมื่อวันที่ 24 สิงหาคม 2545 หลังถูกออกหมายจับได้หลบหนีมาทำงานรับจ้างอยู่ที่ย่านท่าพระ กทม.ก่อนจะถูกจับกุมตัวไว้ได้ สอบสวนเบื้องต้นผู้ต้องหาให้การปฏิเสธ จึงควบคุมตัวส่ง บก.ปศท.ดำเนินคดี                นอกจากนี้ กำลังตำรวจชุดเดียวกันได้เข้าจับกุมแรงงานต่างด้าวสัญชาติพม่า 11 คน เป็นชาย 8 หญิง 3 คน และแรงงานต่างด้าวสัญชาติกัมพูชา 2 คน เป็นชาย 1 และหญิง 1 คน ได้ที่บริเวณสถานที่ก่อสร้างหมู่บ้านเศรษฐศิริ ต.บางแก้ว อ.บางพลี จ.สมุทรปราการ เบื้องต้นพบว่าทั้งหมดเป็นคนงานของบริษัท เนาวรัตน์พัฒนาการ จำกัด (มหาชน) ซึ่งกำลังทำงานก่อสร้างในหมู่บ้านดังกล่าว แต่ไม่พบบัตรประจำตัวและใบอนุญาตให้ทำงาน จึงแจ้งข้อหาเป็นบุคคลต่างด้าวเข้ามาในราชอาณาจักรโดยไม่ได้รับอนุญาตและเป็นบุคคลต่างด้าวทำงานโดยไม่ได้รับอนุญาต สอบสวนทั้งหมดให้การรับสารภาพ ควบคุมตัวส่ง สภ.บางพลี จ.สมุทรปราการ ดำเนินคดีต่อไป</p></body>
</news>
