<teiHeader>
<fileDesc>
<titleStmt>
  <title>ตร.ขยายผลจับแก๊งสวมทะเบียนปลอมเลขรถ “น้องจอย”  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-11 18:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000105901  </bibl>
</sourceDesc>
</fileDesc>
</teiHeader>
<news>
<headline>ตร.ขยายผลจับแก๊งสวมทะเบียนปลอมเลขรถ “<persName>น้องจอย</persName>”</headline>
<lead>ตำรวจเตรียมขยายผลจับขบวนการสวมทะเบียนปลอม จากผู้ต้องหาที่สวมทะเบียน “<persName>น้องจอย</persName>” แล้วฝ่าไฟแดงจนกล้องจับภาพได้ พร้อมเตรียมเรียกดาราสาวมาให้ปากคำอีกครั้ง เตือนซื้อรถให้ระมัดระวัง อาจตกเป็นผู้ต้องหาโดยไม่รู้ตัว</lead>
<neck></neck>
<body><p>วันนี้ (11 ก.ย.) ผู้สื่อข่าวรายงานว่า ภายหลังจากที่เจ้าหน้าที่ตำรวจฝ่ายสืบสวน สน.บางชัน สามารถจับกุม <persName>นายก่อเกียรติ สุตัณวณิชกุล</persName> อายุ 35 ปี เจ้าของรถโตโยต้า ยาริส หมายเลขทะเบียน กฉ 8023 ภูเก็ต ที่นำมาสวมทะเบียน ศอ 6000 กทม.ของ “<persName>จอย ศิริลักษณ์ ผ่องโชค</persName>” นางเอกสาวคันดังได้แล้วนั้น โดบเบื้องต้นเจ้าตัวอ้างว่า จำนำจากคนอื่นมาในราคา 2 แสนบาท โดยคนที่นำมาปล่อยบอกเป็นรถหลุดจำนำจากบ่อนภูเก็ต นั้น</p>
<p> <persName>พ.ต.ท.สุชัย พุ่มไพศาลชัย</persName> รอง ผกก.สส.สน.บึงกุ่ม เปิดเผยถึงความคืบหน้าในเรื่องนี้ ว่า ชุดจับกุมได้ส่งตัว<persName>นายก่อเกียรติ</persName> มาดำเนินคดี ที่ สน.บึงกุ่ม เจ้าของท้องที่เกิดเหตุการณ์การผ่าไฟแดง บริเวณแยกนิด้า ซึ่งหลังสอบปากคำเจ้าตัวได้ใช้เงินสด 100,000 บาท ประกันตัวเองออกไป ส่วนเรื่องที่<persName>นายก่อเกียรติ</persName> อ้างว่า ซื้อรถมาจาก <persName>นายหม้อ</persName> และ <persName>นายพล</persName> นั้นได้ให้ฝ่ายสืบสวน สน.บึงกุ่มไป สืบสวนขยายผลจับกุมแล้ว                <persName>พ.ต.ท.สุชัย</persName> กล่าวต่อว่า ทั้งนี้ เจ้าหน้าที่ต้องสอบปากคำ <persName>น.ส.ศิริลักษณ์</persName> ในฐานะผู้เสียหายด้วย แต่ <persName>น.ส.ศิริลักษณ์</persName> แจ้งว่า ติดถ่ายละคร ยังไม่สามารถมาให้ปากคำได้ นอกจากนี้ เจ้าหน้าที่ได้สอบสวน <persName>นางชรินทร์ ชูตระกูล</persName> ผู้ชำนาญการการออกกรรมสิทธิ์เกี่ยวกับรถยนต์ กรมขนส่งทางบก กระทรวงคมนาคม เกี่ยวกับการยืนยันเอกสารใบเสร็จการต่อทะเบียนที่ได้จากผู้ต้องหา ซึ่งก็ได้รับการยืนยันว่า จากการตรวจสอบใบเสร็จประจำปี 2551-2552 เป็นตัวจริง ซึ่งทางกรมขนส่งฯ จะออกได้เพียงครั้งเดียว ไม่สามารถออกซ้ำซ้อนได้ แต่จะไปอยู่กับใครนั้นอาจจะตรวจสอบได้ยาก                <persName>พ.ต.ท.สุชัย</persName> กล่าวต่อว่า ตามปกติแล้วรถใหม่ ไม่เกิน 7 ปี สามารถต่อทะเบียนกับโบรกเกอร์ได้ ซึ่งอาจจะหลุดรอดไปจากโบรกเกอร์ก็ได้ ซึ่งต้องสอบสวน<persName>น้องจอย</persName> ว่าจ้างใครต่อทะเบียนแทนหรือไม่ ส่วนการตรวจสอบป้ายทะเบียน ศอ 6000 กทม.ที่ได้จากรถผู้ต้องหานั้น พบว่า มีจุดที่บ่งบอกว่าเป็นของปลอม 4 จุดด้วยกัน คือ 1.ไม่มีลายน้ำราชรถ 2.มุมล่างซ้ายไม่มีซี่รี่นัมเบอร์ 3.มุมล่างขวาตัวอักษร “ขส” ไม่เด่นชัด 4.ป้ายไม่สะท้อนแสงจึงสรุปว่า เป็นป้ายทะเบียนปลอม                <persName>พ.ต.ท.สุชัย</persName> กล่าวด้วยว่า ช่วงนี้มีรถเก๋งยี่ห้อฮอนด้า รุ่นแจ๊ซ กับรถเก๋งยี่ห้อโตโยต้า รุ่นยาริส และรุ่นวีออส ถูกแก๊งคนร้ายโจรกรรมไปสวมทะเบียนแล้วนำออกขายเป็นจำนวนมาก หากประชาชนไปซื้อมาใช้ก็อาจตกเป็นผู้ต้องหาโดยไม่รู้ตัว จึงอยากให้ตรวจสอบให้แน่ชัดก่อน อีกทั้งไม่ควรใช้ป้ายทะเบียนที่รับทำตามร้านริมทาง เพราะเมื่อเอามาใช้แล้วจะผิดกฎหมายข้อหาปลอมแปลงเอกสารทันที จึงอยากให้ใช้ป้ายทะเบียนจาก กรมขนส่งฯ เท่านั้น</p></body>
</news>
