<teiHeader>
<fileDesc>
<titleStmt>
  <title>ตร.จับพ.ต.ท.สันธนะ ประยูรรัตน์พกปืนเชียงแสน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-13 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090913/28255/%e0%b8%95%e0%b8%a3.%e0%b8%88%e0%b8%b1%e0%b8%9a%e0%b8%9e.%e0%b8%95.%e0%b8%97.%e0%b8%aa%e0%b8%b1%e0%b8%99%e0%b8%98%e0%b8%99%e0%b8%b0%e0%b8%9b%e0%b8%a3%e0%b8%b0%e0%b8%a2%e0%b8%b9%e0%b8%a3%e0%b8%a3%e0%b8%b1%e0%b8%95%e0%b8%99%e0%b9%8c%e0%b8%9e%e0%b8%81%e0%b8%9b%e0%b8%b7%e0%b8%99%e0%b9%80%e0%b8%8a%e0%b8%b5%e0%b8%a2%e0%b8%87%e0%b9%81%e0%b8%aa%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ตร.จับ<persName>พ.ต.ท.สันธนะ ประยูรรัตน์</persName>พกปืนเชียงแสน</headline>
<lead>ตร.เชียงแสนจับ"<persName>สันธนะ ประยูรรัตน์</persName>"พร้อมลูกน้องพกอาวุธปืนอื้อ เจ้าตัวปฏิเสธทุกข้อกล่าวหา ยันจะแจ้งความกลับเจ้าหน้าที่ตำรวจที่ไม่ให้ความเป็นธรรม</lead>
<neck></neck>
<body><p>ช่วงดึกวันที่ 13 กันยายน <persName>พ.ต.อ.สุธรรม ชาติอาษา</persName> ผกก.สภ.เชียงแสน จ.เชียงราย ได้ร่วมกันจับกุม <persName>พ.ต.ท.สันธนะ ประยูรรัตน์</persName> อายุ 50 ปี , <persName>นายสมควร ดวงดี</persName> อายุ 26 ปี ,<persName>นายสุขสมบัติ กล่อมกูล</persName> อายุ 39 ปี,<persName>นายคมกริช ทองแก้ว</persName> อายุ 24 ปี,<persName>นายนันทพงศ์ แซ่จึง</persName> อายุ 38 ปี,<persName>นายชุมพล คิดการดี</persName> อายุ 59 ปี,<persName>นายพรชัย แซ่จึง</persName> อายุ 36 ปี และ<persName>นายนิรุตติ์ เรืองประทุม</persName> อายุ 33 ปี ขณะที่ทั้งหมดขับรถเก๋งมิตซูบิชิ สีดำ หมายเลขทะเบียน ศม 7660 กทม. และรถโตโยต้า เอสติม่า สีดำ หมายเลขทะเบียน ศก 4774 กทม. กลับมาจากโรงแรมพาราไดซ์ ซึ่งประจำอยู่ที่ท่าน้ำของโรงแรม ในฝั่งไทย ที่บ้านสบรวก สามเหลี่ยมทองคำ อ.เชียงแสน จ.เชียงราย
 จากการตรวจค้นภายในรถยนต์พบอาวุธปืนพกสั้น ยี่ห้อ รูเกอร์ ขนาด .357 แม็กนั่ม จำนวน 1 กระบอก พร้อมกระสุนบรรจุในรังเพลิง 6 นัด ปืนพกสั้น ขนาด .380 ยี่ห้อ มานูแรง จำนวน 1 กระบอก พร้อมกระสุนบรรจุในรังเพลิง 7 นัด และแมกกาซีน จำนวน 2 แม็ก พร้อมกระสุน 14 นัด และอาวุธปืนพกสั้นยี่ห้อ โคลท์ ชนิดรีวอลเวอร์ ขนาด .357 แม็กนั่ม บรรจุกระสุนในรังเพลิง จำนวน 6 นัด กระสุนปืน ขนาด .357 อีก 24 นัด ซุกซ่อนอยู่ภายในรถและวิทยุโทรคมนาคมรับ-ส่ง ยี่ห้อ สเปนเดอร์ สีแดง จำนวน 3 เครื่อง
</p>
<p>เจ้าหน้าที่ได้แจ้งข้อหาว่าร่วมกันมีอาวุธปืนและเครื่องกระสุนไว้ในครอบครอง โดยไม่ได้รับอนุญาต ร่วมกันพาอาวุธติดตัวไปในเมือง หมู่บ้าน หรือทางสาธารณะโดยไม่ได้รับอนุญาตให้มีอาวุธปืนและไม่มีเหตุจำเป็นเร่งด่วน ตามสมควรแก่พฤติการณ์ ร่วมกันมีวิทยุโทรคมนาคมไว้ในครอบครองโดยไม่ได้รับอนุญาต
 ผู้สื่อข่าวรายงานว่าขณะตำรวจเข้าจับกุม <persName>พ.ต.ท.สันธนะ</persName> โวยวายไม่ยอมให้เจ้าหน้าที่ตรวจค้น โดยทำทีเป็นโทรศัพท์คุยกับผู้ใหญ่เสียงดัง เพื่อเจ้าหน้าที่เกรงกลัวไม่กล้าตรวจค้น  ทั้งนี้หลังตำรวจแจ้งข้อหาแล้วทาง <persName>พ.ต.ท.สันธนะ</persName> ไม่ยอมรับทราบข้อกล่าวหาที่เจ้าหน้าที่แจ้งให้ทราบ พร้อมปฏิเสธทุกข้อกล่าวหา โดยยืนยันว่าจะแจ้งความกลับเจ้าหน้าที่ตำรวจที่ไม่ให้ความเป็นธรรม อ้างว่าอาวุธปืนเป็นของตนและมีใบอนุญาตถูกต้องหมดทุกกระบอก ซึ่งจะนำมาแสดงให้เจ้าหน้าที่ตำรวจดูในวันรุ่งขึ้น แต่เจ้าหน้าที่ไม่รับฟัง ได้นำชายทั้งหมดควบคุมตัวไว้ดำเนินคดี
   </p></body>
</news>
