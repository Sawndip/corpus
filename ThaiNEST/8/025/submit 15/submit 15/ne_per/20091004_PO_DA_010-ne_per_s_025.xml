<teiHeader>
<fileDesc>
<titleStmt>
  <title>ท่าน ว.ชี้ผู้นำรัฐแก้ให้ถูกไม่ใช้เล่นทวิตเตอร์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-04 23:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=24162  </bibl>
</sourceDesc>
</fileDesc>
</teiHeader>
<news>
<headline><persName>ท่าน ว.</persName>ชี้ผู้นำรัฐแก้ให้ถูกไม่ใช้เล่นทวิตเตอร์</headline>
<lead></lead>
<neck></neck>
<body><p>วันนี้(4ต.ค.)ผู้สื่อข่าวรายงานว่า <persName>พระมหาวุฒิชัย วชิรเมธี</persName> หรือ <persName>ว.วชิรเมธี</persName> ผู้อำนวยการสถาบันวิมุตยาลัย ให้ความเห็นต่อความรุนแรงที่ยังคงมีอยู่ในสังคมไทยขณะนี้ว่า ในความเห็นของอาตมาคิดว่า ความรุนแรงที่สุดในเวลานี้ ไม่ใช่คนไทยไปตีกับคนไทยที่เขาพระวิหาร ไม่ใช่เสื้อเหลืองเสื้อแดงตีกัน ไม่ใช่เด็กกับเด็กตบตีกัน ความรุนแรงของสังคมเวลานี้คือการที่เราขาดความอดทน การที่เราเลิกการใช้เหตุผล การที่เราไม่เคารพกฎหมาย การที่เราเกลียดชังกัน เหล่านี้คือความรุนแรงที่รุนแรงยิ่งกว่าการตบตีกันที่เขาพระวิหาร การโดดถีบกันในรัฐสภา รุนแรงยิ่งกว่าคลิปนักเรียนตบตีกัน ยิ่งกว่าเสื้อแดงเสื้อเหลืองตีกัน เพราะความรุนแรงที่อาตมาพูดมาทั้งหมดนี้เป็นความรุนแรงระดับปรากฏการณ์ แต่ความรุนแรงระดับรากเหง้าคือ การที่เรายังไม่สามารถสถาปนาให้สังคมไทยเป็นสังคมนิติรัฐได้  ถ้าเราทำสิ่งนี้ไม่สำเร็จ ประชาธิปไตยก็ไม่มีหลักประกัน  ตราบใดที่กฎหมายยังไม่ศักดิ์สิทธิ์  ความรุนแรงระดับรากเหง้ายังคงอยู่ </p>
<p>“ตราบใดที่คนไทยยังมัวแต่สะเดาะเคราะห์ ไม่รู้จักคิดเชิงวิเคราะห์ ตราบนั้นความรุนแรงยังคงอยู่ เพราะเรายังไม่ใช้อารมณ์มากกว่าเหตุผล  อย่าไปคิดว่าสะเดาะเคราะห์ต่อชะตาไม่เกี่ยวอะไรกับสังคมไทย  จริงๆ เกี่ยวมาก การที่มีผู้วิเศษมากๆ  สะท้อนให้เห็นว่าสังคมนี้กำลังขาดปัญญาขั้นรุนแรง ภาวะทุพพลภาพทางปัญญากำลังระบาดในสังคมไทย การที่เราจงเกลียดจงชังกัน ถ้าปล่อยให้ฝังรากลึก ในอนาคตคนไทยจะลุกขึ้นมาฆ่ากันเองโดยที่ไม่รู้สึกผิดเหมือนในรวันดา เหมือนในเยอรมนี” <persName>พระมหาวุฒิชัย</persName> กล่าวและว่า ประเทศไทยมีความเป็นไปได้เช่นกันที่จะเกิดสงครามกลางเมือง  ถ้าเรายังถูกปลุกปั่นเหมือนจิ้งหรีด ถูกเด็ดหนวด แล้วปล่อยให้กัดกันเอง ความไม่อดทน ความไม่ใช้เหตุผล ไม่เคารพกฎหมาย  เหล่านี้คือความรุนแรงระดับรากเหง้า ฉะนั้น เราจะต้องมาพิจารณาความรุนแรงระดับรากเหง้ามากกว่าระดับปรากฏการณ์ </p>
<p><persName>พระมหาวุฒิชัย</persName> กล่าวด้วยว่า การเป็นผู้นำรัฐบาลต้องมีวุฒิภาวะผู้นำให้มาก อย่าไปแก้ปัญหาการเมือง แก้ปัญหาประเทศซึ่งสั่งสมหมักหมมมา 20-30 ปี ด้วยการแก้ในระดับการตลาด ต้องลงลึกไปถึงรากเหง้าของปัญหา ต้องลงมาพิจารณาว่าทำไมความเหลื่อมล้ำทางรายได้จึงยังคงอยู่  ทำไมกฎหมายจึงยังไม่ศักดิ์สิทธิ์ ทำไมการละเมิดสิทธิพลเมืองจึงมีมากขึ้น ทำไมความเกลียดชังจึงแพร่หลายกลายเป็นโรคระบาด ผู้นำของประเทศต้องตั้งคำถามแบบนี้ ไม่ใช่มีปัญหาสะเดาะเคราะห์ ไม่ใช่มีปัญหาจัดงานอีเวนท์ ไม่ใช่มีปัญหาสร้างภาพ ไม่ใช่มีปัญหาไปเล่นทวิตเตอร์ </p>
<p>“อาตมาคิดว่าเมืองไทยถอยหลังไปมากกว่าเดิมด้วยซ้ำไป เพราะเรายังคลุกกับปัญหาเดิมๆ ของเรา การแก้ปัญหาของชาติบ้านเมือง ก็ไปเน้นแต่งานอีเวนท์ คอรัปชั่นก็ดี ความจงเกลียดจงชัง ความแตกสามัคคีก็ดี เหล่านี้แก้ด้วยงานอีเวนท์ไม่ได้  รัฐบาลต้องมองปัญหาให้ลึกมากกว่านี้ อย่าไปเชื่อนักการตลาดมากเกินไป ที่ผ่านมาเราแก้ปัญหาด้วยการใช้นักการตลาด  แล้วสังคมทำอะไร ก็เล่นทวิตเตอร์กัน ทำยังกับเด็กๆ” <persName>ว.วชิระเมธี</persName> กล่าว.  </p></body>
</news>
