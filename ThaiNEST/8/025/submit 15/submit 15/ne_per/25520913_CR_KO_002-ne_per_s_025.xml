<teiHeader>
<fileDesc>
<titleStmt>
  <title>บุกคอนโดหรูกลางกรุงล่าเอเยนต์ค้ายารายใหญ่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-13 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090913/28259/%e0%b8%9a%e0%b8%b8%e0%b8%81%e0%b8%84%e0%b8%ad%e0%b8%99%e0%b9%82%e0%b8%94%e0%b8%ab%e0%b8%a3%e0%b8%b9%e0%b8%81%e0%b8%a5%e0%b8%b2%e0%b8%87%e0%b8%81%e0%b8%a3%e0%b8%b8%e0%b8%87%e0%b8%a5%e0%b9%88%e0%b8%b2%e0%b9%80%e0%b8%ad%e0%b9%80%e0%b8%a2%e0%b8%99%e0%b8%95%e0%b9%8c%e0%b8%84%e0%b9%89%e0%b8%b2%e0%b8%a2%e0%b8%b2%e0%b8%a3%e0%b8%b2%e0%b8%a2%e0%b9%83%e0%b8%ab%e0%b8%8d%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>บุกคอนโดหรูกลางกรุงล่าเอเยนต์ค้ายารายใหญ่</headline>
<lead>ป.ป.ส.บุกคอนโดหรูกลางกรุง ล่าเอเยนต์ค้ายารายใหญ่ เจ้าตัวโดดชั้น 4 หนีกระแทกพื้นเจ็บสาหัส ยึดยาไอซ์ 8 กก. ยาอี-ยาเคหลายพันเม็ด อายัดทรัพย์กว่า 100 ล้าน เผยเครือข่ายใหญ่เล็งจับเพิ่มอีกเพียบ</lead>
<neck></neck>
<body><p>เหตุเจ้าหน้าที่บุกจับกุมเอเย่นต์ค้ายาเสพติดรายใหญ่ที่คอนโดมิเนียมหรูกลางกรุงรายนี้ เปิดเผยเมื่อวันที่ 12 กันยายน <persName>นายชาติชาย สุทธิกลม</persName> เลขาธิการสำนักงานคณะกรรมการป้องกันและปราบปรามยาเสพติด (ป.ป.ส.) เปิดเผยว่า เมื่อเวลา 13.00 น. <persName>นายธารงค์ ลิ้มชัยกิจ</persName> ผู้อำนวยการส่วนปราบปราม ป.ป.ส. นำกำลังเจ้าหน้าที่ ป.ป.ส. สนธิกำลังกับเจ้าหน้าที่กองทัพเรือ เข้าจับกุม<persName>นายเกษมศักดิ์</persName> หรือ<persName>หมัด พันธุ์ศรี</persName> ผู้ต้องหาตามหมายจับศาลจังหวัดเชียงราย ที่ห้องพักชั้น 4 คอนโดมิเนียมลุมพินีเพลส ตั้งอยู่ใกล้ปากซอยนราธิวาส 30 แขวงช่องนนทรี เขตยานนาวา กรุงเทพมหานคร
 ขณะที่เจ้าหน้าที่บุกเข้าไป<persName>นายเกษมศักดิ์</persName>ซึ่งนอนพักอยู่ในห้อง เห็นเจ้าหน้าที่ได้พยายามหลบหนีการจับกุม และกระโดดจากด้านหลังห้องพักชั้น 4 ตกลงมาด้านล่างจนได้รับบาดเจ็บสาหัส เจ้าหน้าที่จึงรีบนำส่งโรงพยาบาลตำรวจและอายัดตัวไว้
</p>
<p>จากการตรวจค้นภายในห้องพบยาเสพติดให้โทษประเภท 1 (ยาไอซ์) บรรจุในถุงพลาสติกหลายมัด น้ำหนักรวม 8 กิโลกรัม นอกจากนี้เจ้าหน้าที่ยังพบยาอี 200 เม็ด ยาเคอิริมิน 5 จำนวนหลายพันเม็ด เงินสด 3 ล้านบาท เจ้าหน้าที่จึงยึดไว้เป็นหลักฐาน พร้อมกับอีกรถยนต์ 3 คัน
 <persName>นายชาติชาย</persName> กล่าวว่า เจ้าหน้าที่ ป.ป.ส. ติดตามจับกุม<persName>นายเกษมศักดิ์</persName>มานานแล้ว เนื่องจากเป็นเอเย่นต์ค้ายาเสพติดรายใหญ่ในพื้นที่กรุงเทพฯ โดยจะไปรับยาเสพติดมาจากทางภาคเหนือ และจะนำยามาพักไว้ที่ห้องพักซึ่งเป็นคอนโดหรูย่านบางโพงพาง ก่อนจะปล่อยให้แก่ผู้ค้ารายย่อย และกลุ่มนักเที่ยวกลางคืน ซึ่ง<persName>นายเกษมศักดิ์</persName>ได้ถูกศาลจังหวัดเชียงรายออกหมายจับในข้อหามียาเสพติดไว้ในครอบครองเพื่อจำหน่ายโดยผิดกฎหมาย
</p>
<p>“หลังจากจับกุม<persName>นายเกษมศักดิ์</persName>ได้จะขยายผลต่อ เพราะเชื่อว่า<persName>นายเกษมศักดิ์</persName>น่าจะมีเครือข่ายเชื่อมโยงอีก และเป็นเครือข่ายที่ใหญ่ ถือว่าการจับกุมครั้งนี้เป็นการจับกุมนักค้ายารายสำคัญ ขณะเดียวกันเจ้าหน้าที่ได้ตรวจค้นยึดทรัพย์ของ<persName>นายเกษมศักดิ์</persName>เพิ่มเติมอีกเป็นบ้านพักอีก 2 หลัง รถยนต์อีก 3 คัน และทรัพย์สินอื่นๆ อีกจำนวนมาก” <persName>นายชาติชาย</persName>กล่าว
 รายงานข่าวแจ้งว่าจากรายการของกลางที่เจ้าหน้าที่ตรวจยึดทั้งยาเสพติด เงินสด 3 ล้านบาท รถยนต์ 3 คัน จะมีการยึดรถเพิ่มอีกอย่างน้อย 3 คัน และยังมีทรัพย์สินอื่นๆ อีกจำนวนมาก รวมมูลค่าแล้วน่าจะไม่ต่ำกว่า 100 ล้านบาท
ล่าสุดเวลา 11.00 น.วันที่ 13 กันยายน เจ้าหน้าที่ป.ป.ส.จะร่วมกับกองทัพเรือจัด แถลงข่าวผลการจับกุมยึดทรัพย์ของ <persName>นายเกษมศักดิ์</persName> ที่สำนักงาน ป.ป.ส. ถ.ดินแดง กทม.โดยของกลางที่ตรวจยึดได้ในครั้งนี้ประกอบด้วย ยาไอซ์ น้ำหนักรวม 6 ก.ก. ยาเค 1,900 กรัม ยาอี 10,600 เม็ด และตรวจยึดทรัพย์สินอื่นได้อีกกว่า 60 รายการ เช่น เงินสด 3.87 ล้านบาท และ รถกระบะ 8  คัน
</p></body>
</news>
