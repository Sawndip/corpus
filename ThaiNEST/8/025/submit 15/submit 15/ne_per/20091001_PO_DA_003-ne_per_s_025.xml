<teiHeader>
<fileDesc>
<titleStmt>
  <title>สธ.ส่งยาช่วยผู้ประสบภัย“กิสนา”ที่ฟิลิปปินส์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23482  </bibl>
</sourceDesc>
</fileDesc>
</teiHeader>
<news>
<headline>สธ.ส่งยาช่วยผู้ประสบภัย“กิสนา”ที่ฟิลิปปินส์</headline>
<lead>ระบุเตรียมความพร้อมหน่วยแพทย์ฉุกเฉิน หากเกิดวิกฤตด้านอุทกภัยในประเทศ</lead>
<neck></neck>
<body><p>ที่กระทรวงสาธารณสุข เมื่อวันนี้ (30 ก.ย.) <persName>นายวิทยา  แก้วภราดัย</persName>  รมว.สาธารณสุข กล่าวถึงการเตรียมพร้อมรับสถานการณ์น้ำท่วมจากพายุดีเปรสชั่นกิสนา ว่า ขณะนี้พายุกิสนาได้เข้ามาถึงประเทศไทยแล้ว ในวันนี้ ได้มอบหมายให้ <persName>นพ.ไพจิตร์  วราชิต</persName> ว่าที่ปลัดกระทรวงสาธารณสุข สั่งการสำนักงานสาธารณสุขจังหวัด (สสจ.) ทั่วประเทศ เตรียมความพร้อมดูแลประชาชนที่ได้รับผลกระทบจากอุทกภัย และให้สถาบันการแพทย์ฉุกเฉินแห่งชาติ เตรียมความพร้อมหน่วยแพทย์ฉุกเฉิน หากเกิดวิกฤตด้านอุทกภัยในหลายพื้นที่ ให้ตั้งศูนย์ปฏิบัติการฉุกเฉินที่กระทรวงสาธารณสุข เพื่อประสานการแก้ไขปัญหาและให้ความช่วยเหลือทุกพื้นที่อย่างทันท่วงที นอกจากนี้ ได้ให้องค์การเภสัชกรรม (อภ.)  จัดเตรียมยาสามัญประจำบ้านไว้ 1 ล้านชุด รองรับโรคที่มากับน้ำท่วม เช่น น้ำกัดเท้า ตาแดง อุจาระร่วง พร้อมจัดส่งให้แก่สำนักงานสาธารณสุขจังหวัดที่ร้องขอทันที</p>
<p><persName>นายวิทยา</persName> กล่าวต่อว่า สำหรับการให้ความช่วยเหลือประเทศฟิลิปปินส์ที่ได้รับความเสียหายอย่างรุนแรง มีประชาชนได้รับผลกระทบและเสียชีวิตเป็นจำนวนมาก จากการประชุม ครม.เมื่อวันที่ 29 ก.ย. ที่ผ่านมามีมติว่า ไทยจะให้ความช่วยเหลือประเทศฟิลิปปินส์ โดยนายกรัฐมนตรีได้มอบหมายให้กระทรวงสาธารณสุข ดูแลให้ความช่วยเหลือด้านเวชภัณฑ์ ในวันนี้ได้สั่งการให้ อภ.เตรียมยาสามัญประจำบ้าน 1 แสนชุด ก่อนประสานงานกับกระทรวงการต่างประเทศ เรื่องการจัดส่งยา เวชภัณฑ์การแพทย์ต่างๆ รวมทั้งติดตามว่าประเทศฟิลิปปินส์ต้องการการสนับสนุนเวชภัณฑ์ใดเพิ่มเติม เพื่อประสานงาน อภ.ในการส่งความช่วยเหลือให้ต่อไป  </p>
<p>ด้าน <persName>นพ.ชาตรี  เจริญชีวะกุล</persName> เลขาธิการสถาบันการแพทย์ฉุกเฉินแห่งชาติ  กล่าวว่า ได้สั่งการให้ศูนย์สั่งการทุกจังหวัดเตรียมความพร้อม และติดตามสถานการณ์อย่างใกล้ชิด ตลอด 24 ชั่วโมง พร้อมแจ้งเตือนภัยประชาชนเป็นระยะๆ โดยเฉพาะพื้นที่เสี่ยงภัยตามประกาศกรมอุตุนิยมวิทยา ล่าสุดได้รับรายงานพื้นที่ที่กำลังประสบอุทกภัยมี 5 จังหวัด ได้แก่ อุบลราชธานี ทั้ง 25 อำเภอ มุกดาหาร สุรินทร์ นครราชสีมา และบุรีรัมย์ ยังไม่มีรายงานผู้บาดเจ็บหรือเสียชีวิต.</p></body>
</news>
