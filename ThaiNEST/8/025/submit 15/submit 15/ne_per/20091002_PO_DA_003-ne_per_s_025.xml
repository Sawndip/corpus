<teiHeader>
<fileDesc>
<titleStmt>
  <title>โปลิศจับ ตร.เก๊ไถเงินคนใช้ถนน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-02 07:32:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23711  </bibl>
</sourceDesc>
</fileDesc>
</teiHeader>
<news>
<headline>โปลิศจับ ตร.เก๊ไถเงินคนใช้ถนน</headline>
<lead></lead>
<neck></neck>
<body><p>เมื่อเวลา 00.30 น. วันที่ 1 ต.ค. <persName>พ.ต.ท.สมฤกษ์ ค้ำชู</persName> รอง ผกก.ป สภ.แปลงยาว จ.ฉะเชิงเทรา รับแจ้งจากนายสถิตย์ หมื่นเดช ผู้ใหญ่บ้าน หมู่ 2 ต.วังเย็น อ.แปลงยาว ขอให้ตรวจสอบชายแต่งเครื่องแบบตำรวจจราจร ซึ่งกำลังยืนรีดไถเงินจากผู้ใช้เส้นทางบริเวณทางแยกเข้าวัดกะจะ หมู่ 2 ถนนสายกบินทร์บุรี-สัตหีบ ต.วังเย็น จึงไปพบชายคนดังกล่าวยืนอยู่ข้างรถกระบะ สีบรอนซ์ ทะเบียน ตจ-8101 กรุงเทพมหานคร เมื่อสอบถามอ้างว่าชื่อ <persName>จ.ส.ต.อลงกรณ์ ทรัพย์ศิริยากรณ์</persName> อยู่ สภ.เมืองชลบุรี แต่เมื่อขอดูบัตรประจำตัวกลับบอกว่าลืม เมื่อตรวจสอบกลับไปที่ สภ.เมืองชลบุรี กลับพบว่าไม่มีชื่อที่กล่าวอ้าง จึงควบคุมตัวไปสอบสวนที่โรงพัก    </p>
<p>จากการสอบสวนชายคนดังกล่าว ให้การรับสารภาพว่า ชื่อ <persName>นายอลงกรณ์ ทรัพย์ศิริยากรณ์</persName> อายุ 38 ปี ภูมิลำเนาอยู่ใน จ.ชลบุรี ไม่ได้เป็นตำรวจจริง ยึดอาชีพประมูลงานรับซื้อของเก่าเลี้ยงตัว แต่เพราะความชอบใฝ่ฝันมาตั้งแต่เด็กว่าอยากเป็นตำรวจ เคยไปสอบแต่ก็เข้าไม่ได้ เมื่อโตขึ้นมักอ้างกับคนอื่นรวมทั้งผู้หญิงตามสถานบันเทิงว่าเป็นตำรวจ ซึ่งก็มีคนหลงเชื่อ จึงไปซื้อเครื่องแบบตำรวจมาใส่ไว้โชว์สาวเท่านั้น แต่เจ้าหน้าที่ไม่เชื่อเนื่องจากเคยได้รับแจ้งว่ามีตำรวจลักษณะตรงกับ<persName>นายอลงกรณ์</persName> รีดไถเป็นประจำ เบื้องต้นแจ้งข้อหาแต่งกายเครื่องแบบตำรวจโดยไม่มีสิทธิเพื่อกระทำความผิดอาญา นำตัวดำเนินคดีต่อไป.
</p></body>
</news>
