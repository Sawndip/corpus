<teiHeader>
<fileDesc>
<titleStmt>
  <title>รองหัวหน้าพรรคเพื่อไทยระบุ การแก้ไขปัญหาเศรษฐกิจจะต้องเริ่มจากประชาชนโดยตรง  </title>
  <author>นพศักดิ์ กุลสุจริต  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210030036&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>รองหัวหน้าพรรคเพื่อไทยระบุ การแก้ไขปัญหาเศรษฐกิจจะต้องเริ่มจากประชาชนโดยตรง</headline>
<lead></lead>
<neck></neck>
<body><p>รองหัวหน้าพรรคเพื่อไทย ระบุ การแก้ไขปัญหาเศรษฐกิจจะต้องเริ่มจากประชาชนโดยตรง <persName>นายปานปรีย์ พหิทธานุกร</persName> รองหัวหน้าพรรคเพื่อไทยกล่าวในการสัมมนาพรรคเพื่อไทยที่จังหวัดขอนแก่น ถึงปัญหาที่พบจากการลงพื้นที่พบปะประชาชน ว่า ปัญหาใหญ่ของประเทศคือเรื่องเศรษฐกิจ ซึ่งมี สองระดับคือ ปัญหาระดับประเทศที่กำลังประสบจากการบริหารงานของรัฐบาล และปัญหาหนี้สินครัวเรือนของประชาชน โดยเฉพาะภาคตะวันออกเฉียงเหนือ ถือเป็นภาคที่มีความสำคัญ แต่สัดส่วนความยากจนสูงกว่าภาคอื่น แม้หลายรัฐบาลจะมีนโยบายในการแก้ไขปัญหา ซึ่งที่ผ่านมามีแต่การเสนอนโยบายไม่มีการปฏิบัติ จึงไม่เกิดผล ทั้งนี้เห็นว่าควรจะเริ่มต้นจากภาคประชาชนให้มีส่วนร่วมโดยตรง <persName>นายปานปรีย์</persName> กล่าวอีกว่า จากการลงพื้นที่จังหวัดอุดรธานี และ ขอนแก่น พบว่าปัญหาที่ประชาชนประสบคือ ราคาสินค้าเกษตร โดยเฉพาะเรื่องข้าว มันสำปะหลัง อ้อย และยางพารา ซึ่งมีต้นทุนการผลิตสูงจากราคาปุ๋ย น้ำมันแพง ต้องการให้ภาครัฐช่วยเหลือดูแลในการลดต้นทุนการผลิต ให้ความรู้ทักษะในการผลิต มีการลงทะเบียนเกษตรกร และการเข้าถึงแหล่งเงินทุน เพื่อให้มีศักยภาพในการแข่งขันกับภูมิภาคอื่นๆได้ นอกจากนี้ต้องการให้ภาครัฐดูแลความปลอดภัยในชีวิต และทรัพย์สิน รวมถึงดูแลเรื่องปัญหาหนี้สินทั้งในและนอกระบบ </p></body>
</news>
