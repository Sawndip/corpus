<teiHeader>
<fileDesc>
<titleStmt>
  <title>กกต.ขู่แจกใบแดงผู้สมัครนายกฯเชียงใหม่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-10-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20091003/31074  </bibl>
</sourceDesc>
</fileDesc>
</teiHeader>
<news>
<headline>กกต.ขู่แจกใบแดงผู้สมัครนายกฯเชียงใหม่</headline>
<lead>"<persName>ประพันธ์</persName>" ตรวจเลือกตั้งนายกเทศมนตรีนครเชียงใหม่ ขู่แจกเร็วใบแดงผู้สมัครหากพบความผิด ห่วงฝนตกทำยอดผู้ใช้สิทธิ์ไม่เข้าเป้า ด้าน ผอ.กต.เชียงใหม่ รับซื้อเสียงดุ หัวคะแนนปูพรมจ่ายเงินต่อเนื่อง เผยจ่ายหัวละ 500 บาท เชื่อหลังประกาศผลร้องทุจริตอื้อ</lead>
<neck></neck>
<body><p>การเตรียมการเลือกตั้งนายกเทศมนตรีนครเชียงใหม่ ที่จะมีขึ้นในวันอาทิตย์ที่ 4 ตุลาคมนั้น ล่าสุดคณะกรรมการการเลือกตั้ง (กกต.) ได้เดินทางไปตรวจความพร้อม พบว่า ในภาพรวมเรียบร้อยดี โดยเมื่อวันที่ 3 ตุลาคม <persName>นายประพันธ์ นัยโกวิท</persName> กรรมการการเลือกตั้ง กล่าวภายหลังตรวจการส่งมอบหีบเลือกตั้งและอุปกรณ์อื่นๆ ว่า เรียบร้อยดี ทั้งในเรื่องอุปกรณ์ และความเข้าใจของกรรมการการเลือกตั้งประจำหน่วย แต่ที่น่าห่วงคือ สภาพอากาศที่มีฝนตก จนอาจทำให้เกิดความไม่สะดวกในการเดินทางไปใช้สิทธิ์ โดยได้กำชับให้หน่วยเลือกตั้งที่อยู่กลางแจ้งติดตั้งเต็นท์ หรือย้ายไปใช้สถานที่ในอาคาร</p>
<p>ส่วนปัญหาการซื้อเสียงนั้น <persName>นายประพันธ์</persName> กล่าวว่า กกต.เชียงใหม่ มีชุดป้องปรามและสืบสวน ที่ออกทำงานอยู่แล้ว ซึ่งการจับกุมหัวคะแนนของผู้สมัครรายหนึ่งพร้อมของกลางเงินสด และโพยรายชื่อ ก็เป็นส่วนหนึ่งในการประสานงานของ กกต.เชียงใหม่ และ ตำรวจ โดยมั่นใจว่าจะควบคุมการซื้อเสียงได้
</p>
<p> สำหรับเรื่องร้องเรียนการกระทำผิดกฎหมายเลือกตั้งขณะนี้ยังไม่มี แต่หากมีเข้ามาก็จะพิจารณาโดยเร็ว ตามอำนาจของ กกต. ในการให้ใบเหลือง ใบแดงภายใน 30 วันหลังวันเลือกตั้ง อย่างไรก็ดี ฝากไปถึงผู้สมัครว่าอย่าทำผิดกฎหมายเลือกตั้ง เพราะหากตรวจพบอาจถูกใบแดง ใบเหลือง เสียเวลาประชาชน และงบประมาณที่ต้องใช้ในการจัดเลือกตั้งใหม่
</p>
<p><persName>นายประพันธ์</persName> กล่าวว่า จังหวัดเชียงใหม่เป็นเมืองใหญ่ที่มีชื่อเสียงติดอันดับโลก ขณะที่นายกเทศมนตรีนครเชียงใหม่ ยังเป็นตำแหน่งสำคัญ เพราะมีความใกล้ชิดกับประชาชน จึงขอให้ชาวเชียงใหม่ช่วยกันไปเลือกคนดีมีความสามารถเข้ามาพัฒนาเมืองเชียงใหม่ให้เป็นเมืองน่าอยู่ และมีศักยภาพในทุกด้าน </p>
<p>ด้าน<persName>นายพงษ์พันธ์ ริ้วทองทวี</persName> ผู้อำนวยการการเลือกตั้งประจำจังหวัดเชียงใหม่ เปิดเผยว่า จากการตรวจสอบพบการซื้อเสียงหลายราย โดยหัวคะแนนของผู้สมัครต่างปูพรมแจกเงินหาเสียงกันมาอย่างต่อเนื่อง เกิดคืนหมาหอนมาหลายคืนแล้ว และในคืนวันที่ 3 ตุลาคม ซึ่งเป็นคืนสุดท้ายก่อนการเลือกตั้งในวันที่ 4 ตุลาคม คาดว่าจะมีการซื้อเสียงแจกเงินมากยิ่งขึ้น
</p>
<p> อย่างไรก็ตาม เจ้าหน้าที่ตำรวจ และชุดสายสืบของ กกต.เชียงใหม่ ได้ติดตามสถานการณ์อย่างใกล้ชิด ซึ่งเมื่อวันที่ 2 ตุลาคม ก็สามารถจับกุมและแจ้งข้อกล่าวหาหัวคะแนนได้จำนวน 1 ราย สำหรับการเลือกตั้งครั้งนี้ ยอมรับว่าดุเดือดกว่าครั้งที่ผ่านมา โดยเฉพาะเรื่องการทุจริตเลือกตั้ง ซื้อสิทธิ์ขายเสียง จนมีกระแสข่าวว่าจ่ายให้ชาวบ้านหัวละ 500 บาท และยังมีการโจมตีผ่านทางใบปลิวถึงการครองเมืองของกลุ่มคนกลุ่มหนึ่งอีกด้วย
</p>
<p> <persName>นายพงษ์พันธ์</persName> กล่าวว่า แม้การแข่งขันจะดุเดือด แต่คงเป็นการโจมตีกันทางเทคนิค การแจกใบปลิว แต่คงไม่ถึงขั้นใช้ความรุนแรง ยังเป็นการแข่งขันภายใต้กรอบกติกาอยู่บ้าง และเชื่อว่าภายหลังการประกาศผลการเลือกตั้งแล้ว จะมีการร้องเรียนเป็นอย่างมากแน่นอน</p>
<p><persName>นายพงษ์พันธ์</persName> กล่าวอีกว่า การเลือกตั้งในครั้งนี้คาดว่าจะมีผู้มาใช้สิทธิ์เลือกตั้ง 60% จากจำนวนผู้มีสิทธิ์เลือกตั้ง 106,000 คน เนื่องจากนักศึกษาที่มีสิทธิ์เลือกตั้งจำนวนกว่า 1-2 หมื่นคน ปิดเทอมแยกย้ายกลับภูมิลำเนา ประกอบกับสภาพอากาศที่คาดว่าจะมีฝนตกต่อเนื่องตลอดทั้งวัน จึงทำให้คาดการณ์ผู้มาใช้สิทธิ์เลือกตั้งค่อนข้างน้อย ทั้งนี้ ในส่วนของการนับคะแนนคาดว่าจะแล้วเสร็จภายในเวลา 24.00 น.</p></body>
</news>
