<teiHeader>
<fileDesc>
<titleStmt>
  <title>นายกฯ ระบุ ประชุม ครม.อังคารนี้ จะประเมินความเสียหายเพื่อจัดสรรงบช่วยประชาชนที่เดือดร้อนจากน้ำท่วม  </title>
  <author>อรจินดา บุรสมบูรณ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210040029&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ระบุ ประชุม ครม.อังคารนี้ จะประเมินความเสียหายเพื่อจัดสรรงบช่วยประชาชนที่เดือดร้อนจากน้ำท่วม</headline>
<lead></lead>
<neck></neck>
<body><p>นายกรัฐมนตรี สั่งการหน่วยงานทุกภาคส่วนติดตามสถานการณ์น้ำท่วมอย่างใกล้ชิด พร้อมระบุ ในการประชุมคณะรัฐมนตรีวันอังคารนี้ จะประเมินความเสียหายเพื่อจัดสรรงบประมาณบรรเทาความเดือดร้อนให้แก่ประชาชน <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการเชื่อมั่นประเทศไทยกับ<persName>นายกฯ อภิสิทธิ์</persName> ว่า จากการที่ประเทศไทยต้องเผชิญกับภัยธรรมชาติจากอิทธิพลของพายุไต้ฝุ่นกิสนา ซึ่งได้พัดผ่านเข้ามาก่อให้เกิดความเสียหายในหลายพื้นที่ของประเทศ ในการประชุมคณะรัฐมนตรีเมื่อวันอังคารที่ผ่านมาจึงได้กำชับให้ทุกหน่วยงาน โดยเฉพาะอย่างยิ่งหน่วยงานที่เกี่ยวข้องทั้งในส่วนกลาง และส่วนภูมิภาค อาทิ กระทรวงเกษตรและสหกรณ์ กระทรวงสาธารณสุข รวมถึงจังหวัดต่างๆ ดำเนินการซักซ้อมความเข้าใจการป้องกันภัย ขณะเดียวกันได้มอบให้กรมป้องกันและบรรเทาสาธารณภัย รายงานสถานการณ์ทุก 1 ชั่วโมง ทั้งสภาพอากาศ ข้อมูลน้ำฝน ปริมาณน้ำในอ่างเก็บน้ำ ตลอดจนการช่วยเหลือของหน่วยงานราชการต่างๆ ทั้งนี้อยากให้ประชาชนติดตามสถานการณ์ และการพยากรณ์อากาศของกรมอุตุนิยมวิทยาอย่างใกล้ชิด โดยเฉพาะผู้ที่จะเดินทางไปประเทศฟิลิปปินส์ ไต้หวัน จะต้องตรวจสอบสภาพอากาศก่อนออกเดินทาง นายกรัฐมนตรี กล่าวต่อว่า สำหรับสถานการณ์อุทกภัยในประเทศไทยขณะนี้ มีน้ำท่วมอยู่ 12 จังหวัด โดยเฉพาะภาคตะวันออกเฉียงเหนือ ที่จังหวัดศรีสะเกษ อุบลราชธานี โดยได้รับรายงานว่าปริมาณน้ำจะสูงขึ้นเรื่อยๆ ส่วนที่ภาคเหนือ ที่อำเภอแม่พริก จังหวัดลำปาง อำเภอลี้ จังหวัดลำพูน ถือว่าประสบความเสียหายมากเช่นกัน จึงได้สั่งการให้ติดตามสถานการณ์อย่างใกล้ชิด โดยในการประชุมคณะรัฐมนตรีวันอังคารนี้ จะมีการประเมินความเสียหายทั้งหมดเพื่อจัดสรรงบประมาณเพิ่มเติมเป็นการบรรเทาความเดือดร้อนของประชาชนต่อไป</p></body>
</news>
