<teiHeader>
<fileDesc>
<titleStmt>
  <title>จ่อยิงดับอบต.คนดังเมืองคอนพุ่งปมขัดแย้งการเมืองท้องถิ่น-ธุรกิจมืด  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-09-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=178703  </bibl>
</sourceDesc>
</fileDesc>
</teiHeader>
<news>
<headline>จ่อยิงดับอบต.คนดังเมืองคอนพุ่งปมขัดแย้งการเมืองท้องถิ่น-ธุรกิจมืด</headline>
<lead></lead>
<neck></neck>
<body><p>เหตุคนร้ายบุกยิง อบต.คนดังเมืองคอนอย่างอุกอาจครั้งนี้ เปิดเผยขึ้นเมื่อเวลา 9.30 น.วันที่ 13 กันยายน โดยตำรวจ สภ.ท่าศาลา จ.นครศรีธรรมราช เข้าตรวจสอบศพผู้เสียชีวิตภายในสวนมะพร้าว หมู่ 3 ต.กลาย อ.ท่าศาลา ทราบชื่อต่อมาคือ <persName>นายศุภวิทย์ ทามาศ</persName> อายุ 50 ปี สมาชิก อบต.กลาย หรือที่ชาวบ้านในพื้นที่รู้จักกันในนาม "<persName>บังหยาบ</persName>" ผู้กว้างขวางใน จ.นครศรีธรรมราช สภาพถูกยิงด้วยปืนขนาด .357 ที่แผ่นหลังและหัวไหล่ รวม 3 นัด เสียชีวิตมาแล้วไม่ต่ำกว่า 10 ชั่วโมง ใกล้กันพบรถจักรยานยนต์ สีน้ำเงิน-ดำ ไม่ติดป้ายทะเบียน จึงเก็บไว้เป็นหลักฐาน</p>
<p>สอบสวนทราบว่า ก่อนหน้านี้ผู้เสียชีวิตได้ไปร่วมงานเลี้ยงวันเกิดอดีต สส.นครศรีธรรมราช คนหนึ่ง จากนั้นได้แวะไปนำรถจักรยานยนต์ที่จอดไว้ที่ทำการ อบต.กลาย คาดว่าระหว่างนั้นคนร้ายน่าจะสะกดรอยตามมา ก่อนจะฉวยโอกาสลงมือสังหารผู้เสียชีวิตก่อนจะหลบหนีไป</p>
<p>ทั้งนี้ จากการตรวจสอบประวัติผู้เสียชีวิตพบว่ามีความเชื่อมโยงกับซุ้มมือปืนใน จ.สงขลา ต่อมาได้ผันตัวมาเป็นนักการเมืองท้องถิ่นได้รับเลือกตั้ง 3 สมัยติดต่อกัน แต่ยังคงมีขาใหญ่แวะเวียนไปมาหาสู่ตลอดเวลา ซึ่งตำรวจตั้งประเด็นการสังหารในเบื้องต้นว่าน่าจะมาจากเรื่องความขัดแย้งการเมืองท้องถิ่นหรือความขัดแย้งธุรกิจที่ผู้เสียชีวิตเคยทำมาก่อนหน้านั้น แต่ก็ยังไม่ตัดทิ้งประเด็นอื่น ๆ ออกไปเนื่องจากยังไม่สามารถหาประจักษ์พยานได้ และคงต้องสอบสวนในเชิงลึกเพื่อคลี่คลายคดีที่เกิดขึ้น อย่างไรก็ดี กำลังตำรวจชุดสืบสวนได้ลงพื้นที่เพื่อหาเบาะแสของคนร้ายแล้ว</p></body>
</news>
