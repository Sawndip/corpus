<teiHeader>
<fileDesc>
<titleStmt>
  <title>ปลัดกห.ไม่เห็นด้วยแก้รธน.เอื้อประโยชน์นักการเมือง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-09-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090930/30628  </bibl>
</sourceDesc>
</fileDesc>
</teiHeader>
<news>
<headline>ปลัดกห.ไม่เห็นด้วยแก้รธน.เอื้อประโยชน์นักการเมือง</headline>
<lead>ปลัดกลาโหมชี้ไม่มีความจำเป็นแก้ รธน. ระบุ 6 ประเด็นแก้ไขเอื้อประโยชน์นักการเมือง แนะให้ ก.ต่างประเทศออก พ.ร.บ.แก้ข้อจำกัด ม.190</lead>
<neck></neck>
<body><p>(30 ก.ย.) <persName>พล.อ.อภิชาต เพ็ญกิตติ</persName> ปลัดกระทรวงกลาโหม กล่าวถึงประเด็นการแก้ไขรัฐธรรมนูญว่า หากทำแล้วเกิดความสมานฉันท์น่าจะทำตามนั้น แต่ต้องพิจารณาให้รอบคอบ อย่างที่รัฐบาลออกมายืนยันว่าต้องทำประชามติสอบถามประชาชน แต่ยังมีความขัดแย้งอยู่ว่าจะทำประชามติก่อนหรือแก้ไขรัฐธรรมนูญเสร็จแล้วจึงทำประชามติ เพื่อให้ประชาชนลงความเห็นว่าเห็นชอบหรือไม่ คงใช้เวลาพอสมควร ส่วนตัวไม่ว่าจะทำประชามติก่อนหรือแก้รัฐธรรมนูญก่อนก็ได้ทั้งนั้น ทั้งนี้ ส่วนตัวมองว่ารัฐธรรมนูญไม่น่าจะเป็นตัวปัญหา</p>
<p>เมื่อถามว่า ส่วนตัวมองว่าถึงเวลาแก้รัฐธรรมนูญหรือยัง <persName>พล.อ.อภิชาต</persName> กล่าวว่า ยังไม่มีความจำเป็นเท่าไหร่ เพราะใน 6 ประเด็นส่วนใหญ่มีความเกี่ยวข้องกับ ส.ส. และ ส.ว. เป็นหลัก แต่มีประเด็นเดียว คือ มาตรา 190 ที่เป็นเรื่องข้อขัดข้องในการบริหารจัดการของการดำเนินการระหว่างประเทศ ซึ่งเราในฐานะเป็นประธานอาเซียนในปัจจุบันที่มีการตกลงเจรจา เมื่อมีการลงนามข้อตกลงต้องเข้าสู่สภาฯ ซึ่งถือเป็นข้อจำกัด แต่ตนคิดว่าสามารถแก้ไขได้ โดยออกพระราชบัญญัติตามที่กำหนดไว้ในมาตรา 190 ว่า หากให้กระทรวงการต่างประเทศยกร่างเป็นพระราชบัญญัติขึ้นมารองรับในเวลา 1 ปี ตั้งแต่รัฐธรรมนูญประกาศใช้ในปี 2550 แต่ผ่านมา 2 ปีแล้วยังไม่เกิด น่าจะย้อนไปดูตรงนี้มากกว่า
</p>
<p>ผู้สื่อข่าวถามว่า ที่ผ่านมาการแก้ไขรัฐธรรมนูญเพื่อผลประโยชน์ของนักการเมืองมากกว่า <persName>พล.อ.อภิชาต</persName> กล่าวว่า แล้วแต่จะคิด แต่ในฐานะข้าราชการประจำมองว่าไม่ได้มีอะไรเกิดขึ้นกับประชาชนหรือการดำเนินงานของข้าราชการ เมื่อถามว่า รัฐมนตรีว่าการกระทรวงกลาโหมสั่งการให้กรมพระธรรมนูญไปศึกษา 6 ประเด็นแก้ไขรัฐธรรมนูญมีความคืบหน้าอย่างไร <persName>พล.อ.อภิชาต</persName> กล่าวว่า ท่านไม่ได้เร่งรัดอะไร แต่อยากให้ศึกษาผลกระทบหรือแนวทางการแก้ไขว่าเหมาะสมหรือไม่อย่างไร ซึ่งมอบให้กรมพระธรรมนูญไปศึกษาเรื่องนี้ในฐานะดูแลเรื่องกฎหมาย ซึ่งรัฐมนตรีสั่งให้นำเข้าไปชี้แจงในการประชุมสภากลาโหมเดือนตุลาคมนี้ จากการสอบถามเจ้ากรมพระธรรมนูญทราบว่าศึกษามาแล้วสามารถนำเสนอได้</p></body>
</news>
