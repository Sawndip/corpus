<teiHeader>
<fileDesc>
<titleStmt>
  <title>“วราเทพ”น้อมรับผลตัดสิน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-01 23:01:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23478  </bibl>
</sourceDesc>
</fileDesc>
</teiHeader>
<news>
<headline>“<persName>วราเทพ</persName>”น้อมรับผลตัดสิน</headline>
<lead>ยันลดเจ้ามือหวย-ช่วยเหลือเด็กยากจน  สอนรัฐบาลเร่งสานต่อ เชื่อประชาชนรออยู่</lead>
<neck></neck>
<body><p>วันนี้ (30 ก.ย.) <persName>นายวราเทพ  รัตนากร </persName> อดีต รมช.คลัง ให้สัมภาษณ์ ผู้สื่อข่าวว่า  ตนเคารพในคำตัดสินของศาลคิดว่าศาลให้ความกรุณา และพิจารณาอย่างยุติธรรม  อย่างไรก็ตามที่ผ่านมาตนพยายามทำตามหน้าที่ที่รับผิดชอบ ในการแก้ปัญหาให้กับสังคม โดยเฉพาะในเรื่องการแก้ปัญหาเจ้ามือหวยใต้ดินซึ่งที่ผ่านมาไม่มีรัฐบาลชุดใดเข้ามาแก้ปัญหานี้  แต่การที่ ครม.ชุดของตน ดำเนินการไปนั้นยอมรับว่าในเรื่องข้อกฎหมาย มองแตกต่างจากศาลที่พิจารณาในวันนี้ แต่ประโยชน์ที่เกิดขึ้นคือ เจ้ามือหวยใต้ดินลดลง และนำเงินรายได้มาช่วยเหลือด้านการศึกษาของเด็กยากจน  ดังนั้นเมื่อคำพิพากษาของศาลระบุว่า การดำเนินการในรูปแบบเดิมไม่ถูกต้องตามกฎหมาย รัฐบาลก็ต้องเร่งดำเนินการให้สามารถดำเนินการได้อย่างถูกต้อง เพื่อนำเงินนอกระบบปีละกว่าแสนล้านบาท มาใช้ให้เป็นประโยชน์</p>
<p>“ผมยอมรับกับผลการตัดสินของศาล และไม่รู้สึกเสียดายที่ได้ทำโครงการนี้ เพราะเป็นไปเพื่อประโยชน์ของเด็กยากจน ทั้งนี้ยืนยันว่าในโครงการหวยใต้ดินไม่มีการยักยอกเงิน  เพียงแต่โครงการนี้ไม่เป็นไปตามข้อกฎหมายเท่านั้นเอง และอยากให้รัฐบาลปัจจุบัน พิจารณาแก้ไข ให้สามารถดำเนินการได้ตามกฎหมาย    ที่ผ่านมาเสียดายที่ไม่มีโอกาสได้แก้ปัญหาในเรื่องนี้  ผมไม่แน่ใจว่ารัฐบาลชุดนี้จะทำโครงการนี้ต่อไปหรือไม่ เพราะมีทั้งคนที่เห็นด้วยและไม่เห็นด้วย  ถ้ารัฐบาลแคร์หรือห่วงกับคำวิพากษ์วิจารณ์ก็จะไม่ดำเนินการ ตรงนี้จะทำให้รัฐบาลชุดนี้ไม่เปลืองตัว ทั้งนี้ผมจะดีใจมากถ้าผู้มีอำนาจในรัฐบาลชุดนี้เร่งแก้ปัญหานี้โดยด่วน”<persName>นายวราเทพ</persName> กล่าว</p>
<p>เมื่อถามว่า เรื่องหวยบนดิน ยังมีความจำเป็นต่อสังคมหรือไม่ <persName>นายวราเทพ</persName> กล่าวว่า เชื่อว่า ไม่ว่าจะมีการสำรวจทำโพลล์กี่ครั้งต่อกี่ครั้ง ตนก็เชื่อว่าประชาชนจะเห็นด้วยกับโครงการนี้  นอกจากเราจะไม่ยอมรับความจริง และปล่อยให้เจ้ามือหวยใต้ดินอยู่ไป เรื่อยๆ   ส่วนโอกาสที่จะมีโครงการหวยบนดินอีกหรือไม่นั้นก็ขึ้นอยู่กับรัฐบาล ถ้ารัฐบาลมองว่าไม่ใช่ธุระ จะไม่รับผิดชอบ ก็จะไม่มีหวยบนดิน ผู้สื่อข่าวรายงานว่า  ภายหลังการให้สัมภาษณ์ ได้มีตัวแทนสมาคมคนพิการผู้ค้าสลาก  ประเทศไทย  นำโดย <persName>นายอำนวย กลิ่นอยู่</persName> เดินทางมามอบช่อดอกไม้ เป็นกำลังใจให้<persName>นายวราเทพ</persName>ด้วย.</p></body>
</news>
