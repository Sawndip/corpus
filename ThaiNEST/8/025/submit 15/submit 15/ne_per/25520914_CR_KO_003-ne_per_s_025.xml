<teiHeader>
<fileDesc>
<titleStmt>
  <title>ยันนศ.มทร.ล้านนาปี1ล้มปากฟาดพื้นเป็นอุบัติเหตุ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-09-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090914/28488/%e0%b8%a2%e0%b8%b1%e0%b8%99%e0%b8%99%e0%b8%a8.%e0%b8%a1%e0%b8%97%e0%b8%a3.%e0%b8%a5%e0%b9%89%e0%b8%b2%e0%b8%99%e0%b8%99%e0%b8%b2%e0%b8%9b%e0%b8%b51%e0%b8%a5%e0%b9%89%e0%b8%a1%e0%b8%9b%e0%b8%b2%e0%b8%81%e0%b8%9f%e0%b8%b2%e0%b8%94%e0%b8%9e%e0%b8%b7%e0%b9%89%e0%b8%99%e0%b9%80%e0%b8%9b%e0%b9%87%e0%b8%99%e0%b8%ad%e0%b8%b8%e0%b8%9a%e0%b8%b1%e0%b8%95%e0%b8%b4%e0%b9%80%e0%b8%ab%e0%b8%95%e0%b8%b8.html  </bibl>
</sourceDesc>
</fileDesc>
</teiHeader>
<news>
<headline>ยันนศ.มทร.ล้านนาปี1ล้มปากฟาดพื้นเป็นอุบัติเหตุ</headline>
<lead>มทร.ล้านนาแจง นศ.สาวปี 1 ล้มปากฟาดพื้นเป็นอุบัติเหตุ ไม่ใช่รับน้องเกินเหตุ พร้อมตั้งกรรมการสอบรุ่นพี่ เผยที่ผ่านมามหาวิทยาลัยไม่เคยละเลย วอนเด็กกลับมาเรียนตามปกติ เพื่อพูดจาปรับความเข้าใจ</lead>
<neck></neck>
<body><p>ความคืบหน้าคดี <persName>น.ส.สุทธินันท์ เทพสุวรรณ</persName> อายุ 18 ปี นักศึกษาชั้นปีที่ 1 คณะบริหารธุรกิจและศิลปศาสตร์ สาขาการท่องเที่ยว มหาวิทยาลัยเทคโนโลยีราชมงคลล้านนา ภาคพายัพ เชียงใหม่ อยู่บ้านเลขที่ 74 ถนนนันทาราม ต.หายยา อ.เมือง จ.เชียงใหม่ เข้าแจ้งความต่อตำรวจ สภ.ช้างเผือก จ.เชียงใหม่ ให้ดำเนินคดีรุ่นพี่นักศึกษา 5 คน หลังจากเรียกแถวอบรมบริเวณมหาวิทยาลัย ทำให้เป็นลมหมดสติได้รับบาดเจ็บฟันหน้าหัก และเย็บที่ริมฝีปากรวม 15 เข็ม โดย <persName>น.ส.สุทธินันท์</persName>อ้างว่า หลังจากเข้ารับรักษาตัวที่โรงพยาบาลได้กลับเข้ามาเรียนตามปกติ แต่ถูกกลุ่มรุ่นพี่กดดันมองเป็นตัวประหลาด อีกทั้งมหาวิทยาลัยไม่ได้ให้ความสนใจที่จะช่วยเหลืออย่างจริงจัง
</p>
<p> ล่าสุดเมื่อเวลา 10.00 น. วันที่ 14 กันยายน ผู้บริหารและอาจารย์มหาวิทยาลัยเทคโนโลยีราชมงคลล้านนา ภาคพายัพ เชียงใหม่ นำโดย<persName>นายสุทิน ประเสริฐสุนทร</persName> รองอธิการบดี ปฏิบัติราชการแทนอธิการบดี <persName>ผศ.พรพิมล วิกรัยพัฒน์</persName> ประธานหลักสูตรการท่องเที่ยว คณะบริหารธุรกิจและศิลปศาสตร์ และ <persName>น.ส.เนตรดาว วุฒิอิ่น</persName> อาจารย์ที่ปรึกษานักศึกษาชั้นปีที่ 1 ร่วมกันแถลงข่าวต่อสื่อมวลชนในเรื่องดังกล่าว <persName>ผศ.พรพิมล</persName> กล่าวว่า ข่าวที่ออกมาทำให้รู้สึกไม่สบายใจ เพราะเรื่องที่เกิดขึ้น เกิดจากนักศึกษาชั้นปีที่ 1 ไปเข้าค่ายคุณธรรม เมื่อแล้วเสร็จรุ่นพี่จะต้องประชุมกลุ่มเพื่อประเมินว่ามีปัญหาอะไรจะได้แก้ไข ซึ่งนักศึกษาชั้นปีที่ 2 ได้รับหน้าที่จากคณะในการไปควบคุมดูแลน้อง และทราบว่าระหว่างทำกิจกรรมเข้าค่ายคุณธรรมนั้นรุ่นน้องมีการส่งเสียงดังเจี๊ยวจ๊าว ไม่นั่งฟังพระเทศน์  ประกอบกับระหว่างที่รุ่นพี่เรียกแถวมาประชุมนั้น <persName>น.ส.สุทธินันท์</persName> นักศึกษาชั้นปีที่ 1 ไปเรียนว่ายน้ำมาก่อน ทำให้ร่างกายอ่อนเพลีย จึงเกิดล้มลงไป ระหว่างที่รุ่นพี่สั่งให้ยืน 
</p>
<p><persName>ผศ.พรพิมล</persName> กล่าวว่า วันเกิดเหตุนั้นรุ่นพี่ปี 2 ไม่มีใครที่มีรถยนต์ แต่ปี 4 มีรถยนต์จึงนำตัวส่งโรงพยาบาลเอกชน หลังจากนั้นคณะได้รวบรวมเงินที่ได้มาจากการช่วยเหลือของรุ่นพี่ รุ่นน้อง และอาจารย์รวมเป็นจำนวน 1 หมื่นบาท และนำไปมอบให้เมื่อวันจันทร์ที่ผ่านมาด้วย ทั้งนี้ยืนยันว่าเรื่องที่เกิดขึ้นเป็นเรื่องของอุบัติเหตุ ไม่ใช่เรื่องของการรับน้องที่รุนแรงแต่อย่างใด
 ขณะที่<persName>นายสุทิน</persName> กล่าวในเรื่องเดียวกันว่า เหตุที่เกิดขึ้นเป็นอุบัติเหตุ ส่วนปัญหาที่ <persName>น.ส.สุทธินันท์</persName>ติดใจว่ารุ่นพี่จะกดดันนั้น มหาวิทยาลัยขอฝากไปถึงผู้ปกครองของเด็กว่า ขอให้นักศึกษาเข้ามาเรียนเหมือนเดิม โดยเข้ามาพูดคุยปรึกษากันถึงปัญหาต่างๆ ที่เกิดขึ้น ส่วนของรุ่นพี่ 5 คนที่ถูกแจ้งความดำเนินคดีนั้น มหาวิทยาลัยจะต้องทำตามขั้นตอน โดยจะตั้งคณะกรรมการสอบสวนหาข้อเท็จจริง ยืนยันว่าจะให้ความเป็นธรรมต่อทั้งสองฝ่าย แต่เรื่องที่เกิดขึ้นเกิดจากนักศึกษาเป็นลมไปเองซึ่งมองว่าเป็นเหตุสุดวิสัย
</p></body>
</news>
