<teiHeader>
<fileDesc>
<titleStmt>
  <title>นายกฯถกวิป3ฝ่ายศุกร์นี้ มอบกฤษฎีกาดูประชามติ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/01/news_29563952.php?news_id=29563952 ]]>  </bibl>
</sourceDesc>
</fileDesc>
</teiHeader>
<news>
<headline>นายกฯถกวิป3ฝ่ายศุกร์นี้ มอบกฤษฎีกาดูประชามติ</headline>
<lead>นายกรัฐมนตรี เผยนัดคุยวิป 3 ฝ่ายในการแก้ไขรัฐธรรมนูญศุกร์นี้ ระบุสั่งกฤษฎีกาเช็คกฎหมายประชามติว่าต้องแก้รัฐธรรมนูญ 291 หรือไม่ ชี้ช่องรัฐบาลอาจจะอาศัยรัฐธรรมนูญในมาตราว่าด้วยประชามติ ด้านกลุ่ม 40 ส.ว.เผยโพลล์ ป.ป.ช.อยากมีส่วนร่วมแก้รัฐธรรมนูญ</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ถึงความคืบหน้าในการนัดคุยวิป 3 ฝ่ายในการแก้ไขรัฐธรรมนูญ ว่า <persName>นายชินวรณ์ บุญยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) บอกกับเขาว่าได้นัดวิปอีก 2 ฝ่ายในวันที่ 1 ต.ค.นี้ ตอนกลางวัน และจะนัดพบเขาอีกครั้งอาจจะเป็นวันศุกร์นี้หรือสัปดาห์หน้า สำหรับจะเป็นวันไหนก็ได้ ตอนนี้วิปขอคุยกันเองก่อน</p>
<p>ผู้สื่อข่าวถามถึงกรณีที่พรรคภูมิใจไทย เสนอว่า การแก้ไขรัฐธรรมนูญ หากจบวาระที่ 1 ให้ทำประชามติ <persName>นายอภิสิทธิ์</persName> กล่าวว่า เขาได้ให้คณะกรรมการกฤษฎีกาดูข้อกฎหมายอยู่ในขณะนี้ว่าวิธีการขั้นตอนจะทำชั้นไหนอย่างไร ในเรื่องการทำประชามติ หากจะทำประชามติแบบผูกมัดกฎหมายเลยยังมีข้อถกเถียงว่าต้องแก้รัฐธรรมนูญมาตรา 291 ก่อนหรือไม่ หากเป็นว่าการแก้มาตรา 291 ก่อน แล้วจะเป็นปัญหาอุปสรรคและทำให้เสียเวลาอาจจะต้องตัดช่องทางนั้นไป ทั้งนี้จะอยู่ที่ว่าก่อนร่างหรือจะทำระหว่างชั้นกรรมาธิการ โดยถือว่าเป็นส่วนหนึ่งของการรับฟังความคิดเห็น อันนี้ทำได้ทั้งสองทาง</p>
<p>ผู้สื่อข่าวถามต่อว่าคณะกรรมการกฤษฎีกาจะให้คำตอบเมื่อไหร่ <persName>นายอภิสิทธิ์</persName> กล่าวว่า ตอบมาเบื้องต้นแล้ว แต่ยังไม่ชัดเจนทั้งหมด เพียงแต่บอกว่ามีช่องทางเหมือนกัน แต่ต้องดูอีกทีว่าเหมาะสมหรือไม่ ซึ่งรัฐบาลจะอาศัยรัฐธรรมนูญในมาตราว่าด้วยประชามติ และทำประชามติ ซึ่งความเห็นนั้นจะส่งไปให้กรรมาธิการ
ต่อข้อถามว่าในเมื่อจะเสียเงิน 2 พันล้านบาทแล้ว ทำไมไม่ถามประชาชนไปว่าควรเเก้
รัฐธรรมนูญทั้งฉบับเลยหรือไม่ <persName>นายอภิสิทธิ์</persName> กล่าวว่า ถ้าสมมติว่ารับไปแล้วทั้งฉบับ ถามว่าแก้ไม่แก้ เราไม่อยากถามอย่างนั้น เพราะคนตอบว่าแก้จะไม่สามารถตอบได้ว่าแก้เรื่องไหน หากเขาอยากให้แก้เรื่องวุฒิสภา แต่สภาไปแก้เรื่องกฎหมายเลือกตั้ง ก็จะไม่เป็นไปตามเจตนารมณ์ของประชาชน ฉะนั้นอยากทำให้ลักษณะที่ว่าสมมติขณะนี้ยึดตามหลักของกรรมการสมานฉันท์ฯ ที่เสนอมา 6 ประเด็น โดยถามประชาชนทั้ง 6 ประเด็นว่าเอาหรือไม่ เพื่อให้เกิดความชัดเจน ว่าประชาชนต้องการแก้ไม่แก้ประเด็นไหน และที่มีการพูดกันว่า เเก้ 6 ประเด็นๆ ละ 2 พันล้านบาท รวมเป็น 1 หมื่น 2 พันล้านบาทนั้นไม่ใช่ เราทำพร้อมกัน ไม่ได้ทำ 6 ครั้ง</p>
<p>“<persName>ชาญชัย</persName>” หนุนประชามติยุติขัดแย้ง</p>
<p>ส่วน<persName>นายชาญชัย ชัยรุ่งเรือง</persName> รมว. อุตสาหกรรม ในฐานะหัวหน้าพรรคเพื่อแผ่นดิน ให้สัมภาษณ์ถึงจุดยืนเรื่องการแก้ไขรัฐธรรมนูญ ว่า พรรคเพื่อแผ่นดิน เห็นว่าพรรคร่วมรัฐบาลควรจะเห็นชอบร่วมกัน เพราะการแก้ไขรัฐธรรมนูญมีทั้งคนที่เห็นด้วยและไม่เห็นด้วย แต่สิ่งสำคัญต้องดูว่าอะไรที่เป็นประโยชน์ต่อประเทศชาติและประชาชน
ต่อข้อถามว่าในส่วนของการทำประชามติ มองว่ามีความจำเป็นหรือไม่ <persName>นายชาญชัย</persName> กล่าวว่า หากจะดำเนินการต้องหาคำตอบให้คนที่ไม่เห็นด้วยกับการแก้รัฐธรรมนูญ หากหยิบยกข้อเสนอของพรรคใดพรรคหนึ่ง หรือเรื่องใดเรื่องหนึ่งขึ้นมาพิจารณา ก็จะหาคำตอบให้ประชาชนได้ยาก เพราะมีทั้งคนที่เห็นด้วยและไม่เห็นด้วย แต่หากทำประชามติก็จะเป็นคำตอบสุดท้ายของประชาชนเสียงข้างมาก ซึ่งระบอบประชาธิปไตยจะต้องฟังเสียงข้างมาก เมื่อนั้นก็จะมีคำตอบ
ต่อข้อถามว่าหากทุกฝ่ายเห็นตรงกันทั้ง 3 ประเด็น จำเป็นอีกหรือไม่ที่ต้องทำประชามติ <persName>นายชาญชัย</persName> กล่าวว่า ทั้ง 3 ประเด็นนั้นประชาชนควรได้รับทราบ เนื่องจากบางคนบอกว่ารัฐธรรมนูญปี 2540 ดี แต่บางคนก็สนับสนุนรัฐธรรมนูญปี 2550 จึงต้องหาตัวชี้วัด เพื่อให้ประชาชนตัดสินใจ</p>
<p>40 ส.ว.เผยโพลล์ ประชาชนอยากร่วมแก้ รธน.</p>
<p>ที่รัฐสภา <persName>น.ส.รสนา โตสิตระกูล</persName> ส.ว.กทม. กลุ่ม 40 ส.ว. แถลงคัดค้านการเดินหน้าแก้ไขรัฐธรรมนูญว่า ได้รับเอกสารจากมูลนิธิเอเชียกับพลเมืองไทย ที่ได้สำรวจความเห็นประชาชนผู้มีสิทธิออกเสียงเลือกตั้ง 1,500 ตัวอย่าง ในพื้นที่ กทม.และ 26 จังหวัด พบว่าร้อยละ 67 เห็นว่าการแก้ไขรัฐธรรมนูญต้องให้ประชาชนมีส่วนร่วม ขณะที่ร้อยละ 10 เห็นควรให้รัฐสภาเป็นผู้ดำเนินการ ส่วนร้อยละ 16 เห็นว่าควรเป็นหน้าที่ของคณะกรรมการอิสระ
ส่วนการทำประชามติร้อยละ 84 เห็นว่าต้องทำก่อนการแก้ไขรัฐธรรมนูญ ส่วนการแก้ไขมาตรา 237 ส่วนใหญ่เห็นว่าควรคงไว้ถึงร้อยละ 62 ขณะที่ร้อยละ 31 ให้ยกเลิก สำหรับการออกกฎหมายนิรโทษให้นักการเมือง ประชาชนไม่เห็นด้วยถึงร้อยละ 69 มีเห็นด้วยเพียงร้อยละ 21</p></body>
</news>
