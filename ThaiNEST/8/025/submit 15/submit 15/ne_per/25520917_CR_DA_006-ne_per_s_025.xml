<teiHeader>
<fileDesc>
<titleStmt>
  <title>ผัวหึงโหดเมียสาวราคาน้ำมันจุดไฟเผา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-09-17 07:22:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=20797  </bibl>
</sourceDesc>
</fileDesc>
</teiHeader>
<news>
<headline>ผัวหึงโหดเมียสาวราคาน้ำมันจุดไฟเผา</headline>
<lead></lead>
<neck></neck>
<body><p>เหตุผัวหึงหวงจุดไฟเผาเมียครั้งนี้เกิดขึ้น เมื่อเวลา 00.30 น. วันที่ 16 ก.ย. <persName>ร.ต.อ.อนิวรรต ธิชาญ</persName> ร้อยเวร สภ.ดอนหัวฬ่อ อ.เมือง จ.ชลบุรี รับแจ้งว่ามีเหตุคนร้ายใช้น้ำมันเบนซินราดแล้วจุดไฟเผาหญิงสาวได้รับบาดเจ็บสาหัส 2 ราย ที่บ้านเลขที่ 5/32 หมู่บ้านสุขใจ 1 ต.ดอนหัวฬ่อ อ.เมืองชลบุรี จึงรุดไปตรวจสอบที่เกิดเหตุ พบว่าภายในบ้านหลังดังกล่าวมีรอยไฟไหม้ตามผนังและพื้นบ้าน ส่วนผู้ได้รับบาดเจ็บทั้ง 2 คน มีผู้นำส่ง รพ.ศูนย์ชลบุรีแล้ว จึงตามไปสอบสวนที่รพ.      ทราบชื่อผู้ได้รับบาดเจ็บคือ <persName>น.ส.พจนีย์ บรรเทิงจิตร</persName> อายุ 26 ปี พนักงาน บริษัท EXEDY ซึ่งผลิตคลัตช์รถยนต์ ตั้งอยู่ในนิคมอุตสาหกรรมอมตะนคร อ.เมืองชลบุรี บ้านเดิมอยู่ที่ 132/22 หมู่ 4 ต.ตะพง อ.เมือง จ.ระยอง มีบาดแผลถูกไฟไหม้บริเวณกลางหลัง และศีรษะด้านหลัง โดยไฟได้เผาผิวเนื้อไปถึงชั้นที่ 3 อาการสาหัส ส่วนอีกรายคือ <persName>น.ส.นภัส บรรเทิงจิตร</persName> อายุ 24 ปี น้องสาวของ <persName>น.ส.พจนีย์</persName> อาศัยอยู่ที่บ้านพักเดียวกัน ถูกไฟไหม้บริเวณแขนซ้าย</p>
<p>จากการสอบสวนทราบว่า ผู้ก่อเหตุรายนี้ไม่ใช่ใครอื่นไกลที่ไหน เป็นสามี <persName>น.ส.พจนีย์</persName> ชื่อ<persName>นายนิวัติ โกศล</persName> อายุ 28 ปี อยู่บ้านเลขที่ 502/5ฎ ซอยศรีนิคม อ.เมือง จ.ชลบุรี ซึ่งใช้ชีวิตอยู่ร่วมกันมานานประมาณ 2 ปี ส่วนสาเหตุก็มาจากเรื่องหึงหวง โดย<persName>นายนิวัติ</persName>ไม่พอใจภรรยาสาว ที่มีชายหนุ่มในโรงงานเดียวกันมาติดพันหลายคน จึงมักมีปัญหาทะเลาะกันบ่อยครั้ง      จนกระทั่งก่อนเกิดเหตุ<persName>นายนิวัติ</persName>ได้เตรียมน้ำมันเบนซินใส่ขวดไว้ เมื่อ <persName>น.ส.พจนีย์</persName>กลับมาจากทำงานจึงเกิดมีปากเสียงกันอย่างรุนแรง <persName>นายนิวัติ</persName>จึงใช้น้ำมันสาดใส่ด้านหลังภรรยา พร้อมทั้งใช้ไฟแช็กจุดใส่ทันที จนไฟลุกท่วมแผ่นหลังและศีรษะ <persName>น.ส.พจนีย์</persName> ล้มดิ้นทุรนทุรายด้วยความเจ็บปวด ขณะนั้น <persName>น.ส.นภัส</persName> น้องสาว พยายามเข้าช่วยเหลือ จึงถูกไฟไหม้ที่แขนได้รับบาดเจ็บไปด้วย ส่วน<persName>นายนิวัติ</persName>หลังก่อเหตุได้ขี่รถจักรยานยนต์ฮอนด้า เวฟ 100 สีส้ม หมายเลขทะเบียน ครม 139 ชลบุรี หลบหนีไป ซึ่งเจ้าหน้าที่ตำรวจจะได้ติดตามตัวมาดำเนินคดีต่อไป.</p></body>
</news>
