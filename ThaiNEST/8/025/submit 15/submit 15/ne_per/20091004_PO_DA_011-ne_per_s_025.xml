<teiHeader>
<fileDesc>
<titleStmt>
  <title>“มาร์ค”เตรียมลุยปมทุจริต โวเศรษฐกิจดีขึ้น  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-04 23:40:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=24141  </bibl>
</sourceDesc>
</fileDesc>
</teiHeader>
<news>
<headline>“<persName>มาร์ค</persName>”เตรียมลุยปมทุจริต โวเศรษฐกิจดีขึ้น</headline>
<lead></lead>
<neck></neck>
<body><p>วันนี้( 4 ต.ค.) ผู้สื่อข่าวรายงานว่า <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯอภิสิทธิ์</persName>” ผ่านทางสถานีวิทยุโทรทัศน์แห่งประเทศไทย กรมประชาสัมพันธ์ และสถานีโทรทัศน์ช่อง 3 ว่าจากการรายงานตัวเลขทางเศรษฐกิจในการประชุมครม.เศรษฐกิจเมื่อสัปดาห์ที่ผ่านมา พบว่าแนวโน้มต่าง ๆเป็นไปในทิศทางที่ดีขึ้น แต่ก็ยังไม่เป็นที่น่าวางใจ ดังนั้นการเดินหน้าแก้ไขปัญหา โดยเฉพาะการกระตุ้นเศรษฐกิจ ระดมการลงทุน ขยายโอกาสทางการค้า การจ้างงานจะทำอย่างต่อเนื่อง ส่วนปฏิบัติการไทยเข้มแข็ง ที่ได้อนุมัติโครงการ 2 แสนล้านบาทไปแล้ว ขณะนี้เมื่อการจัดเก็บรายได้ดีขึ้น จากเดิมเงิน 4 แสนล้านบาทที่จะนำไปชดเชยการขาดดุลการคลังค่อนข้างมาก แต่ขณะนี้ความต้องการจะเหลือเพียง 5 หมื่นล้านบาท ดังนั้นจะมีเงินอีก 1.5 แสนล้านบาท ซึ่งสามารถใช้ในการกระตุ้นเศรษฐกิจได้ </p>
<p>นายกรัฐมนตรีกล่าวอีกว่า ในวันที่ 13 ต.ค.นี้ ครม.จะเร่งพิจารณาโครงการต่าง ๆ เพื่อสนับสนุนปฏิบัติการไทยเข้มแข็งในการกระตุ้นเศรษฐกิจต่อไป ซึ่งโครงการหลัก ๆ คือการแก้ไขปัญหากองทุนหมู่บ้าน เพราะหลังจากเงินออกไปรอบแรกแล้ว ประชาชนจำนวนมากยังอยู่ในสภาพที่ต้องไปกู้เงินนอกระบบมาคืน จากนั้นก็มาขอกู้ยืมงวดต่อไป ทำให้เงินไม่สามารถหมุนเวียนไปรายใหม่ได้ รัฐบาลจึงวางแนวทางแก้ปัญหา 3 ประเด็นคือ 1.จะเปิดโอกาสให้กองทุนหมู่บ้านต่าง ๆ พิจารณายืดเงื่อนไขการชำระหนี้ จากเดิมภายใน 1 ปี เป็น 2 ปีได้ 2.เมื่อมีการปล่อยกู้เงินยาวขึ้น รัฐก็จะเพิ่มเงินให้กองทุนหมู่บ้านที่บริการจัดการได้ดี และจดทะเบียนเป็นนิติบุคคลแล้ว โดยจำนวนเงินที่จะให้จะพิจารณาจากจำนวนสมาชิกของกองทุน หากกองทุนไหนมีสมาชิกมากก็จะได้มาก และ 3.ให้คนที่เข้าอบรมโครงการต้นกล้าอาชีพ ออกไปสำรวจสภาพปัญหาของกองทุนต่าง ๆเพื่อปรับปรุงการบริหารจัดการ และดูว่าการปล่อยกู้เป็นการไปสร้างอาชีพและรายได้อย่างแท้จริงหรือไม่ ซึ่งทั้งหมดจะใช้เงินประมาณ 1.9 หมื่นล้านบาท โดยจะเสนอครม.ต่อไป นอกจากนี้ก็มีโครงการประกันรายได้เกษตรกร ซึ่งจะนำเงินจากโครงการนี้มาเป็นจุดเริ่มต้น</p>
<p><persName>นายอภิสิทธิ์</persName> กล่าวอีกว่า  ทั้งนี้ในช่วงที่ 2 ของแผนปฏิบัติการไทยเข้มแข็ง จะมีการปรับแผนเล็กน้อย เนื่องจากสภาวะเศรษฐกิจเริ่มดีขึ้น โดยเงินจำนวนนี้จะมาจากร่าง พ.ร.บ.เงินกู้ที่วุฒิสภาเพิ่งพิจารณาเสร็จ ซึ่งเราจะปรับจุดเน้น จากโครงการที่มีความพร้อมในการใช้จ่ายเร็ว มาเป็นโครงการเชิงยุทธศาสตร์สำหรับระยะกลาง และระยะยาวมากขึ้น โดยจะทำรายละเอียดประมาณ 2-3 เดือน </p>
<p>“ผมทราบดีว่าประชาชนคาดหวังมากกับเรื่องนี้ และห่วงใยเรื่องความโปร่งใส ขอยืนยันว่าการติดตามตรวจสอบเรื่องนี้จะทำอย่างเข้มข้น เมื่อมีข่าวคราวเบาะแสใด ๆเราจะดำเนินการทันที เช่นกรณีกระทรวงสาธารณสุข ผมก็ได้รับข้อมูลเบาะแส และได้สั่งการไปยังกระทรวงก่อนหน้านี้แล้ว ซึ่งขณะนี้ทางรมว.สาธารสุขได้ตั้งคณะกรรมการขึ้นมาตรวจสอบ ขอยืนยันว่ารายการที่เป็นปัญหายังไม่ได้อนุมัติจัดซื้อจัดจ้าง และคำขอต่าง ๆที่มีการตั้งข้อสังเกตว่าอาจจะมีความไม่ชอบมาพากลจะได้รับการสะสาง ไม่ให้มาบั่นทอนประสิทธิภาพและความโปร่งใสของปฏิบัติการไทยเข้มแข็ง”<persName>นายอภิสิทธิ์</persName> กล่าว  </p></body>
</news>
