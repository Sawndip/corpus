<teiHeader>
<fileDesc>
<titleStmt>
  <title>จี้สำนึกสุรพงษ์เลิกขวางรัฐบาลบริหารประเทศ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-10-02 20:06:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000115756  </bibl>
</sourceDesc>
</fileDesc>
</teiHeader>
<news>
<headline>จี้สำนึก<persName>สุรพงษ์</persName>เลิกขวางรัฐบาลบริหารประเทศ</headline>
<lead></lead>
<neck></neck>
<body><p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวถึง กรณีที่ศาลรัฐธรรมนูญไม่รับคำร้องที่<persName>นายสุรพงษ์ โตวิจักษ์ชัยกุล</persName> ส.ส.เชียงใหม่ พรรคเพื่อไทยร้องขอให้ตีความว่าพ.ร.บ.งบประมาณรายจ่ายประจำปี 2553ขัดหรือแย้งต่อรัฐธรรมนูญ มาตรา167 วรรค 1หรือไม่ว่า ขอขอบคุณศาลรัฐธรรมนูญ ที่ให้ความเป็นธรรมและได้มีคำวินิจฉัยทันต่อเวลาที่จะเริ่มต้นปีงบประมาณใหม่ เมื่อมีคำวินิจฉัยดังกล่าวแล้ว รัฐบาลจะได้นำ พ.ร.บ.งบประมาณ ขึ้นทูลเกล้าเพื่อลงพระปรมาภิไธย ที่ก่อนหน้านี้รัฐบาลได้ชะลอร่างดังกล่าวไว้ก่อน เมื่อศาลชี้ขาดเช่นนี้แล้วหวังว่าจะกระตุ้นจิตสำนึกของนักการเมืองบางคนที่มีเจตนาขัดขวางการทำงานของรัฐบาลโดยเฉพาะกรณีนี้</p>
<p> ผู้ยื่นคงรู้แก่ใจว่า พ.ร.บ.งบประมาณนี้ไม่ได้ขัดต่อรัฐธรรมนูญ แต่ต้องการที่จะเตะถ่วงประวิงเวลาให้การประกาศใช้พ.ร.บ.ช้าออกไปเพื่อสร้างความเสียหายต่อรัฐและส่วนรวม คนเหล่านี้ไม่เคยคิดว่าความเสียหายที่จะเกิดขึ้นมีตามมามากเพียงใด หวังแต่ให้ฝ่ายตัวเองได้ประโยชน์ทางการเมืองเท่านั่น และผมไม่อยากเรียกร้องหาความรับผิดชอบจากคนเหล่านี้ เพราะที่ผ่านมาก็ไม่เคยแสดงความรับผิดชอบในพฤติกรรม ของตนเองที่ทำให้บ้านเมืองและผู้อื่นเสียหาย จึงอยากให้เป็นอุทาหรณ์ว่าอะไรที่ หากข้อเท็จจริงที่ปรากฏชัดก็ไม่ควรตะแบงส่งเรื่องจนเกิดความเสียหายต่อส่วนรวม</p>
<p><persName>นายเทพไท</persName> ยังกล่าวถึงกรณีที่ส.ส.พรรคเพื่อไทยแถลงเรื่องคลิปผู้ชายหน้าตาดี โดยระบุว่าเป็นคนพรรคประชาธิปัตย์ ว่า ได้สร้างความเสียหายต่อพรรคจึงจำเป็น ต้องออกมาชี้แจงและไม่ได้ตกเป็นเหยื่อของพรรคเพื่อไทยตามที่เป็นข่าว แต่ต้องการ ที่จะพิสูจน์ความจริงว่านักการเมืองคนใดก็ตาม เมื่อพูดอะไรออกมาจากปากตัวเอง ก็ต้องมีความรับผิดชอบ และต้องการพิสูจน์ว่าข้อกล่าวหาที่พาดพิงเหมาถึงพรรคประชาธิปัตย์ว่าเท็จจริงเพียงใด จึงออกมาเรียกร้องให้เปิดเผยหลักฐาน จนถึงวันนี้ ส.ส. พรรคเพื่อไทยก็ไม่แสดงหลักฐานออกมาแต่อย่างใด และเชื่อว่าในที่สุดพรรคเพื่อไทย ก็ไม่มีคลิปดังกล่าวจริง </p>
<p>ถ้าจะมีก็คงเป็นเพียงคลิปผู้ชายคนหนึ่งพาสาวไปซื้อตู้เย็นหรือคลิปที่พาสาวนั่งรถเข้าโรงแรมม่านรูดย่านฝั่งธนบุรี หรือถ้าจะไม่ใช่คลิปก็เป็นหนังยาวระดับเรตเอ็กซ์ เรื่องบุญเพ็งหีบเหล็กที่คนของพรรคเพื่อไทยเป็นพระเอกในเรื่อง สำหรับพรรคประชาธิปัตย์ได้ตรวจสอบแล้วว่า ไม่มีใครที่มีพฤติกรรมตามที่ถูกกล่าวหา จึงไม่อยากให้ พรรคเพื่อไทยนำเรื่องสกปรกมาปล่อยข่าวสร้างเรื่องหวังชิงพื้นที่สื่อโดยไม่รับผิดชอบ ต่อสังคม จึงอยากถามว่าพรรคเพื่อไทยไม่มีเรื่องสร้างสรรค์มากกว่านี้ออกมาแถลงให้สังคมรับรู้หรืออย่างไร</p></body>
</news>
