<teiHeader>
<fileDesc>
<titleStmt>
  <title>นายกฯ ตอบกระทู้สดต่อสภาฯ  ยืนยัน ความสัมพันธ์ไทย – กัมพูชา ยังดีอยู่  </title>
  <author>จันทนา อ้นคำ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210010238&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>นายกฯ ตอบกระทู้สดต่อสภาฯ  ยืนยัน ความสัมพันธ์ไทย – กัมพูชา ยังดีอยู่</headline>
<lead></lead>
<neck></neck>
<body><p>นายกรัฐมนตรี ยืนยัน ความสัมพันธ์ไทย-กัมพูชายังดีอยู่ แต่ก็ไม่ได้นิ่งนอนใจสถานการณ์ตามแนวชายแดน โดยกองทัพได้เตรียมพร้อมตรึงกำลังอยู่ตลอดเวลา <persName>นายสุนัย จุลพงศธร</persName> ส.ส.สัดส่วน พรรคเพื่อไทย ตั้งกระทู้สดถามนายกรัฐมนตรี เกี่ยวกับนโยบายต่างประเทศ โดยได้หยิบยกปัญหาตามแนวชายแดนไทยกัมพูชา ว่า รัฐบาลมีท่าทีอย่างไรกับเหตุการณ์ที่เกิดขึ้น โดยเฉพาะท่าทีของ<persName>อัคคมหาเสนาบดี เดโช ฮุนเซ็น</persName> นายกรัฐมนตรีกัมพูชา ซึ่ง<persName>นายอภิสิทธิ์ เวชชาชีวะ</persName> นายกรัฐมนตรี ชี้แจงว่า การพูดของนายกรัฐมนตรีกัมพูชา เป็นการพูดเพื่อผลประโชน์ในประเทศ และเหตุการณ์แนวชายแดนไม่มีการเสริมกำลังทหาร แต่เป็นการสลับสับเปลี่ยนกำลังธรรมดาของกองกำลัง ซึ่งทั้ง 2 ฝ่ายต่างตรึงกำลังอยู่ตั้งแต่เดือนพฤศจิกายนปีที่แล้ว ส่วนปัญหาความขัดแย้งที่เกิดขึ้น <persName>นายสุนัย</persName> เห็นว่า หากจะแก้ไขนายกรัฐมนตรี ควรจะปรับ<persName>นายกษิต ภิรมย์</persName> ออกจากการเป็นรัฐมนตรีว่าการกระทรวงการต่างประเทศ นายกรัฐมนตรี กล่าวว่า กรณีการพูดของ<persName>นายกรัฐมนตรี ฮุนเซ็น</persName> เป็นการพูดปกติ เพราะเคยพูดลักษณะนี้หลายครั้ง ซึ่งไทยก็พร้อมที่จะปกป้องอธิปไตยของไทย และยืนยันจะรักษาผลประโยชน์ของประเทศด้วยความรอบคอบ ขณะที่กองทัพก็มีความพร้อมเต็มที่ ในการรักษาสิทธิ์ของเรา คือการแก้ปัญหาด้วยสันติวิธี ที่ยึดมั่นมาโดยตลอด อีกทั้งที่ผ่านมานายกษิตก็เคยทำงานร่วมกับนานาประเทศหลายครั้ง ตั้งแต่เข้ารับตำแหน่ง และเคยพบกับนายกรัฐมนตรีกัมพูชาแล้ว แต่ก็ไม่มีปัญหา <persName>นายสุนัย</persName> กล่าวด้วยว่า พื้นที่พิพาท 4.6 ตารางกิโลเมตร บริเวณปราสาทพระวิหาร ปัจจุบันเหมือนกับเสียดินแดนให้กัมพูชาแล้ว เพราะมีทหารกัมพูชา พร้อมอาวุธ เข้ายึดพื้นที่แล้ว ประชาชนไม่สามารถเข้าไปในพื้นที่ได้ เหตุใดรัฐบาลจึงปล่อยปะละเลยไม่มีการแก้ไขใดๆ กับปัญหาที่เกิดขึ้น ซึ่งนายกรัฐมนตรี ชี้แจงว่า นโยบายเพิ่มพูนการค้าตามแนวชายแดนไทย-กัมพูชาขณะนี้ยังดีอยู่ แสดงให้เห็นว่าหากความสัมพันธ์ระหว่าง 2 ประเทศไม่ดี การค้าก็คงไม่สามารถเดินหน้าไปได้ และที่ผ่านมาได้พบ<persName>นายกฯ ฮุนเซ็น</persName>หลายครั้ง ยืนยันว่าความร่วมมืออื่นๆ ยังดีอยู่ ก็มีเพียงส่วนนี้ต้องบริหารจัดการกัน เชื่อว่าจะสามารถคลี่คลายปัญหาต่างๆ ได้ นายกรัฐมนตรี ยอมรับว่า ระหว่างการพบปะกับ<persName>นายสุรินทร์ พิศสุวรรณ</persName> เลขาธิการอาเซียน ได้มีการหยิบยกปัญหาตามแนวชายแดนไทย-กัมพูชาขึ้นมาหารือ โดยทั้ง 2 ประเทศต้องการแก้ปัญหาด้วยสันติวิธี แต่ก็ได้ชี้ให้เห็นว่าการที่ยูเนสโกเข้ามา ทำให้ปัญหาดังกล่าวตึงเครียดมากขึ้น ซึ่งไม่น่าจะเป็นวัตถุประสงค์ของการตั้งองค์กรนี้ อย่างไรก็ตาม ไม่ได้วางใจว่าปัญหาต่างๆ จะยุติ และมีการเตรียมพร้อมตลอดเวลา ส่วนกระทู้สดกองทุนหมู่บ้าน ที่<persName>นางรัชฎาภรณ์ แก้วสนิท</persName> ส.ส.สัดส่วน พรรคประชาธิปัตย์ ถามนายกรัฐมนตรี แต่เนื่องจากนายกรัฐมนตรี ติดภารกิจไม่ได้อยู่ในห้องประชุม <persName>นางรัชฎาภรณ์</persName> จึงขอเลื่อนกระทู้ดังกล่าวไปเป็นสัปดาห์หน้า </p></body>
</news>
