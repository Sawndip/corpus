<teiHeader>
<fileDesc>
<titleStmt>
  <title>ส.ว.สรรหาใหม่ส่อวุ่น  คลังสมองวปอ.ส่งชื่อซ้ำ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-09-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/09/30/news_29555833.php?news_id=29555833  </bibl>
</sourceDesc>
</fileDesc>
</teiHeader>
<news>
<headline>ส.ว.สรรหาใหม่ส่อวุ่น  คลังสมองวปอ.ส่งชื่อซ้ำ</headline>
<lead>สรรหา ส.ว.ใหม่ส่อวุ่น กกต.เสียงข้างมาก ประกาศรับรอง "<persName>พล.อ.อ.วีรวิท คงศักดิ์</persName>" แต่เสียงข้างน้อยเปิดข้อมูลแฉ "มูลนิธิคลังสมอง วปอ." เป็นองค์กรวิชาชีพเดิมที่สวมสิทธิเสนอชื่อซ้ำ "<persName>สมชัย</persName>" ลั่นไม่ชอบด้วยกฎหมายชัดเจน แจงโหวตสวนเพราะไม่ใช่ตรายาง แบะท่ายังไม่มีผู้ร้องคัดค้าน ก็ต้องประกาศไปตามเสียงข้างมาก</lead>
<neck></neck>
<body><p>ความคืบหน้ากรณีสมาชิกวุฒิสภา (ส.ว.) จากระบบสรรหาในส่วนขององค์กรภาควิชาชีพว่างลง 1 ตำแหน่ง ล่าสุดคณะกรรมการสรรหา ส.ว. ได้มีมติเลือก <persName>พล.อ.อ.วีรวิท คงศักดิ์</persName> เป็น ส.ว.สรรหา และคณะกรรมการการเลือกตั้ง (กกต.) เสียงข้างมากมีมติให้ประกาศผลการสรรหาเรียบร้อยแล้ว หลังจากนี้ จะส่งเรื่องให้ประธานรัฐสภารับทราบ และประกาศในราชกิจจานุเบกษาต่อไป</p>
<p>ประวัติ <persName>พล.อ.อ.วีรวิท</persName> เคยดำรงตำแหน่งรองผู้บัญชาการทหารสูงสุด (รอง ผบ.สส.) และเป็นกรรมาธิการพิจารณาร่างกฎหมายหลายฉบับ อาทิเช่น พระราชบัญญัติ (พ.ร.บ.) ว่าด้วยการปฏิบัติการต่ออากาศยานที่กระทำผิดกฎหมาย เป็นต้น</p>
<p>อย่างไรก็ดี มีรายงานว่า กกต.มีมติเรื่องนี้ด้วยเสียง 3:2 โดยเสียงข้างมากเห็นว่า กกต.ควรประกาศรายชื่อ ส.ว.สรรหา ตามที่คณะกรรมการสรรหาทั้ง 7 คนคัดเลือกบุคคลมาให้ แต่เสียงข้างน้อยเห็นว่าควรให้คณะกรรมการสรรหานำกลับไปพิจารณาใหม่ ว่า มูลนิธิคลังสมองของ วปอ.นั้น เมื่อการสรรหาครั้งที่ผ่านมา ก็ส่งบุคคลเข้ารับการสรรหาด้วย โดยอยู่ในส่วนขององค์กรภาคนักวิชาการ แต่มาครั้งนี้กลับส่ง พล.อ.อ.วีรวิท มาในนามขององค์กรภาควิชาชีพ</p>
<p>กกต.เสียงข้างน้อยเห็นว่า กรณีดังกล่าวไม่น่าจะถูกต้อง เพราะเมื่อมีการตีความว่ามูลนิธิคลังสมอง วปอ.เป็นองค์กรภาคนักวิชาการ ก็ไม่น่าจะส่งบุคคลเข้ามาร่วมสรรหาในครั้งนี้อีก เนื่องจากตาม พ.ร.บ.ประกอบรัฐธรรมนูญ ว่าด้วยการเลือกตั้งสมาชิกสภาผู้แทนราษฎร และการได้มาซึ่งสมาชิกวุฒิสภา พ.ศ. 2550 มาตรา 127 วรรคสอง ระบุว่า องค์กรที่มีสิทธิเสนอชื่อบุคคลเข้ารับการสรรหาเป็น ส.ว. ต้องเป็นองค์กรภาควิชาชีพนั้นๆ โดยต้องมีการลงทะเบียนตามหลักเกณฑ์และวิธีการที่ กกต.กำหนด ทั้งยังต้องแสดงหลักฐานการเป็นองค์กรภาคใดภาคหนึ่งเพียงภาคเดียว</p>
<p>กกต.เสียงข้างน้อยยังเห็นว่า กกต.มีอำนาจในการพิจารณาบุคคลเข้าเป็น ส.ส.หรือ ส.ว. ดังนั้นจึงเห็นควรให้ทางคณะกรรมการสรรหาได้ทบทวนการสรรหาบุคคลใหม่
อย่างไรก็ตาม ในการลงมติครั้งนี้ <persName>นายอภิชาต สุขัคคานนท์</persName> ประธาน กกต.ได้เข้าประชุม กกต. และลงมติเป็นเสียงข้างมาก โดยให้เหตุผลว่าถึงแม้ตัวเองเป็นหนึ่งในคณะกรรมการสรรหา แต่ก็ไม่ได้เลือก <persName>พล.อ.อ.วีรวิท</persName> ซึ่งต่างจากการสรรหาครั้งแรกที่ <persName>นายอภิชาต</persName> ไม่ได้อยู่ร่วมพิจารณา เนื่องจากเห็นว่าตนเองเป็นกรรมการสรรหา จึงอาจจะถือว่ามีส่วนได้ส่วนเสีย</p>
<p><persName>นายสมชัย จึงประเสริฐ</persName> กกต.ด้านกิจการสืบสวนสอบสวนและวินิจฉัย กล่าวว่า เขาเป็น กกต.เสียงข้างน้อยในการประกาศผลรับรองการสรรหา ส.ว.ในครั้งนี้ โดยเห็นว่ามูลนิธิคลังสมอง วปอ.เพื่อสังคม ได้เคยส่งผู้สมัครบุคคลเข้ารับการสรรหาเป็น ส.ว.มาครั้งหนึ่งแล้ว ในส่วนองค์กรภาควิชาการ แต่ครั้งนี้องค์กรดังกล่าวกลับเสนอชื่อ <persName>พล.อ.อ.วีรวิท</persName> ในภาควิชาชีพ จึงน่าจะขัดต่อกฎหมาย เพราะองค์กรที่เสนอชื่อบุคคลเป็น ส.ว. จะต้องเป็นองค์กรภาคใดภาคหนึ่งเพียงภาคเดียว</p>
<p>"ที่ผมเห็นแย้ง เพราะไม่อยากให้ กกต.เป็นเสมือนตรายางที่ทำหน้าที่ประกาศรับรองเท่านั้น โดยเห็นว่าตามมาตรา 235 แห่งรัฐธรรมนูญ ให้อำนาจ กกต.เป็นผู้ควบคุมการเลือกตั้ง หรือการสรรหา ส.ส.หรือ ส.ว. ซึ่งจะต้องเป็นไปโดยสุจริตและเที่ยงธรรม อย่างไรก็ตาม เรื่องนี้ยังไม่มีผู้ร้องคัดค้านมายัง กกต. ทำให้ต้องทำตามเสียงข้างมาก ที่เสนอให้ประกาศรับรองผลการสรรหา ส.ว." <persName>นายสมชัย</persName>ระบุ
</p></body>
</news>
