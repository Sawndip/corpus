<teiHeader>
<fileDesc>
<titleStmt>
  <title>โชเฟอร์รถบรรทุกขับเกี่ยวเสาไฟล้ม30ต้น  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-09-17 07:36:39  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=190067  </bibl>
</sourceDesc>
</fileDesc>
</teiHeader>
<news>
<headline>โชเฟอร์รถบรรทุกขับเกี่ยวเสาไฟล้ม30ต้น</headline>
<lead>คนขับรถบรรทุกดิน ขับรถเกี่ยวเสาไฟ ย่านบางบอน ล้มกว่า 30 ต้น เป็นเหตุให้ต้องปิดการจราจรบนถนนบางบอน 5 ถึงหน้า สน.หนองแขม เพื่อติดตั้งเสาไฟฟ้าใหม่แทนที่ล้มไป</lead>
<neck></neck>
<body><p><persName>พ.ต.ต.ยิ่งยศ มีลาภ</persName> สว.จราจร สน.หนองแขม ได้รับแจ้งจากพลเมืองดีว่า มีอุบัติเหตุรถดั้ม 10 ล้อ หมายเลขทะเบียน 96-9661 กทม.ของบริษัทอิตาเลี่ยนไทย เกี่ยวสายโทรศัพท์บริเวณริมถนนบางบอน 5 แขวงและเขตหนองแขม กทม. ทำให้เสาไฟฟ้าล้มเป็นจำนวนมาก กว่า 30 ต้น จึงประสานไปยังเจ้าหน้าการไฟฟ้านครหลวง เดินทางไปตรวจสอบที่เกิดเหตุ พร้อมด้วยเจ้าหน้าที่หน่วยกู้ภัย ที่เกิดเหตุเจ้าหน้าที่การไฟฟ้านครหลวง ได้ทำการตัดกระแสไฟฟ้าในจุดที่ เกิดเหตุ และตรวจสอบพบว่ามีเสาไฟฟ้าบริเวณริมถนนบางบอน 5 โค่นล้มลงมาจำนวนกว่า 30 ต้น หม้อแปลงไฟฟ้าระเบิดเสียหาย 4 ลูก นอกจากนี้ ยังพบว่า เสาไฟฟ้า ได้หักล้มไปทับบ้านเรือนของประชาชนที่ปลูกบ้านพักอยู่ริมถนน เสียหายอีก 5 หลัง และยังมีรถยนต์ของประชาชนที่ขับสัญจรผ่านบริเวณดังกล่าวถูกเสาไฟฟ้าล้มทับเสียหายอีก 2 คัน โดยเฉพาะรถยนต์กระบะ นิสสัน ฟอร์นเทีย ทะเบียน บย- 6321 ขอนแก่น ถูกเสาไฟฟ้าล้มทับบริเวณฝากระโปรงด้านหน้ารถเสียหายอย่างหนัก</p>
<p>จากการสอบสวน <persName>นายสวิง เขียวรักไทย</persName> อายุ 45 ปี โชเฟอร์รถบรรทุกที่เกิดเหตุ ทราบว่า ก่อนเกิดเหตุได้ขับรถบรรทุกดินมาถมที่บริเวณริมถนนบางบอน หลังจากที่ยกดั้มเทดินเรียบร้อย ก็ขับออกจากจุดที่เทดิน โดยยังไม่ได้เอาดั้มลง ทำให้ดั้มไปเกี่ยวกับสายโทรศัพท์ ที่พาดมากับเสาไฟฟ้า ทำให้สายโทรศัพท์เกี่ยวรั้งเสาไฟฟ้าโค่นล้มลงมากว่า 30 ต้น เป็นทางยาวกว่า 1 กิโลเมตร อย่างไรก็ตาม ล่าสุด เจ้าหน้าที่ได้ปิดการจราจร ตั้งแต่บริเวณถนนบางบอน 5 เลยไปจนถึงหน้า สน.หนองแขม ระยะทางกว่า 1 กิโลเมตร เพื่อให้เจ้าหน้าที่การไฟฟ้าฯปรับปรุงแก้ไขเสาไฟฟ้าที่หักโค่นล้มได้สะดวก ทำให้การจราจร บริเวณดังกล่าวติดขัดอย่างมาก</p></body>
</news>
