<teiHeader>
<fileDesc>
<titleStmt>
  <title>พม.ขอจัดสรรงบประมาณจากโครงการไทยเข้มแข็งวงเงิน 3 พันล้านบาท สนับสนุนโครงการบ้านมั่นคง  </title>
  <author>พรภัสสร ปิ่นสกุล  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-01 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210010119&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>พม.ขอจัดสรรงบประมาณจากโครงการไทยเข้มแข็งวงเงิน 3 พันล้านบาท สนับสนุนโครงการบ้านมั่นคง</headline>
<lead></lead>
<neck></neck>
<body><p>กระทรวงการพัฒนาสังคมและความมั่นคงของมนุษย์ ขอจัดสรรงบประมาณจากโครงการไทยเข้มแข็งวงเงิน 3 พันล้านบาท สนับสนุนโครงการบ้านมั่นคง แก้ปัญหาที่อยู่อาศัยของผู้มีรายได้น้อย <persName>นายอิสสระ สมชัย</persName> รัฐมนตรีว่าการกระทรวงพัฒนาสังคมและความมั่นคงของมนุษย์ กล่าวว่า กระทรวงฯเตรียมใช้งบประมาณจากโครงการไทยเข้มแข็งระยะที่ 2 วงเงิน 3,000 ล้านบาท เพื่อสนับสนุนสหกรณ์ชุมชนโครงการบ้านมั่นคงนำไปปล่อยกู้ให้กับสมาชิกเพื่อต่อเติมที่อยู่อาศัยและการก่อสร้างบ้าน ขณะที่รัฐบาลได้จัดสรรงบประมาณอุดหนุนโครงการบ้านมั่นคงเพิ่มเป็น 80,000 บาท ต่อหน่วยจากเดิม 68,000 บาทต่อหน่วย เพื่อนำไปจัดทำเป็นค่าสาธารณูปโภคในชุมชน รวมทั้งปรับปรุงที่อยู่อาศัยบางส่วน เพื่อลดภาระให้กับผู้กู้ นอกจากนี้กระทรวงได้ตั้งงบประมาณในปีงบประมาณ 2553 วงเงิน 727 ล้านบาท ใช้เป็นกองทุนสวัสดิการชุมชม โดยกองทุนดังกล่าว จะสนับสนุนเงินสมทบให้กับชุมชนที่มีการออมเงินภายในชุมชน เพื่อจูงใจให้ชุมชนมีการออม นำไปจัดสรรเป็นสวัสดิการให้คนในชุมชนตั้งแต่เกิดจนเสียชีวิต เช่น การดูแลเมื่อเจ็บป่วย เสียชีวิต ส่งเสริมการเล่าเรียน จัดศูนย์การเรียนรู้ ส่งเสริมอาชีพ เพื่อทำให้ชุมชนมีความเข้มแข็งพึ่งพาตัวเองได้ ส่วนในอนาคตจะขอความร่วมมือองค์กรปกครองส่วนท้องถิ่นให้เข้ามามีส่วนร่วมสนับสนุนโครงการนี้ด้วย เพื่อสร้างความเข้มแข็ง ด้าน<persName>นายอภิรักษ์ โกษะโยธิน</persName> ที่ปรึกษานายกรัฐมนตรี กล่าวว่า ในวันจันทร์ที่ 5 ตุลาคมนี้ ซึ่งเป็นวันที่อยู่อาศัยโลก ตามที่องค์การสหประชาชาติ ประกาศกำหนดให้วันจันทร์แรกของเดือนตุลาคมเป็นวันที่อยู่อาศัยโลก รัฐบาลจึงกำหนดจัดงาน สมัชชาการจัดการที่อยู่อาศัยและที่ดินทำกินโดบขบวนการชุมชนและท้องถิ่น วันที่อยู่อาศัยโลก 2009 ระหว่างวันที่ 1-19 ตุลาคมนี้ โดยมีกิจกรรมและเวทีสื่อสาธารณะในพื้นที่ต่าง ๆ ทั้งในส่วนกลางและ 4 ภูมิภาค เพื่อสะท้อนความเข้มแข็งของชุมชนในการแก้ไขปัญหาที่อยู่อาศัยและยกระดับคุณภาพชีวิต และสิ่งแวดล้อมชุมชน โดยเฉพาะผู้มีรายได้น้อย</p></body>
</news>
