<teiHeader>
<fileDesc>
<titleStmt>
  <title>สธ.ออกโรงเตือนภัย 6 โรคมากับน้ำท่วม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-04 11:32:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=24093  </bibl>
</sourceDesc>
</fileDesc>
</teiHeader>
<news>
<headline>สธ.ออกโรงเตือนภัย 6 โรคมากับน้ำท่วม</headline>
<lead></lead>
<neck></neck>
<body><p>วันนี้(4ต.ค.) ผู้สื่อข่าวรายงานว่า <persName>นพ.ไพจิตร์ วราชิต</persName> รักษาราชการแทนปลัดกระทรวงสาธารณสุข (สธ.) กล่าวว่า จากสถานการณ์น้ำท่วมขังในหลายจังหวัดขณะนี้ ได้สั่งการให้สำนักงานสาธารณสุขทุกจังหวัด (สสจ.) ที่มีพื้นที่ประสบภัย เฝ้าระวังโรคติดต่อที่มากับน้ำท่วมและภายหลังน้ำลด โดยเน้นหนัก 6 โรค ที่พบได้บ่อยภายหลังมีน้ำท่วมขัง ได้แก่ โรคฉี่หนู หรือโรคเลปโตสไปโรซิส อหิวาตกโรค ไข้ไทฟอยด์ โรคตับอักเสบ ตาแดง และไข้เลือดออก ให้จัดหน่วยแพทย์เคลื่อนที่ให้บริการผู้ประสบภัยฟรี และให้ความรู้อย่างต่อเนื่อง เพื่อป้องกันการเกิดโรค และป้องกันการเสียชีวิตหลังเจ็บป่วยได้   ซึ่งทุกจังหวัดมีเวชภัณฑ์ ยา ดูแลผู้ประสบภัย อย่างครบถ้วนเพียงพอ </p>
<p><persName>นพ.ไพจิตร์</persName> กล่าวว่า ผลการเฝ้าระวังโรคดังกล่าวของสำนักงานระบาดวิทยาในปีนี้  ตั้งแต่ 1 มกราคม จนถึงวันที่ 29 กันยายน 2552 ทั่วประเทศพบผู้ป่วยโรคฉี่หนู 2,733 ราย เสียชีวิต 23 ราย โรคอหิวาตกโรค 25 ราย โรคไข้เลือดออก 19,659 ราย เสียชีวิต 9 ราย  โรคไทฟอยด์ 2,541 ราย โรคตับอักเสบ 3,626 ราย และโรคตาแดง 77,973 ราย โดยเฉพาะในช่วงที่มีน้ำท่วมที่ผ่านมา ทุกพื้นที่ยังไม่พบโรคระบาดใด ๆ อย่างไรก็ตามโรคที่ต้องจับตาเป็นพิเศษ 2 โรค ได้แก่ ตาแดง และฉี่หนู เนื่องจากจำนวนผู้ป่วยในปีนี้มีแนวโน้มสูงกว่าช่วงเดียวกันปี 2551 ประมาณร้อยละ 8 </p>
<p>“ ต้องขอความร่วมมือประชาชนที่อยู่ในพื้นที่น้ำท่วมขัง ห้ามถ่ายอุจจาระหรือทิ้งขยะลงน้ำอย่างเด็ดขาด เนื่องจากจะทำให้น้ำสกปรก เสี่ยงเกิดโรคระบาดได้ง่ายโดยเฉพาะโรคที่ติดต่อทางอาหารและน้ำ เช่น ไทฟอยด์ อหิวาตกโรค โรคตับอักเสบ รวมทั้งโรคตาแดง วิธีลดความสกปรกในน้ำท่วมที่ดีที่สุด หากส้วมใช้การไม่ได้ ขอให้ถ่ายอุจจาระลงถุงดำ หรือถุงพลาสติก หรือเรียกว่าส้วมมือถือ และทิ้งขยะลงในถุงดำ หรือถุงพลาสติก และมัดปากถุงให้มิดชิดป้องกันแมลงวันตอม ก่อนนำไปทำลาย”  รักษาราชการปลัดกระทรวงสาธารณสุข กล่าว.</p></body>
</news>
