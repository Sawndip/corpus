<teiHeader>
<fileDesc>
<titleStmt>
  <title>"พล.อ.ชวลิต"  พร้อมอดีตข้าราชการและสมาชิกพรรคความหวังใหม่สมัครเป็นสมาชิกพรรคเพื่อไทย  </title>
  <author>นิตยา หิรัญประดิษฐ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210020029&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>"<persName>พล.อ.ชวลิต</persName>"  พร้อมอดีตข้าราชการและสมาชิกพรรคความหวังใหม่สมัครเป็นสมาชิกพรรคเพื่อไทย</headline>
<lead></lead>
<neck></neck>
<body><p><persName>พลเอก ชวลิต ยงใจยุทธ</persName> พร้อมอดีตข้าราชการและสมาชิกพรรคความหวังใหม่สมัครเป็นสมาชิกพรรคเพื่อไทย ระบุ เพื่อต้องการเข้ามาแก้ไขปัญหาประเทศ พร้อมมั่นใจว่าจะทำพรรคเพื่อไทยให้เป็นพรรคของมหาชน <persName>พลเอก ชวลิต ยงใจยุทธ</persName> อดีตนายกรัฐมนตรี นำทีมอดีตนายทหารพร้อมด้วยอดีตลูกพรรคความหวังใหม่จำนวนกว่า 20 คน เดินทางมาสมัครเป็นสมาชิกพรรคเพื่อไทย ณ ที่ทำการพรรคเพื่อไทย ท่ามกลางการต้อนรับอย่างอบอุ่นของ <persName>นายยงยุทธ วิชัยดิษฐ</persName> หัวหน้าพรรคเพื่อไทย พร้อมแกนนำและสมาชิกพรรค ซึ่งบรรยากาศเป็นไปด้วยความคึกคัก โดย <persName>พล เอก ชวลิต</persName> กล่าวถึงเจตนารมณ์ที่เข้าร่วมงานการเมืองกับพรรคเพื่อไทยว่า เพราะประเทศอยู่ในสถานการณ์ความแตกแยกอย่างที่ไม่เคยเกิดขึ้น และสถาบันหลักๆ ของประเทศก็ได้รับผลกระทบ ทั้งนี้ยืนยันว่าไม่ต้องการเข้ามาแย่งชิงหรือแข่งขันกับใคร แต่ต้องการเข้ามาแก้ไขปัญหาอย่างแท้จริงเพื่อให้ประเทศอยู่รอด พร้อมให้ความมั่นใจว่าจะทำให้พรรคเพื่อไทยเป็นพรรคของมหาชน ส่วนตำแหน่งในพรรคนั้นยังไม่สามารถ ระบุได้ แต่เบื้องต้นต้องการเป็นแค่สมาชิกพรรคเท่านั้น <persName>พลเอก ชวลิต ยงใจยุทธ</persName> ยังกล่าวถึงแนวทางการสร้างความสมานฉันท์ว่า ทุกฝ่ายจะต้องหันหน้าเข้าหากัน ให้เกียรติคู่ต่อสู้ที่มีความคิดเห็นที่แตกต่างกัน อโหสิกรรมให้แก่กัน และต้องเจรจาในลักษณะที่มีความเข้าใจกัน เพราะคนไทยชอบความสามัคคี ส่วนกรณีที่ตนเองถูกคณะกรรมการป้องกันและปราบปรามการทุจริตแห่งชาติ หรือ ป.ป.ช. ชี้มูลความผิดเกี่ยวกับการสลายการชุมนุมเมื่อวันที่ 7 ตุลาคมนั้น ขอยอมรับคำตัดสินและพร้อมต่อสู้ตามกระบวนการยุติธรรมต่อไป เชื่อว่าจะไม่กระทบกับการทำงานด้านการเมือง  </p></body>
</news>
