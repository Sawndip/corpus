<teiHeader>
<fileDesc>
<titleStmt>
  <title>สธ.ท้าหมอชนบทเปิดข้อมูลทุจริตงบไทยเข้มแข็ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/02/news_29571474.php?news_id=29571474  </bibl>
</sourceDesc>
</fileDesc>
</teiHeader>
<news>
<headline>สธ.ท้าหมอชนบทเปิดข้อมูลทุจริตงบไทยเข้มแข็ง</headline>
<lead>“<persName>วิทยา</persName>” ท้า “<persName>หมอเกรียงศักดิ์</persName>” งัดรายละเอียดโครงการไทยเข้มแข็ง สธ. หากประหยัดงบ 30,000 ล้านบาทมาให้ดู ลั่นหากประหยัดได้จริงพร้อมทำตาม ด้าน “<persName>หมอเกรียงศักดิ์</persName>” รับคำท้า และขอให้ทบทวนการก่อสร้าง ปูดอีก จ.อุดรธานี ประกาศประกวดราคาเครื่องตรวจเลือดแล้ว เผยเสาธงโคตรแพง ต้นละ 4.95 แสนบาท แถมเปิดอักษรย่อ “ต.- ม.- ป.- ล. -ก.” เอี่ยว</lead>
<neck></neck>
<body><p>จากกรณีที่ <persName>นพ.เกรียงศักดิ์ วัชรนุกูลเกียรติ</persName> ประธานชมรมแพทย์ชนบท เสนอให้ทบทวนโครงการภายใต้แผนปฏิบัติการไทยเข้มแข็ง 2555 (แผนฟื้นฟูเศรษฐกิจระยะที่ 2) หรือ “SP2” มูลค่า 86,685.61 ล้านบาท โดยเชื่อว่าจะสามารถประหยัดงบประมาณได้ถึง 30,000 ล้านบาทนั้น <persName>นายวิทยา แก้วภราดัย</persName> รมว.สาธารณสุข (สธ.) กล่าวว่า ให้เอารายละเอียดต่างๆ มาเสนอได้เลย ถ้าหากประหยัดงบประมาณได้จริง พร้อมที่จะทำตาม และพร้อมรื้อโครงการ</p>
<p>ส่วนที่ <persName>นพ.เกรียงศักดิ์</persName> ระบุว่า ในการก่อสร้างโรงพยาบาลชุมชนขนาด 30 เตียง 58 แห่งทั่วประเทศ ราคาเสาธงสูงถึง 495,000 บาท <persName>นายวิทยา</persName> กล่าวว่า ยังไม่เห็นรายละเอียด คงต้องให้ผู้พูดเอาหลักฐานมาดูก่อนว่าเป็นอย่างไร ไม่อยากให้พูดลอยๆ และเปิดประเด็นไปเรื่อย พูดทุกวันกระทรวงก็เสียหาย ควรมาช่วยกันมากกว่า</p>
<p><persName>นายวิทยา</persName> ยังกล่าวถึงกรณีมีข้อสังเกตว่าราคากลางครุภัณฑ์หลายชนิดสูงเกินจริง ว่า โครงการไทยเข้มแข็งของสธ.ทั้งหมด แพทย์เป็นคนดำเนินการ ดังนั้นหากพบว่า มีการตั้งราคาสูงเกินจริง <persName>นพ.ไพจิตร์ วราชิต</persName> รักษาการปลัดกระทรวงสาธารณสุข ต้องตั้งคณะกรรมการสอบวินัย เพราะว่าข่าวที่เกิดขึ้น เมื่อเกิดปัญหานักการเมืองก็จะโดนเป็นคนแรก อย่างไรก็ตาม ข้อวิพากษ์วิจารณ์ความไม่โปร่งใสที่เกิดขึ้น <persName>นพ.ไพจิตร์</persName> ได้ตั้งคณะกรรมการขึ้นมาตรวจสอบข้อเท็จจริง และได้ตั้งคณะกรรมการพิจารณาความเหมาะสมและแก้ไขปัญหาโครงการ ซึ่งมีแพทย์ชนบทร่วมเป็นกรรมการด้วย ดังนั้นจะต้องช่วยกันนำรายละเอียดทั้งหมดมาดูกัน</p>
<p>“<persName>หมอเกรียง</persName>” รับคำท้าให้ข้อมูล</p>
<p>ด้าน <persName>นพ.เกรียงศักดิ์</persName> กล่าวว่า พร้อมที่จะให้รายละเอียดกับ รมว.สาธารณสุขว่าหากมีการทบทวนโครงการแล้ว จะทำให้สามารถประหยัดงบประมาณได้ถึง 30,000 ล้านบาท และปัญหาที่เกิดขึ้นอยากเสนอว่าให้ทบทวนการก่อสร้าง การจัดซื้อครุภัณฑ์ โดยเฉพาะเรื่องราคากลาง นอกจากนี้เสนอให้เอาผู้ที่เกี่ยวข้องในการจัดทำรายละเอียดโครงการจำนวน 3 คน ที่เป็นแพทย์ออกไปก่อน และควรให้ความสำคัญกับการจัดสรรงบประมาณโดยใช้ระบบจีไอเอส ที่จัดสรรตามความขาดแคลนของโรงพยาบาลแต่ละแห่ง และเมื่อมีการปรับงบต่างๆ แล้ว ก็ให้นำมาเติมส่วนที่ขาด คือ โรงพยาบาลชุมชน
“รายการครุภัณฑ์จำนวน 46 รายการที่กำหนดให้โรงพยาบาลส่งเสริมสุขภาพตำบล (รพ.สต.) จัดซื้อนั้น เห็นว่าควรมานั่งคุยกันใหม่ เพื่อดูความต้องการของแต่ละพื้นที่” <persName>นพ.เกรียงศักดิ์</persName> กล่าว</p>
<p>ส่วนการยัดไส้เครื่องตรวจชีวเคมีในเลือด มูลค่าเครื่องละ 3 ล้านบาทให้กับโรงพยาบาลชุมชน <persName>นพ.เกรียงศักดิ์</persName> กล่าวว่า ตอนนี้ได้ข้อมูลล่าสุดว่า ที่ จ.อุดรธานี ได้มีการประกาศประกวดราคาไปแล้ว แต่ยังไม่ได้มีการจัดซื้อ แสดงให้เห็นว่าจะมีการจัดซื้อเครื่องดังกล่าวจริง ทั้งๆ ที่เครื่องมือดังกล่าวโดยปกติบริษัทจะให้ฟรีแก่โรงพยาบาล แต่จะอาศัยขายน้ำยาตรวจในระยะยาว โดยคิดส่วนต่างเพิ่มเล็กน้อย เช่น จากเดิมราคาน้ำยา 10 บาท แต่บวกเพิ่มเป็น 12 บาท</p>
<p>เสาธง รพ.ชุมชนต้นละ 4.9 แสนบาท</p>
<p><persName>นพ.เกรียงศักดิ์</persName> ยังได้กล่าวถึงความไม่ชอบมาพากลในการก่อสร้างโรงพยาบาลชุมชนขนาด 30 เตียง มูลค่า 48,655,200 ล้านบาทว่า มีสิ่งก่อสร้าง 14 รายการที่น่าสนใจ คือ เสาธงสูง 20 เมตร เสาละ 495,000 บาท ซึ่งถือว่าแพงมาก ถ้าเป็นตนจะไม่จัดซื้อ นอกจากนี้ในการก่อสร้างถนนคอนกรีตเสริมเหล็ก ได้ข้อมูลว่ามีการกำหนดราคาต่อตารางเมตรกว่า 1,000 บาท ในขณะที่ราคาสูงสุดที่เคยทำ ขนาดหนา 15 ซม. อยู่ที่ 268-380 บาทต่อตารางเมตร
“กระบวนที่เกิดขึ้นทั้งหมดทราบข่าวว่า มีคนชื่ออักษรย่อ ต. ม. ป. และ ล. รวมถึง ก. เข้าไปเกี่ยวข้อง แต่คงบอกไม่ได้ว่าเป็นใคร”</p>
<p>วันเดียวกัน เมื่อเวลา 15.30 น. <persName>นพ.ไพจิตร์ วราชิต</persName> รักษาการปลัดกระทรวงสาธารณสุข เป็นประธานพิจารณาความเหมาะสมและแก้ไขปัญหาโครงการไทยเข้มแข็ง นอกจากนี้ <persName>นพ.เสรี หงษ์หยก</persName> ในฐานะประธานคณะกรรมการตรวจสอบข้อเท็จจริงกรณีการจัดซื้อเครื่องทำลายเชื้อโรคด้วยระบบแสดงอัลตราไวโอเลตระบบปิด ยูวี-แฟน ได้เรียกประชุมเป็นการด่วน หลังจากเพิ่มได้รับการตั้งแต่งเมื่อวันที่ 30 ก.ย.</p>
<p>“<persName>มานิต</persName>”ปัดไม่เกี่ยวอักษร ม.</p>
<p><persName>นายมานิต นพอมรบดี</persName> รมช.สาธารณสุข กล่าวถึงกรณีที่ <persName>นพ.เกรียงศักดิ์</persName> เปิดอักษรย่อผู้ที่เกี่ยวข้องการจัดซื้อครุภัณฑ์ในโครงการไทยเข้มแข็ง ซึ่งมีชื่อนักการเมืองอักษรย่อ ม. ด้วยว่า เมื่อวานก็มีอักษรย่อ ต. วันนี้ก็มีอักษรย่อตัว ม.ออกมา ซึ่งตนรู้สึกเฉยๆ ไม่สนใจ และไม่คิดว่าทำให้เสียหาย เพราะนักการเมืองในกระทรวงนี้มีแค่ 4 คน เชื่อว่าเดี๋ยวอักษรที่ออกมาก็คงครบทุกคน แต่ก็ยังงงอยู่ว่าตนเข้าไปเกี่ยวข้องตอนไหน</p>
<p>ทั้งนี้เห็นว่าปัญหาการจัดซื้อในโครงการไทยเข้มแข็งนั้น ได้คุยกับ<persName>นายวิทยา แก้วภราดัย</persName> รมว.สาธารณสุขแล้ว ซึ่งการตรวจสอบไม่ยาก หากโรงพยาบาลไม่มีการร้องขอจัดซื้อมา ก็สามารถตรวจสอบได้ว่ามีใครสั่งให้จัดซื้อไป</p>
<p><persName>นายมานิต</persName> กล่าวว่า การที่แพทย์ชนบทออกมาเปิดข้อมูลเป็นเรื่องดี เพราะว่าการจัดซื้อยังไม่เกิดขึ้นจะได้ช่วยกันดูช่วยกันตรวจสอบ และเท่าที่ทราบ รมว.สาธารณสุขได้สั่งตั้งคณะกรรมการขึ้นมาดูแลแล้ว และเชิญแพทย์ชนบทเข้าร่วม
“ตัวย่อ อักษรย่อก็ใส่กันไป คนทำงานการเมืองก็ตกเป็นเป้าอยู่แล้ว”รมช.สาธารณสุข กล่าว
</p></body>
</news>
