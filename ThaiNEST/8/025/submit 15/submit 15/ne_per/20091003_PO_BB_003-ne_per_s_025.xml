<teiHeader>
<fileDesc>
<titleStmt>
  <title>"บวรศักดิ์"แนะรื้อระบบราชการ-กฎหมาย จัดสรรประโยชน์ชาติใหม่แก้ขัดแย้ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/03/news_29579215.php?news_id=29579215  </bibl>
</sourceDesc>
</fileDesc>
</teiHeader>
<news>
<headline>"<persName>บวรศักดิ์</persName>"แนะรื้อระบบราชการ-กฎหมาย จัดสรรประโยชน์ชาติใหม่แก้ขัดแย้ง</headline>
<lead>“<persName>บวรศักดิ์</persName>” ประเมินปัญหาชาติขณะนี้ไม่ใช่การแก้รัฐธรรมนูญ แต่อยู่ที่ภาครัฐ ราชการ และกฎหมายไทยปรับตัวไม่ทันการเปลี่ยนแปลงของโลก ทำให้การจัดสรรผลประโยชน์ไม่เป็นธรรม มีความเหลื่อมล้ำ แตกต่าง จนปรากฏเป็นความขัดแย้งครั้งรุนแรงในสังคมซึ่งไม่ใช่แค่ "เอา-ไม่เอา<persName>ทักษิณ</persName>" จี้รื้อระบบราชการ-กฎหมายก่อนทุกระบบของบ้านเมืองสั่นคลอน</lead>
<neck></neck>
<body><p>ในการเสวนาเรื่อง "ปรับบทบาทภาครัฐ...เปลี่ยนการบริหารประเทศไทย" ในการประชุมสัมมนาทางวิชาการประจำปี 2552 ของสำนักงานคณะกรรมการพัฒนาระบบราชการ (ก.พ.ร.) เมื่อวานนี้ (2 ต.ค.) ที่หอประชุมกองทัพเรือ <persName>นายบวรศักดิ์ อุวรรณโณ</persName> เลขาธิการสถาบันพระปกเกล้า กล่าวตอนหนึ่งโดยวิเคราะห์ถึงรากเหง้าความขัดแย้งของสังคมไทยในปัจจุบัน</p>
<p><persName>นายบวรศักดิ์</persName> อธิบายว่า ความขัดแย้งที่เกิดขึ้นในขณะนี้ ทั้งฝ่ายเสื้อเหลืองและเสื้อแดง ไม่ได้มีปมเหตุแค่เอาหรือไม่เอาอดีตนายกรัฐมนตรี คือไม่ใช่ฝ่ายที่เอาอดีตนายกฯ กับฝ่ายไม่เอาอดีตนายกฯ เท่านั้น และไม่ใช่ความขัดแย้งเรื่องตัวบุคคล แต่เป็นปัญหาเชิงโครงสร้างและการปรับตัวของระบบราชการไทยที่ไม่สอดคล้องกับยุคสมัยที่เปลี่ยนไป โดยโครงสร้างระบบราชการปัจจุบันยังเป็นโครงสร้างที่ไม่เปลี่ยนแปลงจากสมัยรัชกาลที่ 5 ซึ่งมุ่งเน้นไปที่การต่อต้านภัยคุกคามจากชาติมหาอำนาจ และ สมัย<persName>จอมพลสฤษดิ์ ธนะรัชต์</persName> อดีตนายกรัฐมนตรี เพื่อรับมือกับการเปลี่ยนแปลงของโลกในระหว่างและภายหลังยุคสงครามเย็น
“ทั้งๆ ที่โลกและสังคมได้เปลี่ยนแปลงไปมากแล้ว แต่ระบบราชการไทยยังไม่มีการเปลี่ยนแปลง ยังคงใช้โครงสร้างและรูปแบบเดิมๆ ในการจัดการปัญหาอยู่ในปัจจุบัน ส่งผลให้เกิดความเหลื่อมล้ำและปัญหาเชิงโครงสร้างทางสังคม เห็นได้จากข้อมูลทางสถิติในปี 2549 คนรวยที่สุด 20% ของประเทศมีรายได้คิดเป็น 56.29% ของรายได้ประชาชาติ ส่วนคนที่จนที่สุด 20% มีรายได้เพียง 3.84% ของรายได้ประชาชาติ ขณะที่คนรวยเพียง 20% ของประเทศถือครองสินทรัพย์ (asset) ถึง 65% ของประเทศ แต่คนชั้นกลาง 60% ถือครองสินทรัพย์เพียง 13% โดยคน 20% ที่ถือครองสินทรัพย์มากนั้น เป็นตัวแทนคนเสื้อเหลือง ส่วนคนที่เหลือ 60% เป็นตัวแทนของคนเสื้อแดง” <persName>นายบวรศักดิ์</persName> ระบุ</p>
<p>เลขาธิการสถาบันพระปกเกล้า วิเคราะห์ต่อว่า คนจน เอ็นจีโอ (องค์กรพัฒนาเอกชน) และสื่อ เป็นอำนาจใหม่ของสังคมไทย และต้องการรัฐที่เป็นคนกลาง คือพูดคุยเจรจากับต่างประเทศได้ สร้างกติกาที่เหมาะสมได้ และคุยกับภาคเอกชน ประชาสังคม และทหารได้ แต่ไม่ใช่รัฐที่ใช้อำนาจสั่งการด้วยตัวเองหมดทุกอย่าง
"ปัญหาใหญ่ของประเทศขณะนี้จึงไม่ใช่การแก้ไขรัฐธรรมนูญ แต่ในภาวะที่โลกกำลังเปลี่ยนแปลงไปอย่างรวดเร็ว รัฐไทย กฎหมายไทย และราชการไทยปรับปรุงเปลี่ยนแปลงตัวเองหรือยัง" <persName>นายบวรศักดิ์</persName> กล่าว</p>
<p>เขาบอกอีกว่า ปัญหาความขัดแย้งในสังคมจะต้องได้รับการแก้ไขโดยการจัดสรรผลประโยชน์ของคนในชาติใหม่ ทั้งนี้ เครื่องมือสำหรับการจัดสรรสิทธิและหน้าที่ก็คือกฎหมาย และ "สิทธิ" ก็คือ ผลประโยชน์ที่ประชาชนพึงมีพึงได้โดยมีกฎหมายรองรับ ฉะนั้นการแก้ปัญหาต้องเข้าไปยกเครื่องกฎหมายที่มีอยู่
"ปัจจุบันกฎหมายในระดับพระราชบัญญัติมีมากถึงกว่า 700 ฉบับ มีพระราชกฤษฎีกาและกฎกระทรวงต่างๆ อีก 6 หมื่นฉบับ ซึ่งเกือบทั้งหมดยกร่างและบังคับใช้มานานตั้งแต่สมัยที่เรายังรับมือกับสงครามเย็น จึงไม่ได้ก่อให้เกิดการจัดสรรผลประโยชน์แก่คนในชาติอย่างเป็นธรรม ส่วนภาครัฐเองต้องปรับบทบาทใหม่ให้สอดคล้องกับสถานการณ์ปัจจุบัน คือ การทำตัวเป็นคนกลางที่ดี และผมยังมองว่าหากยังแก้ปัญหาความเป็นธรรมในการจัดสรรผลประโยชน์ในสังคมไม่ได้ ปัญหาความขัดแย้งในสังคมจะไม่มีวันจบสิ้น แม้วันนี้เหตุการณ์จะคลี่คลายลง โดยฝ่ายหนึ่งฝ่ายใดยอม แต่คาดการณ์ได้เลยว่าอีกไม่เกิน 10-20 ปีข้างหน้า ความขัดแย้งลักษณะนี้จะกลับมาอีกอย่างแน่นอน"</p>
<p><persName>นายบวรศักดิ์</persName> กล่าวอีกด้วยว่า ความขัดแย้งที่เกิดขึ้นในสังคมไทยครั้งนี้ ไม่เพียงแต่สั่นคลอนความรู้สึกของคนไทยทั่วไปเท่านั้น แต่ยังสั่นคลอนระบบของไทยในหลายระบบ ตั้งแต่ความชอบธรรมของรัฐบาลไปจนถึงระบบศาลและหลักนิติธรรม ดังนั้นทุกภาคส่วนในสังคมไทยจะต้องไม่ปล่อยให้บทเรียนในเรื่องผ่านไปโดยไม่มีการเปลี่ยนแปลงใดๆ เลย</p>
<p>ด้าน <persName>นายนครินทร์ เมฆไตรรัตน์</persName> คณบดีคณะรัฐศาสตร์ มหาวิทยาลัยธรรมศาสตร์ กล่าวว่า ส่วนตัวเห็นด้วยที่ภาครัฐจะต้องปรับบทบาทของตัวเองเสียใหม่ เพราะตั้งแต่สมัยรัชกาลที่ 5 โครงสร้างและภารกิจของระบบราชการไทยยังไม่ได้เปลี่ยนแปลงไปจากเดิมเลย จึงขอเสนอว่าการปรับบทบาทของภาครัฐนั้น ควรเน้นไปที่การกระจายอำนาจไปสู่ท้องถิ่นให้มากขึ้น รวมถึงการกระจายอำนาจการตัดสินใจ
"เดิมอำนาจอยู่ที่อธิบดีหรือหัวหน้าส่วนราชการทั้งหมดแค่นั้น วิธีแก้คือให้มีทุกภาคส่วนหรือผู้มีส่วนได้ส่วนเสียเข้ามามีส่วนร่วมในการตัดสินใจด้วย เช่น การตัดสินใจในรูปคณะกรรมการ ซึ่งมีตัวอย่างให้เห็นแล้วกรณีปัญหาแรงงานที่มีคณะกรรมการไตรภาคี" <persName>นายนครินทร์</persName> ระบุ</p>
<p>ภายหลังการเสวนา <persName>นายนครินทร์</persName> ให้สัมภาษณ์ "กรุงเทพธุรกิจ" ถึงปมปัญหาการเมืองไทยในขณะนี้ ที่มีความพยายามผลักดันให้แก้ไขรัฐธรรมนูญว่า ส่วนตัวเห็นด้วยกับการแก้ไขรัฐธรรมนูญ เพียงแต่วิธีการต้องสง่างาม นั่นก็คือต้องให้ประชาชนมีส่วนร่วมจากการทำประชามติ
"คำถามคือจะเอาประชามติไปไว้ตรงไหน ถ้าจะให้ร่างแก้ไขรัฐธรรมนูญผ่านสภาก่อนแล้วจึงไปลงประชามติ คงไม่ค่อยสวยเท่าไร ใจผมอยากให้ลงประชามติก่อนแล้วค่อยเข้าสภา โดยสภามีหน้าที่รับทราบ เชื่อว่าหากทำได้ จะทำให้การเมืองไทยมีทางออกที่จะก้าวเดินต่อไปพอสมควร" คณบดีคณะรัฐศาสตร์ มหาวิทยาลัยธรรมศาสตร์ ระบุ
</p></body>
</news>
