<teiHeader>
<fileDesc>
<titleStmt>
  <title>“ธานี” ใช้แผน “กรกฎ 52” คุมม็อบแดง 19 กันยา!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-09-14 14:39:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000106828  </bibl>
</sourceDesc>
</fileDesc>
</teiHeader>
<news>
<headline>“<persName>ธานี</persName>” ใช้แผน “กรกฎ 52” คุมม็อบแดง 19 กันยา!</headline>
<lead>นครบาลเตรียมแผน “กรกฎ 52” รับมือม็อบเสื้อแดงรวมพล 19 ก.ย. ขณะที่ “<persName>ธานี</persName>” เชื่อไม่น่ามีเหตุรุนแรง ประเมินสถานการณ์วันต่อวัน ชี้เปลี่ยนให้ “<persName>พล.ต.ท.เอก อังศนานนท์</persName>” คุมคดีรุกป่าสร้างรีสอร์ต 100 ไร่ ที่ “<persName>เสรีพิศุทธ์</persName>” ถูกกล่าวหา เนื่องจากมีคนร้องขอความเป็นธรรม เปรียบเทียบคดีเสื้อเหลืองยังเปลี่ยนคนดูมาแล้วหลายคน ระบุโผนายพลต้องทำภายในเดือนนี้ถ้าไม่ทำจะส่งผลกระทบบางคนเสียสิทธิ์ขอเครื่องราชอิสริยาภรณ์</lead>
<neck></neck>
<body><p> วันนี้ (14 ก.ย.) เมื่อเวลา 09.00 น.ที่กองบัญชาการตำรวจนครบาล (บช.น.) <persName>พล.ต.อ.ธานี สมบูรณ์ทรัพย์</persName> รองผู้บัญชาการตำรวจแห่งชาติ รักษาราชการแทนผู้บัญชาการตำรวจแห่งชาติ พร้อมด้วย <persName>พล.ต.ท.อดุลย์ แสงสิงแก้ว</persName> ผช.ผบ.ตร. และ <persName>พล.ต.ท.วรพงษ์ ชิวปรชา</persName> ผู้บัญชาการตำรวจนครบาล (ผบช.น.) เรียกประชุมนายตำรวจระดับรองผู้บัญชาการตำรวจนครบาล (รอง ผบช.น.) รับผิดชอบงานความมั่นคง งานด้านการจราจร งานกิจการพิเศษดูแลความสงบเรียบร้อยรักษาความปลอดภัยพื้นที่ กทม.สถานที่ราชการบ้านพักบุคคลสำคัญ พร้อมด้วยผู้บังคับการตำรวจนครบาล (ผบก.น.1-9) ผู้บังคับการตำรวจปฏิบัติการพิเศษ (ผบก.ตปพ.) ผู้บังคับการตำรวจจราจร (ผบก.จร.) และผู้บังคับการอำนวยการ (ผบก.อก.) และนายตำรวจระดับรองผู้บังคับการทุกหน่วยงานจนถึง ผกก.ทั้งหมด เพื่อมอบนโยบายปฏิบัติหน้าที่พร้อมซักซ้อมทำความเข้าใจวางแนวทางปฏิบัติดูแลความสงบเรียบร้อยรักษาความปลอดภัยการชุมนุมของกลุ่มผู้ชุมนุมแนวร่วมประชาชนเพื่อ ประชาธิปไตย (นปช.) รวมพลเคลื่อนไหววันที่ 19 ก.ย. โดยมีผู้บัญชาการตำรวจภูธรภาค 1 ผู้บังคับการกองปราบปราม และตัวแทนหน่วยงานทหารเข้าร่วมอย่างพร้อมเพรียง</p>
<p>ผู้สื่อข่าวรายงานว่า การดูแลความสงบเรียบร้อยกลุ่มผู้ชุมนุมครั้งนี้จะใช้กำลังจากกองบัญชาการ ตำรวจนครบาลเป็นหลักและมีกำลังจากหน่วยงานทหารเข้าร่วม 33 กองร้อย ใช้แผนปฏิบัติ “กรกฎ 52” ซึ่งเป็นแผนปฏิบัติเดียวกับการปฏิบัติในวันที่ 7 ต.ค. 2551 ที่ผ่านการปรับปรุงปรับเปลี่ยนการปฏิบัติจากคณะทำงานปรับปรุงแผนการควบคุมฝูงชน สำนักงานตำรวจแห่งชาติ โดยมี <persName>พล.ต.ท.อดุลย์</persName> เป็นหัวหน้าคณะทำงาน ปรับ “แผนกรกฎ 48” เป็น “แผนกรกฎ 52” ผ่านการศึกษาปัญหาข้อจำกัดต่างๆของแผนเดิมสู่การทำงานควบคุมฝูงชนที่มีประสิทธิภาพมากขึ้น ทันต่อสถานการณ์การชุมนุมที่เปลี่ยนแปลงไป รวมถึงปรับเปลี่ยนการจัดกำลัง ยุทธวิธี ยุทโธปกรณ์ เครื่องมือ กฎการใช้กำลัง และกฎหมายที่เกี่ยวข้องโดยยึดตามหลักมาตรฐานสากล เพื่อเป็นหลักประกันให้ตำรวจมีความมั่นใจในการทำงาน                โดยการปฏิบัติหน้าที่ของเจ้าหน้าที่ตำรวจนั้นจะมีความชัดเจนในตัวผู้รับผิดชอบในการควบคุมฝูงชนมากขึ้นโดยมอบหมายให้นายตำรวจระดับกองบัญชาการ มีรองผู้บัญชาการ 1 คน เป็นผู้รับผิดชอบโดยเฉพาะ และระดับกองบังคับการมี รองผู้บังคับการ 1 คน เป็นผู้รับผิดชอบ และที่ผ่านมาเพื่อให้ทุกหน่วยมีความพร้อมได้ทำการฝึกอบรมเตรียมความพร้อมให้ กับกองร้อยควบคุมฝูงชน รวมถึงในส่วนของผู้บริหารระดับรองผู้บัญชาการตำรวจภูธรภาค และรองผู้บังคับการตำรวจภูธรจังหวัดได้จัดอบรมในหลักสูตรผู้บริหารวิกฤตการณ์ ให้สามารถจัดการบริหารเหตุการณ์อย่างมีประสิทธิภาพ ส่วนเรื่องยุทโธปกรณ์ประจำกายนั้นมีการมีการนำอุปกรณ์เพิ่มเติมจำนวน 13,000 ชุด ได้แก่ หมวกโล่ กระบอง สนับแข้ง สนับมือ ที่ผ่านการจัดซื้อเรียบร้อยแล้วมาใช้ด้วย                <persName>พล.ต.อ.ธานี</persName> กล่าวภายหลังเสร็จสิ้นการประชุมว่า ที่ประชุมได้ซักซ้อมการปฏิบัติและรับทราบปัญหาข้อขัดข้องต่างๆ ไม่ให้เกิดปัญหาจนมีการร้องเรียนคณะกรรมการป้องกันปราบปรามการประพฤติมิชอบในวงราชการ (ป.ป.ช.) โดยให้ผู้ปฏิบัติรับฟังคำสั่งการจากผู้บัญชาการเหตุการณ์คือ <persName>พล.ต.ท.วรพงษ์ ชิวปรีชา</persName> ผบช.น.เพียงผู้เดียว โดย ผบช.น.จะเป็นผู้รับผิดชอบเหตุการณ์ทั้งหมดเอง ส่วนในระดับ ตร.นั้นตนเองจะลงมาช่วยดู เชื่อว่าคงไม่รุนแรงเพราะจากการประเมินสถานการณ์จนถึงวันนี้ยังไม่มีอะไรบ่งชี้ ส่วนจำนวนผู้เข้าชุมนุมยังตอบไม่ได้ว่ามากน้อยแค่ไหนต้องประเมินแบบวันต่อวัน เพราะยังเหลือเวลาอีกหลายวัน                ผู้สื่อข่าวถามว่ากรณีการชี้มูลของ ป.ป.ช.จะส่งผลต่อการควบคุมผู้ชุมนุมเสื้อแดงหรือไม่ <persName>พล.ต.อ.ธานี</persName> กล่าวว่า จากการซักซ้อมความเข้าใจแผนกรกฎ 52 ในวันนี้ <persName>พล.ต.ท.วรพงษ์</persName> ในฐานะผู้บัญชาการเหตุการณ์ก็ได้ให้ความมั่นใจแล้ว ผู้ปฏิบัติทั้งหมดก็จะเพียงแต่ฟังคำสั่งผู้บังคับบัญชาแล้วไม่ต้องรับผิดชอบ ผู้บังคับบัญชาจะรับผิดชอบเองคนเดียว ซึ่งแผนกรกฎ 52 ต่างจากแผนกรกฎ 48 คือมีการปรับปรุงการปฏิบัติการที่ระบุชัดเจนขึ้นว่าต้องทำอย่างไร                นอกจากนี้ <persName>พล.ต.อ.ธานี</persName> ยังกล่าวถึงการเปลี่ยนตัวหัวหน้าและพนักงานสอบสวนคดีที่มีการกล่าวหาว่า <persName>พล.ต.อ.เสรีพิศุทธ์ เตมียาเวส</persName> อดีต ผบ.ตร.บุกรุกที่ป่าสงวนจาก <persName>พล.ต.ท.สมยศ พุ่มพันธุ์ม่วง</persName> ผู้ช่วย ผบ.ตร. และ<persName>พล.ต.ต.ศรีวรา รังสิพรหมกุล</persName> รอง ผบช.ก.เป็น <persName>พล.ต.ท.เอก อังศนานนท์</persName> ผู้ช่วย ผบ.ตร. <persName>พล.ต.อ.ธานี</persName> กล่าวว่า การเปลี่ยนตัวเนื่องจากมีผู้ร้องขอความเป็นธรรมเราก็ต้องดำเนินการให้ ตำรวจป่าไม้คนอื่นก็ยังมีในชุดพนักงานสอบสวน เปลี่ยนเฉพาะหัวหน้ากับผู้ช่วย ส่วนเหตุผลนั้นไม่ขอบอกให้ไปอ่านในหนังสือร้องเรียนเอาเอง จะมีปัญหาอะไรตามมาอีกหรือ คงไม่มีแล้วอย่างคดีเสื้อเหลืองก็เปลี่ยนตนเป็นพนักงานสอบสวนคนที่ 4 ก็ทำได้                ผู้สื่อข่าวถามถึงการจัดทำโผแต่งตั้งโยกย้ายระดับนายพลว่าจะเริ่มดำเนินการเมื่อใด <persName>พล.ต.อ.ธานี</persName> กล่าวว่า ยังไม่รู้เลย ส่วนข้อมูลก็ต้องเตรียมอยู่แล้ว มันต้องทำภายในเดือนนี้ถ้าไม่ทำเดือนนี้ บางคนจะเสียสิทธิ์ในการขอเครื่องราชสอิสริยาภรณ์  สำหรับการดูแลคณะรัฐมนตรีที่ลงพื้นที่หลังมีกลุ่มเสื้อแดงติดตามไปประท้วงนั้น <persName>พล.ต.อ.ธานี</persName> กล่าวว่า เรื่องนี้มีแผนการปฏิบัติอยู่แล้วมีหนังสือสั่งการอยู่แล้ว ส่วนการคาดโทษในหนังสือไม่ได้ระบุมีแต่ว่าขั้นตอนต้องทำอย่างไร ผู้รับผิดชอบพื้นที่ต้องเป็นผู้ปฏิบัติ</p></body>
</news>
