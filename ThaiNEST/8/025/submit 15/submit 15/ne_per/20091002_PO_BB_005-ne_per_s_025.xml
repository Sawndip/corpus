<teiHeader>
<fileDesc>
<titleStmt>
  <title>วิป3ฝ่ายโยน2สภายกร่างรธน. "อภิสิทธิ์"ไม่เห็นด้วยยุบพรรค  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/02/news_29571470.php?news_id=29571470  </bibl>
</sourceDesc>
</fileDesc>
</teiHeader>
<news>
<headline>วิป3ฝ่ายโยน2สภายกร่างรธน. "<persName>อภิสิทธิ์</persName>"ไม่เห็นด้วยยุบพรรค</headline>
<lead>ประธานรัฐสภา เกรงเหตุต่ออายุ กก.สมานฉันท์ฯ อาจติดคุกโยนสภาให้ความเห็นชอบ ขณะที่มติวิป 3 ฝ่ายได้ข้อสรุปมอบฝ่ายกฎหมาย 2 สภายกร่างแก้ไขรัฐธรรมนูญ 2 แนวทางเสนอนายกฯ ชี้ขาดวันนี้ ด้าน “<persName>อภิสิทธิ์</persName>” เผยไม่เห็นด้วยกับการยุบพรรค ฝ่ายค้านไม่ขัดทำประชามติ ด้าน “<persName>พระไพศาล วิศาโล</persName>” แนะเสื้อเหลือง เสื้อแดง ใช้ปัญญารับมือสถานการณ์ปัจจุบันมีความแตกแยกทางการเมือง</lead>
<neck></neck>
<body><p><persName>นายชัย ชิดชอบ</persName> ประธานสภาผู้แทนราษฎร กล่าวถึงการยกร่างแก้ไขรัฐธรรมนูญ ว่า เป็นเรื่องที่วิป 3 ฝ่ายจะต้องไปคุยกัน เขาเป็นประธานสภา ไม่มีส่วนเกี่ยวข้อง แต่หากวิป 3 ฝ่ายมีมติให้คณะกรรมการสมานฉันท์เพื่อปฏิรูปการเมืองและศึกษาแก้ไขรัฐธรรมนูญ ขึ้นมายกร่าง เขาก็จะเรียกประชุมรัฐสภาเพื่อขอความเห็นชอบ เพราะการตั้งคณะกรรมการสมานฉันท์ฯ ที่หมดอายุไปแล้วต้องใช้มติจากที่ประชุมสภา หากตั้งอาจจะทำผิดรัฐธรรมนูญ มาตรา 122</p>
<p>ที่รัฐสภา วันเดียวกันนี้ มีการประชุมคณะกรรมการวิป 3 ฝ่าย ประกอบด้วย<persName>นายชินวรณ์ บุณยเกียรติ</persName> ประธานคณะกรรมการประสานงาน (วิป) พรรคร่วมรัฐบาล <persName>นายวิทยา บุรณศิริ</persName> ประธาน (วิปฝ่ายค้าน) และตัวแทนจากคณะกรรมการกิจการวุฒิสภา (วิปวุฒิ) ประกอบด้วย <persName>นายดิเรก ถึงฝั่ง</persName> ส.ส.นนทบุรี <persName>พล.อ.เลิศรัตน์ รัตนวานิช</persName> ส.ว.สรรหา <persName>นายวิทยา อินาลา</persName> ส.ว.นครพนม</p>
<p><persName>นายชินวรณ์</persName> แถลงภายหลังการประชุม ว่า จากการหารือได้ข้อยุติ จะดำเนินการตาม 6 ประเด็นที่คณะกรรมการสมานฉันท์ฯ โดยจะหารือกับ<persName>นายชัย</persName> ขอให้มอบหมายให้สำนักกฎหมาย 2 สภาดำเนินการยกร่างตามกรอบ 6 ประเด็น แต่แบ่งออกเป็น 2 แนวทางคือ 1 ยกร่าง 6 ฉบับ ฉบับละประเด็น หรือยกร่างเป็นฉบับเดียว 6 ประเด็น แต่ให้เขียนหลักการและเหตุผลในแต่ละประเด็นเอาไว้กว้างให้เสนอต่อที่ประชุมวิป 3 ฝ่าย เพื่อนำเข้าสู่กระบวนการลงชื่อ เสนอเป็นญัตติแก้ไขรัฐธรรมนูญ มาตรา 291</p>
<p>ทั้งนี้ ให้มีคณะกรรมการชุดเดียวยกร่างทั้ง 6 ประเด็น สำหรับกระบวนการมีส่วนร่วมของประชาชนถือว่าเป็นสิ่งสำคัญ ซึ่งได้ประสานไปยัง<persName>นายอภิสิทธิ์ เวชชาชีวะ</persName> นายกรัฐมนตรี แล้วจึงได้นัดหารือในวันที่ 2 ต.ค.เวลา 09.00 น.ที่ห้องสีเขียวตึกไทยคู่ฟ้า ทำเนียบรัฐบาล เพื่อรับฟังความคิดเห็นจากทุกฝ่ายให้การแก้ไขรัฐธรรมนูญไปสู่เป้าหมายเดียวกัน</p>
<p>ผู้สื่อข่าวถามว่าจะมีการทำประชามติหรือไม่ <persName>นายชินวรณ์</persName> กล่าวว่า จะคุยกับนายกฯ ในวันนี้ และเมื่อถามว่า มีการพูดคุยถึงเงื่อนไขการยุบสภาหลังแก้รัฐธรรมนูญเสร็จหรือไม่ <persName>นายชินวรณ์</persName> กล่าวว่า ยังไม่คุยกัน
อย่างไรก็ตาม<persName>นายวิทยา บุรณศิริ</persName> กล่าวเสริมว่า อยู่ที่นายกฯ คงมีการพูดคุยกัน</p>
<p>ส่วน<persName>นายวิทยา อินาลา</persName> กล่าวว่า วิปวุฒิได้แจ้งว่า ส.ว.ที่เป็นคณะกรรมการสมานฉันท์ฯ หลายคน จะไม่ร่วมเป็นผู้ยกร่างทำให้ที่ประชุมเห็นว่า ควรให้ประธานสภาผู้แทนราษฎร และประธานวุฒิสภา ตั้งฝ่ายกฎหมายของทั้งสองสภา เป็นผู้ยกร่างแทน โดยจะไม่มี ส.ส. ส.ว. เข้าไปร่วมยกร่าง
ผู้สื่อข่าวถามว่า จะไปหารือกับนายกฯ ให้ชัดเจนหรือไม่ว่า ถ้านายกฯ ต้องการประชามติ ฝ่ายค้านยอมได้แต่ก็ต้องสัญญาให้ชัดว่า แก้แล้วต้องยุบสภา <persName>นายวิทยา</persName> กล่าวว่า ฝ่ายค้านก็บอกว่า แก้เสร็จแล้วก็ต้องยุบสภา ส่วนนายกฯ ก็เคยพูดก่อนหน้านี้ว่า แก้แล้วก็ยุบสภา ก็คงไม่มีปัญหากับเรื่องนี้</p>
<p>ฝ่ายค้านกลับลำหนุนประชามติ</p>
<p>ด้าน<persName>นายวิทยา บุรณศิริ</persName> กล่าวถึงข้อยุติในแนวแก้ไขรัฐธรรมนูญ ว่าต้องยึดตามกรอบกฎหมายที่รัฐธรรมนูญบัญญัติ หากทำตามนี้ก็ไม่ต้องกลัวว่าจะถูกถอดถอน
ส่วนเรื่องการทำประชามติ เขาไม่ขอพูดว่ายอมรับได้หรือไม่ เพราะเป็นเรื่องของฝ่ายบริหารโดยส่วนตัวเห็นว่า ส.ส. และ ส.ว.ควรเข้าชื่อร่วมกันเพื่อให้เป็นไปในแนวทางเดียวกัน และมีความรับผิดชอบร่วมกัน ไม่อยากให้มีความเห็นที่แตกต่าง
“เรื่องการทำประชามติ ผมไม่ได้ปฏิเสธ แต่ควรจะหารือกันก่อนว่าจะทำเรื่องอะไรและแก้ไขประเด็นใดก่อนที่จะไปถามประชาชน ดังนั้น เห็นว่าควรยกร่างให้ชัดเจนก่อน” <persName>นายวิทยา</persName> กล่าว</p>
<p>“<persName>อภิสิทธิ์</persName>” ไม่เห็นด้วย ม.237</p>
<p>ด้าน<persName>นายอภิสิทธิ์ เวชชาชีวะ</persName> กล่าวระหว่างเป็นประธานเปิดการประชุมสมัชชาพัฒนาการเมืองประจำปี 2552 ตอนหนึ่ง ว่า มีการเถียงกันเรื่องยุบพรรค เรื่องนี้มันเป็นปัญหาเดิมที่สร้างปัญหาใหม่ คนที่ทำความผิดทางการเมือง นั้น กฎหมายบัญญัติว่าจะโดนเพิกถอนสิทธิ 5 ปี ตรงนี้ของจริงที่นักการเมืองกลัว แต่กลับกระโดดไปว่าหากนักการเมืองที่เป็นกรรมการบริหารพรรคโดนเพิกถอนสิทธิ และต้องยุบองค์กรที่เป็นของสมาชิก และประชาชน เขาไม่เห็นด้วย เพราะการตัดสิทธิคนที่กระทำผิดและเป็นกรรมการบริหารพรรคสามารถกระทำได้ แต่สมาชิกในฐานะเจ้าของพรรคที่ไม่ได้กระทำผิดต้องมีองค์กรของตัวเองต่อไปได้แต่ต้องเปลี่ยนผู้บริหารองค์กรนั้น
“ตอนนี้ก็เถียงกันว่า มาตรา 237 ระบุว่าคนที่ไม่ผิดทำไมต้องโดนลงโทษ มันก็น่าคิดว่าจริงๆ แล้วหากพรรคนั้นกระทำผิด โดยกรรมการบริหารพรรคมีคำสั่งให้ทำผิดนั้นมันไม่มีทางที่พรรคจะไปทำผิด เพราะไม่มีองค์กรใดจะเรียกประชุมกรรมการบริหารพรรคว่าจะทำผิดแล้วต้องบันทึกการประชุมไว้ เรื่องนี้มันอยู่ที่ข้อเท็จจริงว่าคนที่กระทำผิดนั้น มันต้องเป็นเรื่องของคนคนนั้นที่กระทำ หากทำผิดก็ลงโทษ แต่หากพรรครู้เห็นแล้วไม่ทำอะไร ก็ต้องรับผิดชอบร่วมกัน”</p>
<p>นายกฯ กล่าวว่า หากจะแก้ไขเพื่อสร้างความปรองดองจริงนั้น ต้องสอบถามประชาชน คือการทำประชามติ ตรงนี้ยืนยันว่าต้องผลักดันให้ได้และคิดว่ากระบวนการประชามตินี้ ประชาชนต้องยอมรับ ไม่ว่าจะกลุ่มใด เสื้อสีใด ต้องเปิดโอกาสให้ประชาชนตัดสิน</p>
<p>40 ส.ว.ประกาศไม่ร่วมลงชื่อแก้ รธน.</p>
<p>ด้านกลุ่ม 40 ส.ว.นำโดย<persName>นายคำนูณ สิทธิสมาน</persName> <persName>นายสมชาย แสวงการ</persName> ส.ว.สรรหา <persName>น.ส.รสนา โตสิตระกูล</persName> ได้ร่วมแถลงข่าวคัดค้านการแก้ไขรัฐธรรมนูญ โดยนายคำนูณ กล่าวว่า กลุ่ม 40 ส.ว.ได้มีหารือเกี่ยวกับการผลักดันในการแก้ไขรัฐธรรมนูญ 6 ประเด็นของวิป 3 ฝ่าย แต่มี ส.ว.เข้าร่วมประชุมจำนวน 27 คน โดยที่ประชุมมีมติจะไม่ร่วมลงชื่อเสนอร่างทุกประเด็น และจะไม่โหวตให้ในวาระ 1 และ 3 โดยในวาระ 2 จะเข้าแปรญัตติ และจะไปร่วมกับภาคประชาชนคัดค้านและตรวจสอบการแก้ไขรัฐธรรมนูญ</p>
<p><persName>นายคำนูณ</persName> กล่าวต่อว่า หากผลประชามติออกมา ประชาชนเห็นด้วย รัฐบาลก็ดำเนินการจัดทำประชามติ และกลุ่ม จะไม่คัดค้าน แต่การประชามตินั้น ต้องเปิดให้ทุกฝ่ายทั้งที่เห็นด้วยและคัดค้าน เสนอความเห็นสู่สาธารณะ และการออกเสียง ต้องบริสุทธิ์</p>
<p>ผู้สื่อข่าวรายงานด้วยว่า <persName>นายประสาร มฤคพิทักษ์</persName> ส.ว.สรรหา ยังนำบทความคัดค้านการแก้ไขรัฐธรรมนูญแจกจ่ายสื่อ โดยในเอกสาร มีตารางเปรียบเทียบว่า การแก้ทั้ง 6 ประเด็น มีแต่ฝ่ายการเมืองได้รับประโยชน์ทั้งสิ้น</p>
<p><persName>พระไพศาล</persName>แนะใช้ปัญญาลดขัดแย้ง</p>
<p><persName>พระไพศาล วิศาโล</persName> ประธานเครือข่ายพุทธิกา และเจ้าอาวาสวัดป่าสุคโต จ.ชัยภูมิ กล่าวในงานปฐมนิเทศผู้เข้าร่วมโครงการสุขแท้ด้วยปัญญา ปีที่ 2 ซึ่งได้รับการสนับสนุนจากสำนักงานกองทุนสนับสนุนการสร้างเสริมสุขภาพ (สสส.) ที่ จ.นครปฐม ว่า จากสถานการณ์ในสังคมปัจจุบันที่มีความแตกแยกทางการเมืองเป็นฝ่ายสีเหลือง และสีแดง ส่งผลให้เกิดความวุ่นวายและความเครียดในกลุ่มคนจำนวนมาก เป็นเหตุให้ต้องช่วยกันกระตุ้นให้แต่ละคนแสวงหาสุขแท้ด้วยปัญญาอย่างเร่งด่วน</p>
<p>ทั้งนี้ เพราะสาเหตุหนึ่งคือการที่คนไปหาความสุขด้วยแนวทางผิดๆ แสวงหาแต่ความสุขที่ไม่จริง หรือเรียกได้อีกอย่างหนึ่งว่าสุขเทียม หวังที่จะใช้ทางลัด ใช้เส้นใช้สาย เพื่อให้ได้มาในสิ่งที่ต้องการ ก็เลยส่งผลให้เกิดผลกับสังคมมากมาย รวมทั้งความขัดแย้งทางการเมืองที่เกิดขึ้นในปัจจุบัน ก็เกิดมาจากคนสองกลุ่ม ที่คิดถึงแต่ประโยชน์ของตนเองจนทำให้ผู้อื่นได้รับความเดือดร้อนไปด้วย</p>
<p>“ดังนั้น คนที่อยากหาสุขแท้ก็ต้องเปลี่ยนทัศนคติ ว่าความสุขแท้อยู่ที่ใจ ไม่พึ่งพิงวัตถุ ไม่คำนึงถึงตนเป็นอย่างเดียว พึ่งพาตัวเองให้มาก อย่าคิดถึงแต่ตัวเอง เพราะยิ่งคิดถึงตัวเองมากเท่าไหร่ตัวเองก็ยิ่งทุกข์ คนที่ฆ่าตัวตายส่วนใหญ่นี่ก็คิดถึงแต่ตัวเองทั้งนั้น ยิ่งคิดถึงตัวเอง ยิ่งรู้สึกเหงา ให้ปรับใหม่โดยการเริ่มคิดถึงผู้อื่น คิดถึงพ่อแม่ คิดถึงคนในบ้าน แล้วค่อยขยายมาเป็นสังคม ชุมชนรอบๆ ตัว หากทำได้แค่นี้ ก็จะทำให้ชีวิตเป็นสุขและความขัดแย้งทางการเมืองที่เกิดขึ้นอย่างทุกวันนี้ก็จะหมดไป”</p>
<p>ประธานเครือข่ายพุทธิกา กล่าวด้วยว่า ถ้าเรายึดทัศนคติอันเป็นที่มาแห่งความสุข 4 ประการ ซึ่งได้แก่ 1.เชื่อมั่นในความเพียรของตนไม่หวังลาภลอยคอยโชค 2.คิดถึงผู้อื่นมากกว่าตนเอง 3.ไม่พึ่งพิงความสุขทางวัตถุอย่างเดียว 4.รู้จักคิดอย่างมีเหตุผลและเป็นประโยชน์เกื้อกูล ก็จะส่งผลให้สร้างสุขแท้ได้ ภายใต้แนวคิด สุขอยู่ไม่ไกลถ้าวางใจเป็น
</p></body>
</news>
