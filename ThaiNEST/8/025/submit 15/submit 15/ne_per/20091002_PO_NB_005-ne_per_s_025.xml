<teiHeader>
<fileDesc>
<titleStmt>
  <title>วิป 3 ได้ข้อสรุปให้ทำประชามติในการแก้ไข รธน. 6 ประเด็น  </title>
  <author>พรภัสสร ปิ่นสกุล  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-10-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255210020231&tb=N255210&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>วิป 3 ได้ข้อสรุปให้ทำประชามติในการแก้ไข รธน. 6 ประเด็น</headline>
<lead></lead>
<neck></neck>
<body><p>ผลการประชุมร่วมวิป 3 ฝ่ายกับนายกรัฐมนตรี ได้ข้อสรุปให้ทำประชามติในการแก้ไขรัฐธรรมนูญ 6 ประเด็น พร้อมขอให้รัฐบาลเตรียมข้อมูลให้ประชาชนได้พิจารณาอย่างเต็มที่ <persName>นายชินวรณ์ บุญเกียรติ</persName> ประธานคณะกรรมการประสานงานพรรคร่วมรัฐบาล หรือวิปรัฐบาล กล่าวภายหลังการประชุมของวิป 3 ฝ่าย เกี่ยวกับการแก้ไขรัฐธรรมนูญใน 6 ประเด็น ซึ่งมีนายกรัฐมนตรีเข้าร่วมประชุม ว่า ทุกฝ่ายต่างเห็นด้วยกับการทำประชามติ โดยให้ประธานรัฐสภามอบหมายให้สำนักงานกฏหมายของทั้งสภาผู้แทนราษฎรและวุฒิสภาเป็นผู้ยกร่างแก้ไขรัฐธรรมนูญ และให้ ส.ส. ส.ว.ได้ร่วมลงชื่อเพื่อยื่นญัตติแก้ไขรัฐธรรมนูญตามมาตรา 291 ทั้งนี้จะมีการทำประชามติก่อนหรือหลังการยกร่างนั้น ให้นายกรัฐมนตรีเป็นผู้พิจารณา พร้อมยืนยันจะดำเนินการทุกอย่างให้เป็นไปตามขั้นตอนของกฏหมาย อย่างไรก็ตามคาดว่าสำนักกฏหมายของ 2 สภาจะใช้เวลายกร่างประมาณ 1 เดือน นายชินวรณ์ กล่าวอีกว่า ที่ประชุมได้เสนอให้รัฐบาลได้เตรียมข้อมูลให้กับประชาชนทั้งส่วนที่เห็นด้วยและไม่เห็นด้วยกับการแก้ไขรัฐธรรมนูญ ได้ใช้พิจารณาลงมติอย่างเต็มที่ </p></body>
</news>
