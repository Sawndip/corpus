<teiHeader>
<fileDesc>
<titleStmt>
  <title>นายกฯสั่งทำประชามติแก้รธน.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-10-03 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/10/03/news_29579214.php?news_id=29579214  </bibl>
</sourceDesc>
</fileDesc>
</teiHeader>
<news>
<headline>นายกฯสั่งทำประชามติแก้รธน.</headline>
<lead>นายกรัฐมนตรี สรุปเเก้รัฐธรรมนูญ 6 ประเด็น เเต่ขั้นตอนประชามติต้องหารือก่อนว่าควรจะทำก่อนหรือหลังเเก้ไขรายมาตรา ลั่นยุบสภาจะทำเมื่อพร้อม ขณะที่วิปวุฒิสภา ขีดเส้นแก้ รธน. 1 ปี เสร็จ แยกถามประชาชน 6 ประเด็น ด้าน ชทพ.จี้ นายกฯ-ปชป.กำหนดตารางเวลาให้ชัดเจนป้องกันข้อครหายื้อเวลา เสนอประชามติหลังผ่านวาระ 1 เชื่อแค่ 6 เดือนทำเสร็จ กกต.วอนทุกฝ่ายยอมรับผลเชื่อประชาชนไม่สับสนการทำประชามติแก้ รธน.</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี แถลงผลการหารือร่วมกับวิป 3 ฝ่าย เพื่อหาความชัดเจนเรื่องการแก้ไขรัฐธรรมนูญ ว่า จากนี้ไปฝ่ายสภาจะเป็นผู้ยกร่างแก้ไขรัฐธรรมนูญเพิ่มเติม โดยจะยึด 6 ประเด็นของคณะกรรมการสมานฉันท์เพื่อการปฏิรูปการเมืองและศึกษาแก้ไขรัฐธรรมนูญ ที่ทุกฝ่ายเห็นพ้องต้องกันว่าการแก้ไขรัฐธรรมนูญครั้งนี้ควรจะให้ประชาชนเป็นผู้บอกว่าควรจะแก้ไขหรือไม่แก้ไขอย่างไร</p>
<p>ดังนั้น แม้อำนาจในการแก้ไขรัฐธรรมนูญจะเป็นสมาชิกรัฐสภาตามรัฐธรรมนูญ ม.291 แต่ก็จะมีการจัดทำประชามติเพื่อให้ประชาชนสามารถลงความเห็นว่าสมควรหรือไม่ในการแก้ไข 6 ประเด็น</p>
<p>นายกฯ กล่าวว่า ในส่วนขั้นตอนการจัดทำประชามติจะทำช่วงไหนให้วิป 3 ฝ่ายไปพิจารณาอีกครั้ง โดยให้คำนึงถึงความสอดคล้องขั้นตอนต่างๆ ในกฎหมาย เพราะในแต่ละขั้นตอนจะมีประเด็นข้อกฎหมายแตกต่างกัน นอกจากนี้ประชามติยังต้องชัดเจนในสิ่งที่อยากเสนอต่อประชาชน ไม่เช่นนั้นจะทำให้เกิดปัญหาภายหลัง ว่าสิ่งที่ไปลงประชามติกับสิ่งที่จะแก้ไขตรงกันหรือไม่ ที่สำคัญยังต้องเปิดโอกาสให้ฝ่ายที่ทั้งเห็นด้วยและไม่เห็นด้วยได้นำเสนอข้อมูลทั้งสองด้านอย่างเท่าเทียมกันตามกฎหมายประชามติ
ผู้สื่อข่าวถามว่า <persName>นายชินวรณ์ บุณยเกียรติ</persName> ประธานวิปรัฐบาล ให้สัมภาษณ์ว่าช่วงเวลาทำประชามติให้นายกฯ เป็นผู้ตัดสินใจ <persName>นายอภิสิทธิ์</persName> กล่าวว่า ก็ต้องช่วยกันดู แต่ตามรัฐธรรมนูญเขียนไว้ว่ารัฐบาลต้องเป็นผู้จัดทำประชามติ ซึ่งเขาก็บอกว่าเนื่องจากความเห็นยังหลากหลายอยู่ เพราะมีข้อดีข้อเสียแตกต่างกัน อาทิเช่น 1. ถ้าทำก่อนรับหลักการ บางฝ่ายกังวลว่าเมื่อเสร็จแล้วแม้จะได้ความชัดเจนแต่อาจมีการแปรญัตติภายหลังจะเป็นปัญหาหรือไม่ 2. ถ้าทำหลังรับหลักการ ก็จะไม่สอดคล้องกับขั้นตอน ม. 291 ที่บอกว่าสภาต้องเป็นผู้ทำประชาพิจารณ์ ต่างกับประชามติที่รัฐบาลเป็นผู้จัดทำ อาจมีปัญหาหรือไม่ 3. ถ้าทำหลังยกร่างเสร็จแล้วในทางเทคนิคก็อาจทำได้ แต่หลายคนอาจไม่คุ้นเคยกันอาจมีประเด็นโต้แย้งทางกฎหมาย</p>
<p>"ส่วนตัวผมเห็นว่า ทำช่วงไหนก็ได้ ไม่มีปัญหา แค่ให้สอดคล้องกับกฎหมายและเจตนารมณ์ของประชาชนเป็นใช้ได้ และผมยังมั่นใจว่าผู้แทนปวงชนชาวไทยก็น่าจะปฏิบัติตามเจตนารมณ์ที่สะท้อนออกมาผ่านทางการทำประชามติ โดยกรอบเวลาที่วิปประเมินมาน่าจะใช้เวลาไม่เกิน 9 เดือน แบ่งเป็นประชามติ 3 เดือน ขั้นตอนในสภา 3 เดือน และกฎหมายลูก 3 เดือน" <persName>นายอภิสิทธิ์</persName> กล่าว</p>
<p>ลั่นยุบสภาเมื่อพร้อม</p>
<p>ผู้สื่อข่าวถามว่า หลังแก้ไขรัฐธรรมนูญต้องยุบสภาหรือไม่ <persName>นายอภิสิทธิ์</persName> กล่าวว่า มันไม่มีคำว่าต้อง ทุกอย่างขึ้นอยู่กับความเหมาะสม ต้องดูผลของการประชามติและการแก้รัฐธรรมนูญก่อน ไปพูดอะไรล่วงหน้าคงไม่ได้ แต่อะไรเหมาะสมเขาก็ทำอยู่แล้ว ไม่มีปัญหา
ส่วนจะตั้งเป็นคำถามสำหรับการประชามติด้วยหรือไม่ว่าหลังแก้ไขรัฐธรรมนูญเสร็จควรจะยุบสภาหรือไม่ นายกรัฐมนตรี กล่าวว่า อยู่ที่ตัวร่าง เขาไม่ใช่คนร่างเพราะสภาเป็นฝ่ายร่าง พอร่างออกมาแล้วประชาชนจะเห็นร่าง ระหว่างการทำประชามติก็จะมีคนอธิบายอยู่แล้วว่า เมื่อแก้อย่างนี้หมายความว่าอย่างไร
ต่อข้อถามถึงเงื่อนไข 3 ข้อที่เคยพูดไว้ว่าหากทำสำเร็จจะยุบสภา ทั้งแก้ปัญหาเศรษฐกิจได้ บรรยากาศทางการเมืองดี และรัฐธรรมนูญเป็นที่ยอมรับ <persName>นายอภิสิทธิ์</persName> กล่าวว่า มั่นใจว่าเวลา 9 เดือนจากนี้ในช่วงกลางปี 2553 เศรษฐกิจน่าจะเข้มแข็งพอสมควร มีรากฐานที่ดีแล้ว รัฐธรรมนูญถ้าแก้เสร็จแล้วก็เป็นเงื่อนไขที่ยอมรับ ก็อยู่ที่บรรยากาศทางการเมืองอย่างเดียว ซึ่งบรรยากาศจะเหมาะสมก็อยู่ที่ผู้เคลื่อนไหว ว่ายังเคลื่อนไหวหวังให้เกิดความรุนแรงอยู่หรือไม่</p>
<p>ไม่เชื่อเสื้อเหลืองชุมนุมต้าน</p>
<p>ผู้สื่อข่าวถามว่า มีการวิเคราะห์กันว่าการแก้ไขจะเป็นการเพิ่มปมความขัดแย้งแล้วกลุ่มคนเสื้อเหลืองจะอ้างเป็นเหตุมาชุมนุมอีกครั้ง <persName>นายอภิสิทธิ์</persName> กล่าวว่า คิดว่าการที่เราได้ตกลงกันในหมู่นักการเมืองว่าจะกลับไปถามประชาชน น่าจะเป็นที่ยอมรับได้ เพราะหากประชาชนไม่เห็นด้วยก็จะลงประชามติว่าไม่ควรแก้ไข ดังนั้น น่าจะเป็นที่ยอมรับได้ของทุกฝ่าย เขาเชื่อว่าหากเดินตามแนวทางนี้ได้ปัญหาก็จะคลี่คลาย ที่สำคัญจะส่งผลดีต่อภาพลักษณ์ของประเทศ ที่เจอกับปัญหาในช่วง 3-4 ปีที่ผ่านมาที่ชาวต่างประเทศมองเข้ามาแล้วเห็นว่าระบบของเราจัดการกันเองไม่ได้ มีการชุมนุมประท้วง ความรุนแรง การรัฐประหารมากมาย แต่วันนี้เรากำลังให้ประชาชนลงประชามติซึ่งเป็นกระบวนการที่สำคัญของประชาชนมาหาคำตอบ มันก็น่าจะเป็นเรื่องที่ดีที่สุด</p>
<p>ส่วนที่คนเสื้อแดงเรียกร้องให้นำรัฐธรรมนูญ 2540 มาใช้ นายกฯ กล่าวว่า ตอนนี้ได้ใช้รัฐธรรมนูญที่ผ่านการทำประชามติและมีสภาที่มาจากรัฐธรรมนูญ 2550 รวมทั้งมีผู้แทนปวงชนชาวไทยที่เห็นพ้องในบางประเด็นก็เดินหน้าอยู่ รัฐธรรมนูญ 2540 มีอะไรดีๆ เยอะแต่ก็มีช่องว่างที่ทำให้เกิดปัญหาและทุกพรรคยอมรับแล้วว่ามีปัญหา การแก้รัฐธรรมนูญครั้งนี้ไม่ได้หมายความว่าจะไม่มีการแก้เรื่องอื่นๆ อีกในอนาคตหากคิดว่าเหมาะสม รายงานของคณะกรรมการสมานฉันท์ฯ ระบุถึงเรื่องในอนาคตว่าวันข้างหน้าควรจะมีการทำงานขององค์กรที่พัฒนาทางการเมือง อาจมีเรื่องการตั้ง ส.ส.ร.ขึ้นมาดูในภาพรวมทั้งหมด แต่ต้องใช้เวลานานพอสมควรเพราะไม่ใช่เรื่องรัฐธรรมนูญ 2540 และรัฐธรรมนูญ 2550</p>
<p>นายกรัฐมนตรียังให้สัมภาษณ์ภายหลังถึงเงื่อนไขการยุบสภาว่า หากทุกอย่างเรียบร้อย เศรษฐกิจดี รัฐธรรมนูญเป็นที่ยอมรับ จะให้ยุบสภาก็เอา แต่ถ้าคนเสื้อแดงยังชุมนุมอยู่จะไปยุบสภาได้อย่างไร</p>
<p>ผู้สื่อข่าวถามว่า การเสนอแก้ไขรัฐธรรมนูญเป็นการซื้อเวลาหรือไม่ <persName>นายอภิสิทธิ์</persName> กล่าวว่า "ผมมีสิทธิอยู่จนถึง 3 ปี ถ้าจะซื้อเวลาจะไปเสนอแก้รัฐธรรมนูญทำไม"
ผู้สื่อข่าวถามย้ำว่าเป็นเพราะกลัวแพ้การเลือกตั้งหรือไม่ <persName>นายอภิสิทธิ์</persName> กล่าวว่า ไม่กลัว คนที่กลัวคือคนที่ขัดขวางการหาเสียงต่างหาก</p>
<p>วิปวุฒิฯ ขีดเส้นแก้ รธน.1 ปี-ยันไม่จำเป็นยุบสภา</p>
<p>ด้าน <persName>พล.อ.เลิศรัตน์ รัตนวาณิช</persName> ส.ว.สรรหา ในฐานะวิปวุฒิสภา กล่าวถึงกระบวนการแก้ไขรัฐธรรมนูญ ว่า หลังจากที่วิป 3 ฝ่ายเสนอผลการหารือต่อ<persName>นายอภิสิทธิ์</persName>ไปแล้วว่า เห็นควรให้แก้ไขใน 6 ประเด็น โดยไม่ขัดข้องหากจะมีการทำประชามติ และหลังจากนี้จะให้สำนักกฎหมายของ ส.ส.และ ส.ว.ใช้เวลาประมาณ 1 เดือนในการยกร่าง ซึ่งจะเป็นเวลาเดียวกับที่ พ.ร.บ.การทำประชามติ ผ่านการพิจารณาของศาลรัฐธรรมนูญ จึงได้เริ่มทำประชามติซึ่งตามกฎหมายจะใช้เวลาอย่างน้อย 3-4 เดือนในการให้ข้อมูลกับประชาชน โดยจะถามแยกเป็น 6 ประเด็น หากประชาชนเห็นด้วยในประเด็นใดก็แก้ในประเด็นนั้น</p>
<p>วิปวุฒิสภา กล่าวอีกว่า เมื่อได้คำตอบจากประชาชนแล้ว คงจะใช้เวลาประมาณ 2 เดือนในการแก้ไขตามมติของประชาชน เมื่อแก้รัฐธรรมนูญเสร็จสิ้นลงขั้นตอนต่อไปคือการแก้ไข พ.ร.บ.ประกอบรัฐธรรมนูญ 3 ฉบับ ซึ่งจะใช้เวลาอีกราว 3 เดือน จึงจะแล้วเสร็จรวมแล้วกระบวนการในการแก้ไขรัฐธรรมนูญจะใช้เวลา 10-12 เดือน อย่างไรก็ตามไม่มีข้อตกลงว่าเมื่อแก้เสร็จแล้วจะยุบสภาหรือไม่</p>
<p>ชทพ.ให้ผ่านวาระ 1 ก่อนทำประชามติ</p>
<p>ส่วน<persName>นายวัชระ กรรณิการ์</persName> โฆษกพรรคชาติไทยพัฒนา กล่าวว่า ท่าทีของพรรคต้องรอการยกร่างดังกล่าวก่อน แต่จุดยืนของพรรคคือเมื่อพรรคร่วมรัฐบาลเห็นด้วยที่จะทำประชามติเราก็ไม่ขัดข้อง แม้ที่ผ่านมาหัวหน้า และ ส.ส.ของพรรคมองว่า 6 ประเด็นดังกล่าวได้ผ่านกระบวนการภาคประชาชนในรูปแบบต่างๆ แล้วไม่จำเป็นต้องทำประชามติหรือประชาพิจารณ์ แต่เมื่อเสียงส่วนใหญ่ต้องการเราก็คงปฏิเสธไม่ได้ ไม่เช่นนั้นจะกลายเป็นผู้ร้ายทันที</p>
<p>ขณะที่ขั้นตอนการทำประชามติ นั้น พรรคอยากเสนอว่าให้ผ่านวาระ 1 และชั้นกรรมาธิการไปก่อนแล้วค่อยทำประชามติ เพราะท่าทีของนายกฯ อยากทำประชามติก่อน ซึ่งก็ไม่สามารถกำหนดระยะเวลาว่าจะมีความยาวนานเท่าไหร่</p>
<p>"<persName>ประพันธ์</persName>" วอนทุกฝ่ายยอมรับผลประชามติ</p>
<p><persName>นายประพันธ์ นัยโกวิท</persName> กรรมการการเลือกตั้ง (กกต.) ด้านบริหารงานเลือกตั้ง กล่าวถึงกรณีการที่รัฐบาลจะทำประชามติแก้ไขรัฐธรรมนูญ โดยจะเสนอแยกเป็น 6 ประเด็น 6 ร่าง หรือแก้ไข 6 ประเด็น รวมเป็นร่างเดียวว่า การจะใช้แบบใดขึ้นอยู่ที่ผู้ที่มีอำนาจจะพิจารณา ซึ่งการสอบถามประชาชนสามารถทำได้หลายรูปแบบ และเชื่อว่า ประชาชนไม่น่าจะสับสนในเนื้อหา และวิธีการที่จะทำ
ทั้งนี้ ขึ้นอยู่กับการประชาสัมพันธ์ สร้างความรู้ความเข้าใจ อย่างไรก็ตาม ในการดำเนินการคงต้องคำนึงถึงความคุ้มค่าของงบประมาณในการจัดทำด้วย เพราะไม่ว่าจะเป็นรูปแบบใด ต่างก็ใช้งบประมาณสูงทั้งสิ้น
"การเลือกทำประชามติ ถือเป็นการใช้อำนาจอธิปไตยทางตรงของประชาชน ซึ่งถ้าทำไปแล้วมีผลออกมาอย่างไรทุกฝ่ายก็ต้องยอมรับ" <persName>นายประพันธ์</persName> กล่าว
</p></body>
</news>
