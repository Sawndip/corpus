<teiHeader>
<fileDesc>
<titleStmt>
  <title>จับเอเยนต์ยานรกกลางห้างดังเจาะขายโจ๋ฝั่งธนฯ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2552-09-11 18:11:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000105902  </bibl>
</sourceDesc>
</fileDesc>
</teiHeader>
<news>
<headline>จับเอเยนต์ยานรกกลางห้างดังเจาะขายโจ๋ฝั่งธนฯ</headline>
<lead>ตำรวจ 191 รวบเอเยนต์ค้ายาบ้ากลางห้างเซ็นทรัล พระราม 2 พร้อมยึดของกลางเงินสดกว่าแสนบาท ค้นที่พักเจอยานรก 6,000 เม็ด สารภาพลักลอบขายยาบ้าเจาะกลุ่มวัยรุ่นย่านฝั่งธนฯ ทำมานาน 2 ปี จนมาถูกจับ</lead>
<neck></neck>
<body><p>วันนี้(11 ก.ย.) เมื่อเวลา 15.00 น. ที่กองกำกับการ 1 กองบังคับการตำรวจปฏิบัติการพิเศษ (กก.1 บก.สปพ.) <persName>พ.ต.อ.สุทธิพงษ์ วงษ์ปิ่น</persName> รอง ผบก.สปพ. <persName>พ.ต.ท.ศรีรัชพล ค้าขาย</persName> สว.งานสายตรวจ 3 กก.1 บก.สปพ. พร้อมเจ้าหน้าที่งานสายตรวจ 3 กก.สายตรวจ บก.สปพ. ร่วมกันแถลงข่าวจับกุม <persName>นายเรืองฤทธิ์ รัตนระติ</persName> อายุ 28 ปี อยู่บ้านเลขที่ 597/11 ตรอกบางอุทิศ แขวงวัดพระยาไกร เขตบางคอแหลม พร้อมของกลางยาบ้า 6,000 เม็ด รถเก๋งยี่ห้อฮอนด้า ซีวิค สีบรอนซ์เทา หมายเลขทะเบียน ชจ-2158 กทม. โทรศัพท์มือถือ 1 เครื่อง เงินสด 128,000 บาท อาวุธปืนขนาด 6.35 ม.ม. จำนวน 1 กระบอก พร้อม 44 นัด และของกลางอีกหลายรายการ</p>
<p> <persName>พ.ต.อ.สุทธิพงษ์</persName> กล่าวว่า การจับกุมครั้งนี้สืบเนื่องมาจากเมื่อเวลา 17.30 น. วานนี้ (10 ก.ย.) เจ้าหน้าที่ได้รับแจ้งจากสายลับว่า ผู้ต้องหาซึ่งเป็นเอเย่นค้ายาเสพติด ได้ขับรถเก๋งคันดังกล่าวมาจอดไว้ที่บริเวณลานจอดรถชั้นที่ 2 1/2 ช่องที่ 11 ของห้างสรรพสินค้าเซ็นทรัล สาขาพระราม 2 แขวงแสมดำ เขตบางขุนเทียน เจ้าหน้าที่จึงเดินทางไปตรวจสอบก็พบรถคันดังกล่าวจอดอยู่จริง จึงรอจนกระทั่งเจ้าตัวเดินมาที่รถ ก่อนแสดงตัวขอตรวจค้นรถยนต์คันดังกล่าว เบื้องต้นพบว่า รถยนต์คันดังกล่าวใช้แผ่นป้ายทะเบียนปลอม ส่วนหมายเลขทะเบียนที่จริงคือ ชช-7033 กทม. มี <persName>นางวันเพ็ญ แซ่เบ๊</persName> เป็นผู้ครอบครอง โดยผู้ต้องหาได้แจ้งกับเจ้าหน้าที่ว่า ได้ซื้อรถยนต์มาจาก <persName>นายหนุ่ม</persName> ไม่ทราบชื่อและนามสกุลจริง ในราคา 250,000 บาท นอกจากนี้ยังพบเงินสดอีก 128,000 บาท ซุกซ่อนอยู่ในรถ                <persName>พ.ต.อ.สุทธิพงษ์</persName> กล่าวต่อว่า จากนั้นเจ้าหน้าที่จึงตรวจค้นตามร่างกายก็พบสลิปโอนเงินธนาคารกรุงเทพ ระบุชื่อ <persName>น.ส.แอน แย้มเผ่าพงษ์</persName> จำนวน 260,000 บาท และเงินสดในกระเป๋ากางเกงอีก 2,000 บาท ซึ่งผู้ต้องหารับว่า เป็นสลิปการโอนเงินค่ายาบ้าให้กับ <persName>นายฝัน</persName> ไม่ทราบชื่อและนามสกุลจริง โดยผ่านบัญชีของ <persName>น.ส.แอน</persName> ส่วนเงินสดได้มาจากการจำหน่ายยาบ้า หลังจากนั้นเจ้าหน้าที่นำกำลังเข้าตรวจค้นที่ห้องพักเลขที่ 21 ชั้น 2 อาคารวี เอน เพลส เลขที่ 245 ซอยโชคชัยร่วมมิตร 5 แขวงจอมพล เขตจตุจักร ก็พบยาบ้าจำนวน 6,000 เม็ด จึงยึดไว้เป็นของกลางก่อนควบคุมตัวมาสอบสวน               <persName> พ.ต.อ.สุทธิพงษ์</persName> กล่าวต่อไปว่า จากการสอบสวน<persName>นายเรืองฤทธิ์</persName> ให้การรับสารภาพว่า ลักลอบจำหน่ายยาบ้าให้กับวัยรุ่นย่านฝั่งธนบุรีมาประมาณ 2 ปี แล้วจนกระทั่งมาถูกจับได้เมื่อวานนี้ จึงแจ้งข้อหามียาเสพติดให้โทษประเภท 1 (ยาบ้า) ไว้ในครอบครองเพื่อจำหน่ายโดยผิดกฎหมาย ปลอมและใช้เอกสารราชการปลอม และมีอาวุธปืนและเครื่องกระสุนปืนไว้ในความครอบครองโดยไม่ได้รับอนุญาต ก่อนส่งตัวดำเนินคดีตามกฎหมายต่อไป</p></body>
</news>
