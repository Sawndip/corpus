<teiHeader>
<fileDesc>
<titleStmt>
  <title>ครม.เห็นชอบเพิ่มวงเงินแก่กองทุนหมู่บ้านที่จดทะเบียนนิติบุคคลแล้ว  </title>
  <author>ศศิธร ภู่จีนาพันธ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-09-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255209290184&tb=N255209&return=ok&news_headline=  </bibl>
</sourceDesc>
</fileDesc>
</teiHeader>
<news>
<headline>ครม.เห็นชอบเพิ่มวงเงินแก่กองทุนหมู่บ้านที่จดทะเบียนนิติบุคคลแล้ว</headline>
<lead></lead>
<neck></neck>
<body><p>คณะรัฐมนตรี เห็นชอบเพิ่มวงเงินแก่กองทุนหมู่บ้านที่จดทะเบียนนิติบุคคลแล้ว เพื่อขยายโอกาสให้มีการกู้ยืมเงินอย่างทั่วถึงมากขึ้น หลังที่ผ่านมากองทุนไม่สามารถปล่อยกู้รายใหม่ได้ เพราะการผ่อนชำระยังล่าช้า <persName>นายกอร์ปศักดิ์ สภาวสุ</persName> รองนายกรัฐมนตรี กล่าวว่า คณะรัฐมนตรีเห็นชอบเพิ่มวงเงินทุนให้กับกองทุนหมู่บ้านและชุมชนเมืองแห่งชาติ ที่ผ่านการจดทะเบียนเป็นนิติบุคคลแล้ว ภายในวันที่ 20 สิงหาคม 2552 ซึ่งขณะนี้มีอยู่ทั้งสิ้น 69,932 กองทุน จากที่มีอยู่ทั้งหมด 78,013 กองทุน โดยเงินทุนที่จะเพิ่มให้แบ่งเป็น 3 ระดับ คือ 2 แสนบาท สำหรับหมู่บ้านขนาดเล็กที่มีสมาชิก 50-150 คน , ขณะที่หมู่บ้านขนาดกลางซึ่งมีสมาชิก 151-350 คน จะได้รับเพิ่ม 4 แสนบาท ส่วนหมู่บ้านขนาดใหญ่สมาชิก 351-1,500 คน ได้รับ 6 แสนบาท ทั้งนี้เพื่อใช้เป็นเงินทุนสำหรับแต่ละหมู่บ้านในการปล่อยกู้ หลังที่ผ่านมาพบปัญหาไม่มีเงินทุนเพียงพอสำหรับปล่อยกู้ให้ผู้กู้รายใหม่เพิ่ม เนื่องจากลูกหนี้รายเดิมยังค้างชำระ นอกจากนี้ ยังเห็นชอบให้ขยายระยะเวลาปล่อยกู้จาก 1 ปี เป็น 2 ปี เพื่อให้ชาวบ้านมีระยะเวลาในการผ่อนชำระ สำหรับวงเงินที่จะส่งเข้าไปเพิ่มให้กองทุนหมู่บ้านเป็นจำนวนทั้งสิ้น 19,559 ล้าน 2 แสนบาท <persName>นายกอร์ปศักดิ์</persName> ยังกล่าวถึงการดำเนินงานกองทุนหมู่บ้านและชุมชนเมืองแห่งชาติในระยะที่ผ่านมา พบว่า ส่วนใหญ่การปล่อยกู้รายใหม่ ยังอยู่ในกลุ่มผู้กู้รายเดิม ส่วนการนำเงินไปใช้ไม่ตรงกับวัตถุประสงค์พบมีจำนวนร้อยละ 8.5 ของผู้กู้ ส่วนในจำนวนที่กู้ตามวัตถุประสงค์ พบมีการนำเงินไปใช้จ่ายในชีวิตประจำวันประมาณร้อยละ 20 </p></body>
</news>
