<teiHeader>
<fileDesc>
<titleStmt>
  <title>"อภิสิทธิ์"โยนบาป"นพดล"ต้นเหตุ!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-10-02 07:53:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=8&contentID=23716  </bibl>
</sourceDesc>
</fileDesc>
</teiHeader>
<news>
<headline>"<persName>อภิสิทธิ์</persName>"โยนบาป"<persName>นพดล</persName>"ต้นเหตุ!</headline>
<lead>ปัญหาไทย-เขมร</lead>
<neck></neck>
<body><p>ฝ่ายค้านดึงปัญหา “ปราสาทพระวิหาร” ตั้งกระทู้ถามนายกฯในสภา สับ “<persName>กษิต</persName>” เป็นโมฆะรัฐมนตรี แต่รัฐบาลยังอุ้มกระเตงจึงกลายเป็นความระหองระแหงของ 2 ประเทศ ขณะที่ “<persName>มาร์ค</persName>” โยนบาปให้ “<persName>นพดล</persName>” ไปลงนามสนับสนุนการขึ้นทะเบียนประสาทพระวิหารเป็นมรดกโลกคือต้นตอปัญหาของความตรึงเครียด ทางด้านเจ้ากรมกิจการชายแดนทหารยันผู้นำทหารไทย-เขมรยังรักกันดี ยกหูโทรฯ หากันได้</p>
<p>ที่รัฐสภา เมื่อวันที่ 1 ต.ค. <persName>นายสุนัย จุลพงศธร</persName> ส.ส.สัดส่วน พรรคเพื่อไทย ได้ตั้งกระทู้ถามสด<persName>นายอภิสิทธิ์ เวชชาชีวะ</persName> นายกรัฐมนตรี เรื่องการบริหารราชการแผ่นดินเกี่ยวกับนโยบายต่างประเทศ ซึ่งในตอนแรกนายกฯมอบหมายให้<persName>นายกษิต ภิรมย์</persName> รมว. การต่างประเทศ และ <persName>พล.อ.ประวิตร วงษ์สุวรรณ</persName>  รมว.กลาโหม มาตอบแทน แต่ในที่สุดนายกฯได้ตัดสินใจมาชี้แจงด้วยตนเอง </p>
<p><persName>นายสุนัย</persName>กล่าวว่า ขอบคุณนายกฯ ที่มาตอบกระทู้ถามสดด้วยตนเอง เพราะ<persName>นาย กษิต</persName>เป็นโมฆะรัฐมนตรีไปแล้ว ไม่มีความเหมาะสมที่จะมาตอบคำถามแทนนายกฯ สำหรับเหตุการณ์ที่เกิดขึ้นบริเวณแนวชายแดนไทย-กัมพูชา ภายหลังการประกาศกร้าวของ<persName>สมเด็จฮุน เซน</persName> นายกรัฐมนตรีกัมพูชา ว่าจะยิงผู้ที่รุกล้ำเข้ามาในพื้นที่ทับซ้อน 4.6 ตารางกิโลเมตรทันที และมีการส่งทหารกัมพูชามาอยู่ในพื้นที่ตรงนั้นเต็มไปหมด จึงมีความเป็นห่วงประชาชนที่อาศัยอยู่ในบริเวณดังกล่าวว่าจะอยู่กันอย่างไร และสถานการณ์ขณะนี้เป็นอย่างไร</p>
<p><persName>นายอภิสิทธิ์</persName>ชี้แจงว่า การพูดของสมเด็จฮุนเซนจริง ๆ แล้วเป็นการพูดเพื่อประโยชน์ภายในกัมพูชา และเราได้ติดตามสถานการณ์โดยตลอด ส่วนสถานการณ์บริเวณชายแดนเหมือนเดิม ไม่ได้มีการเสริมกำลังทหารแต่อย่างใด มีเพียงการสลับหมุนเวียนกองกำลังเท่านั้น ส่วนพื้นที่ 4.6 ตารางกิโลเมตร ได้มีการตรึงกำลังตั้งแต่เดือนก.ค.ปีที่แล้ว จนกว่าจะมีการเจรจากัน </p>
<p><persName>นายสุนัย</persName>ถามต่อว่า การตอบของนายกฯเหมือนกับที่วอลเปเปอร์ของนายกฯ พูดว่าเป็นการหาเสียงของนายกฯกัมพูชา  แต่ข้อเท็จจริงคือความบาดหมางทางจิตใจ เริ่มตั้งแต่กลุ่มพันธมิตรประชาชนเพื่อประชา ธิปไตยประท้วง ต่อมามีการปิดสนามบิน และแกนนำประท้วงคนหนึ่งก็คือ<persName>นายกษิต</persName>  ไม่ทราบทำไมต้องโอบอุ้มกัน ผลที่ตามมาเป็นความระหองระแหงของ 2 ประเทศ แต่วันนี้หนักกว่าเดิม มีการล้อมรั้วลวดหนามเต็มไปหมดแล้วบนทางขึ้น และพื้นที่ทับซ้อนเข้าไปไม่ได้แล้ว ต้นตอปัญหาข้อขัดแย้งกับเพื่อนบ้าน คือ รมว.การต่างประเทศ นายกฯจะปรับ<persName>นายกษิต</persName>ออกหรือไม่</p>
<p><persName>นายอภิสิทธิ์</persName>ชี้แจงว่า การพูดของ นายกฯกัมพูชา จะมองว่าเป็นการพูดที่ผิดปกติคงไม่ใช่ เพราะมีการพูดลักษณะนี้หลายครั้ง ส่วนสาเหตุความขัดแย้งที่รุนแรงขึ้นมาเกี่ยวกับ<persName>นายกษิต</persName>หรือไม่ ขอเรียนว่าหลังเข้ามาเป็นรัฐบาล <persName>นายกษิต</persName>เคยเข้าไปทำงานร่วมกับกัมพูชาหลายกรณี ไม่มีปัญหาอะไร แต่การที่อดีต รมว.การต่างประเทศ (<persName>นายนพดล ปัทมะ</persName>) ไปลงนามในแถลงการณ์ร่วมสนับสนุนการขึ้นทะเบียนปราสาทพระวิหารเป็นมรดกโลก คือจุดที่ทำให้เกิดปัญหาและเกิดความตึงเครียดในการอยู่ร่วมกันขึ้น ความตึงเครียดเกิดขึ้นเพราะกัมพูชาจะเดินหน้าขึ้นทะเบียนเป็นมรดกโลกฝ่ายเดียว ขณะที่มีข้อพิพาทเรื่องเขตแดน แต่เมื่อรัฐบาลขณะนั้นไปยอมรับข้อพิพาท ขณะที่มีการคัดค้านต่อต้านจากประชาชน สาเหตุตรงนั้นเป็นปัญหาที่รัฐบาลชุดนี้ตามแก้ไขอยู่</p>
<p><persName>นายสุนัย</persName>ถามต่อว่า การที่นายกฯ ได้พบกับ<persName>นายบัน คี มูน</persName> เลขาธิการสหประชาชาติ (ยูเอ็น) ได้คุยเรื่องกัมพูชาด้วย แสดง ว่าเป็นเรื่องใหญ่และปัญหานี้จะกระทบกับปัญหาของกลุ่มประเทศอาเซียนอย่างไร ทราบว่าประเทศเวียดนามก็เป็นห่วง หากมีปัญหาเกิดขึ้นจะลามบานปลายกับธุรกิจกับประเทศเพื่อนบ้าน ทั้งเวียดนาม และพม่า แล้วจะกระทบกับกลุ่มประเทศอาเซียนอย่างไร ซึ่งนโยบายการวิพากษ์วิจารณ์ประเทศเพื่อนบ้านสมัย<persName>นายสุรินทร์ พิศสุวรรณ</persName> เลขาธิการอาเซียน เป็น รมว.การต่างประเทศ ได้กลายเป็นตราบาปของพรรคประชาธิปัตย์</p>
<p><persName>นายอภิสิทธิ์</persName>ชี้แจงว่า ปัญหาของสอง ประเทศไม่ได้มีผลกระทบทางด้านเศรษฐกิจ การค้ากับประเทศเพื่อนบ้าน ที่ผ่านมาตนมีโอกาสคุยกับนายกฯ กัมพูชา 4 ครั้ง ยืนยันตรงกันว่าจะไม่ให้ปัญหาเขาพระวิหารมาเป็นข้อจำกัดในการทำงานร่วมกันด้านอื่น ส่วนเรื่องข่าวกองกำลังมีเข้ามาตั้งแต่รัฐบาลที่แล้ว ถ้าไม่เข้ามา สมัยรัฐบาลที่มี<persName>นายสมัคร สุนทรเวช</persName> และ<persName>นายสมชาย วงศ์สวัสดิ์</persName> เป็นนายกฯ คงไม่เสนอเรื่องการให้ถอนกำลังทั้งสองฝ่าย แต่ตนไม่ได้มองว่าน่าตำหนิ และกำลังพยายาม แก้ไขปัญหา ส่วนประเด็นเรื่องนโยบายท่าทีที่แสดงออกไปในอาเซียนไม่มีอะไรแปลกใหม่ มีการพูดคุยกัน ทำความเข้าใจกันอยู่ สามารถคลี่คลายปัญหาต่าง ๆ ได้    </p>
<p>ส่วนกรณีการพบปะกับเลขาธิการ   ยูเอ็น ตนยืนยันเหมือนยืนยันกับสภาว่าทั้งสองประเทศจะแก้ไขปัญหาด้วยสันติวิธี แต่ชี้ให้เห็นกรณีองค์การยูเนสโก้ว่าตั้งแต่เข้ามาดำเนินการเรื่องปราสาทพระวิหารได้ทำให้เกิดความตึงเครียด ซึ่งไม่ตรงวัตถุประสงค์ ขอยืนยันว่าตนไม่ได้วางใจหรือประมาท แต่ตราบที่กองกำลังทั้งสองฝ่ายยังอยู่ที่เดียวกัน ต้องยึดแนวทางเจรจาเป็นคำตอบที่ดีที่สุด    </p>
<p>ทางด้าน <persName>พล.ท.นิพัทธ์ ทองเล็ก</persName> เจ้ากรมกิจการชายแดนทหาร กองบัญชาการ กองทัพไทย กล่าวภายหลังเป็นประธานวันสถาปนากรมกิจการชายแดนทหารครบรอบ 3 ปี ถึงกรณีเขาพระวิหาร ว่าที่ผ่านมา ผู้บัญชา การทหารสูงสุดได้ติดตามสถานการณ์อย่างใกล้ชิด มีการประสานความสัมพันธ์ร่วมกับผู้นำทหารของกัมพูชาตลอด จะเห็นว่าที่ผ่านมา  มีการติดต่อกันทางโทรศัพท์ เพื่อสร้างความเข้าใจ และขจัดความไม่เข้าใจที่อาจจะเกิดขึ้นจากแหล่งโน้นแหล่งนี้ ซึ่งเป็นเรื่องที่สำคัญมาก เมื่อผู้นำทางทหารใช้วิธีการทางโทรศัพท์พูดคุยกันโดยไม่ใช้หนังสือหรือเอกสาร แล้วติดต่อกันได้ตลอดเวลา ถือว่าเป็นหลักประกันและสร้างความสบายใจให้แก่พวกเราได้ ส่วนทหารในพื้นที่ชายแดนทั้งสองฝ่ายยังมีความสัมพันธ์กันดี</p>
<p>ผู้สื่อข่าวถามว่า จะมีการจัดประชุมในระดับคณะกรรมการชายแดนทั่วไป (เจบีซี) หรือระดับอื่น ๆ เพิ่มขึ้นอีกหรือไม่ <persName>พล.ท.  นิพัทธ์</persName> กล่าวว่า กลไกหลักที่ทำงานครั้งนี้คือ เจบีซี ซึ่งมีความคืบหน้าในการทำงานอยู่ตลอดเวลาทั้งบนโต๊ะเจรจาและงานในสนาม โดยส่วนของกองทัพไทยก็มีกรมแผนที่ทหารเข้าไปร่วมงานด้วย.  </p></body>
</news>
