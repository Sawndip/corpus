<teiHeader>
<fileDesc>
<titleStmt>
  <title>แฟนพันธุ์แท้ไม่ฟันธงรถจยย.ปาอึใส่บ้านนายก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2532-02-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100202/46958/%e0%b9%81%e0%b8%9f%e0%b8%99%e0%b8%9e%e0%b8%b1%e0%b8%99%e0%b8%98%e0%b8%b8%e0%b9%8c%e0%b9%81%e0%b8%97%e0%b9%89%e0%b9%84%e0%b8%a1%e0%b9%88%e0%b8%9f%e0%b8%b1%e0%b8%99%e0%b8%98%e0%b8%87%e0%b8%a3%e0%b8%96%e0%b8%88%e0%b8%a2%e0%b8%a2.%e0%b8%9b%e0%b8%b2%e0%b8%ad%e0%b8%b6%e0%b9%83%e0%b8%aa%e0%b9%88%e0%b8%9a%e0%b9%89%e0%b8%b2%e0%b8%99%e0%b8%99%e0%b8%b2%e0%b8%a2%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>แฟนพันธุ์แท้ไม่ฟันธงรถจยย.ปาอึใส่บ้านนายก</headline>
<lead>แฟนพันธุ์แท้ดูกล้องวงจรปิดรถจยย.ก่อเหตุปาอุนจิใส่บ้านนายก เผยภาพไม่ชัดเจน มีส่วนคล้ายรถ 2 ยี่ห้อ ขณะที่ตร.คาดได้ตัวคนร้ายเร็วๆนี้</lead>
<neck></neck>
<body><p> เมื่อเวลา 14.30 น. วันที่ 2 กุมภาพันธ์ <persName>นายสมมาตร ศรีสมาจาร</persName> อายุ 33 ปี แฟนพันธุ์แท้รถมอเตอร์ไซค์ ปี 2002 ได้เดินทางมาที่ กก.สส.บก.น.5 เพื่อเข้าพบ <persName>พ.ต.อ.สมบัติ มิลินทจินดา</persName> ผกก.สส.บก.น.5ในการร่วมตรวจสอบภาพรถจยย.ที่ปรากฏในกล้องวงจรปิดบริเวณบ้าน <persName>นายอภิสิทธิ์ เวชชาชีวะ</persName> นายกรัฐมนตรี หลังเกิดเหตุคนร้ายปาสิ่งปฏิกูลเข้าไปภายในบ้านของนายกรัฐมนตรี โดยใช้เวลาในการตรวจสอบภาพประมาณ 1 ชั่วโมง</p>
<p> ภายหลังจากการตรวจสอบเสร็จสิ้น <persName>นายสมมาตร</persName> เปิดเผยว่า สำหรับภาพผู้ต้องสงสัยขับขี่รถจยย.ที่ปรากฏในภาพวงจรปิดนั้น เบื้องต้นยังไม่สามารถระบุได้ชัดเจน ว่าเป็นรถจยย.ยี่ห้อและรุ่นใด เนื่องจากความคมชัดของภาพไม่ชัดเจนเมื่อขยายภาพก็จะแตก แต่ทั้งนี้มีรถจยย. 2 ยี่ห้อที่คล้ายกับภาพในวงจรปิดที่สุด คือ รถจยย.ยี่ห้อฮอนด้าเวฟ 100 x และ ฮอนด้า 125 x ส่วนอีกยี่ห้อที่คล้ายกันก็คือ รถจยย.ยี่ห้อซูซูกิ สแมทเลฟโว ซึ่งทั้ง 2 ยี่ห้อมีข้อแตกต่างกันในบางจุดหากภาพที่ปรากฏมีความคมชัดมากขึ้นอีกนิดก็จะสามารถสรุปได้ทันที ก่อนหน้านี้ภาพที่ตนเคยดูจะมีความชัดเจนมากกว่านี้ทำให้สามารถสรุปได้ถูกต้อง อย่างไรก็ตามภาพที่ปรากฏน่าจะอยู่ใน 3 รุ่นนี้</p>
<p> ด้าน <persName>พ.ต.อ.สมบัติ</persName> กล่าวว่า เบื้องต้นขณะนี้ยังไม่สามารถสรุปได้ว่ารถผู้ต้องสงสัยที่ปรากฏในภาพวงจรปิดเป็นรถยี่ห้อใด ซึ่งภาพที่นำเสนอออกไปเป็นภาพขณะที่คนร้ายจอดรถปา และขับเลี้ยวหลบหนีมาทางซอยสุขุมวิท 31 เบื้องต้นยังมีภาพรถจยย.ต้องสงสัยที่คล้ายกันกับที่นำเสนอออกไปอีก 1 ภาพ ได้มาจากกล้องวงจรปิดภายในซอยสุขุมวิท 39 ซึ่งภาพมีความใกล้เคียงกันกับภาพที่ได้นำเสนอไปแล้ว แต่ช่วงเวลายังไม่สัมพันธ์กัน จึงได้มอบหมายให้ชุดสืบสวนนำเวลาที่เกิดเหตุมาเทียบกับรถจยย.คันดังกล่าวอีกครั้ง นอกจากนี้ยังมีภาพวงจรปิดที่ได้มาอีก 6 จุด แต่อยู่ระหว่างการตรวจสอบยังไม่สามารถเปิดเผยได้คาดว่าน่าจะได้ตัวคนร้ายมาดำเนินคดีเร็วๆนี้อย่างแน่นอน</p></body>
</news>
