<teiHeader>
<fileDesc>
<titleStmt>
  <title>ไล่ล่าหนุ่มโรคร้ายควงปืนปลอมจี้ฝรั่ง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 07:58:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44706  </bibl>
</sourceDesc>
</fileDesc>
</teiHeader>
<news>
<headline>ไล่ล่าหนุ่มโรคร้ายควงปืนปลอมจี้ฝรั่ง</headline>
<lead></lead>
<neck></neck>
<body><p>เมื่อเวลา 06.00 น. วันที่ 24 ม.ค. <persName>ร.ต.อ.เกรียงไกรวุฒิ บัวกล้า</persName> สารวัตรเวร  สภ.เมืองพัทยา จ.ชลบุรี  รับแจ้งจากตำรวจอาสา สภ.เมืองพัทยา ว่า จับกุมคนร้ายจี้ชิงทรัพย์นักท่องเที่ยวได้ที่บริเวณวิวทะเลคอนโดมิเนียม ถนนพระตำหนัก หมู่ 12 ต.หนองปรือ อ.บางละมุง รีบรุดไปตรวจสอบพร้อมกำลังจำนวนหนึ่ง ที่เกิดเหตุพบตำรวจอาสากำลังควบคุมตัว <persName>นายสรัญญา ญาติเจริญ</persName> อายุ 27 ปี คนร้าย ซึ่งอยู่ในสภาพสะบักสะบอมใบหน้าปูดบวม มีเลือดไหลออกทางปากและจมูก โดยมีของกลางเป็นอาวุธปืนปลอม 1 กระบอก จยย. ฮอนด้าเวฟ สีน้ำเงิน-ดำ ไม่ติดแผ่นป้ายทะเบียน ใกล้กันพบ <persName>นายพาททิ อะเหม็ด  วาเซอร์</persName> อายุ 35 ปี สัญชาติแคนาดา ผู้เสียหายยืนรอให้การกับเจ้าหน้าที่  </p>
<p>สอบสวนทราบว่า ขณะกำลังเดินขึ้นรถยนต์ถูก<persName>นายสรัญญา</persName>และพวกที่หลบหนีไปได้ขี่ จยย.เข้ามาประกบ ใช้อาวุธปืนจี้ชิงเงินสด 20,000 บาท โทรศัพท์มือถือ 1 เครื่อง ที่อยู่ในกระเป๋ากางเกง แต่ผู้เสียหายต่อสู้ขัดขืนเพราะสังเกตเห็นว่าเป็นปืนปลอม จึงถูกคนร้ายใช้ไม้ตีเข้าที่ศีรษะ ก่อนขี่ จยย.หลบหนี ผู้เสียหายพยายามขับรถไล่ติดตาม ระหว่างทางมีตำรวจอาสาขับรถผ่านมา จึงขอความช่วยเหลือจนจับกุมตัว<persName>นายสรัญญา</persName>เอาไว้ได้ ส่วน<persName>นายสรัญญา</persName> ให้การรับสารภาพว่า ร่วมกับ <persName>นายหนอน</persName> ไม่ทราบนามสกุล ก่อเหตุดังกล่าวจริง โดยเงินที่ชิงมาได้ตั้งใจจะเอาไปซื้อยาบ้าและใช้รักษาโรคร้าย เจ้าหน้าที่จึงควบคุมตัวส่งพนักงานสอบสวนเพื่อดำเนินคดีต่อไป.</p></body>
</news>
