<teiHeader>
<fileDesc>
<titleStmt>
  <title>ป.ป.ส.ภาค 4 เผย 5 จังหวัดอีสานตอนบน ยาเสพติดระบาดหนัก  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-10-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=182100  </bibl>
</sourceDesc>
</fileDesc>
</teiHeader>
<news>
<headline>ป.ป.ส.ภาค 4 เผย 5 จังหวัดอีสานตอนบน ยาเสพติดระบาดหนัก</headline>
<lead></lead>
<neck></neck>
<body><p><persName>นายไมตรี วิริยะ</persName> ผู้อำนวยการสำนักงานป้องกันและปราบปรามยาเสพติด ภาค 4(ป.ป.ส.ภาค 4) กล่าวถึงสถานการณ์ยาเสพติดในขณะนี้ ว่า การลักลอบค้ายาเสพติดยังมีอย่างต่อเนื่อง โดยเฉพาะบริเวณชายแดนภาคตะวันออกเฉียงเหนือ ซึ่งชายแดนติดกับประเทศเพื่อนบ้าน พื้นที่ที่มีการลักลอบนำยาเสพติดมากที่สุด คือ อ.เมือง อ.บึงกาฬ จ.หนองคาย อ.บ้านแพง อ.ท่าอุเทน จ.นครพนม และ อ.เมือง จ.มุกดาหาร ส่วนพื้นที่ตอนในที่มีการลักลอบนำยาเสพติดมาจำหน่าย คือ จังหวัดที่เป็นเมืองใหญ่ มีสถานศึกษาและนักเรียนนักศึกษาจำนวนมาก ได้แก่ ขอนแก่น สกลนคร มหาสารคาม และอุดรธานี</p>
<p>   จากข้อมูลล่าสุด พื้นที่ที่มีปัญหายาเสพติดรุนแรง ถือเป็นพื้นที่พิเศษ 5 พื้นที่ คือ อ.โพนสวรรค์ จ.นครพนม อ.คำม่วง จ.กาฬสินธุ์ อ.วังสามหมอ จ.อุดรธานี อ.เมือง จ.มุกดาหาร และ อ.บอระบือ จ.มหาสารคาม</p>
<p>ผู้อำนวยการสำนักงานป้องกันและปราบปรามยาเสพติด ภาค 4 กล่าวเพิ่มเติมว่า ในช่วง 3 เดือนต่อจากนี้ ป.ป.ส.ภาค 4 จะดำเนินการทุกวิถีทางเพื่อป้องกันและปราบปรามยาเสพติด ทั้งผู้ค้าและผู้เสพให้ลดลง ด้วยการสร้างกองกำลังภาคประชาชน อาสาสมัครเฝ้าระวัง หาข่าวเชิงลึกร่วมกับกองกำลังสรศักดิ์มนตรี เพื่อสกัดกั้นยาเสพติดตามแนวชายแดนต่อไป</p></body>
</news>
