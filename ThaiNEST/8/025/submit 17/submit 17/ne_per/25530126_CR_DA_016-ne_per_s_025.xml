<teiHeader>
<fileDesc>
<titleStmt>
  <title>ล็อกแม่เสือสาวมอมยาฉกรถ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-26 16:41:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45081  </bibl>
</sourceDesc>
</fileDesc>
</teiHeader>
<news>
<headline>ล็อกแม่เสือสาวมอมยาฉกรถ</headline>
<lead>โปลิศเมืองชลโชว์รวบแม่เสือสาว ลวงเหยื่อเข้าโรงแรมหยอดยาสลบฉกรถขายนับ 10 ล้าน</lead>
<neck></neck>
<body><p>วันนี้ (26 ม.ค.) <persName>พ.ต.ต.ภาคสุวัฒน์ ชมถนอม</persName> สว.สส.สภ.ห้วยใหญ่ จ.ชลบุรี พร้อมฝ่ายสืบสวนเข้าจับกุม <persName>น.ส.พรนภา อู๋อ่อน</persName> อายุ 42 ปี อยู่บ้านเลขที่ 29/1 ม.7 ต.บ้านเชิด อ.พนัสนิคม จ.ชลบุรี ตามหมายจับศาลจังหวัดพัทยา เลขที่ 839 /2552 ข้อหาลักทรัพย์เวลากลางคืน โดยจับกุมได้บริเวณทางเข้าโรงเรียนชุมพลทหารเรือ หมู่ 9 ต.บางเสร่ อ.บางละมุง สืบเนื่องจากตั้งแต่ต้นปี 2552 เรื่อยมา ผู้ต้องหาได้ออกหลอกบรรดาชายหนุ่มเข้าโรงแรมม่านรูด มอมยา แล้วขโมยรถยนต์ และทรัพย์สินมีค่า โดยมีผู้เสียหายทยอยเข้าแจ้งความนับสิบราย</p>
<p>จากการสอบสวน <persName>น.ส.พรนภา</persName> ให้การรับสารภาพว่า ก่อเหตุมาไม่ต่ำกว่า 30 ครั้ง เหยื่อส่วนใหญ่จะพบเจอกันตามร้านอาหาร ร้านสะดวกซื้อ และตลาดนัดสินค้าทั่วไป โดยจะทำทีให้เหยื่อสนใจ มีการแลกเบอร์โทรศัพท์ โทรนัดพบกัน แล้วไปจบที่โรงแรมม่านรูด จากนั้นใช้ยานอนหลับใส่ในเครื่องดื่ม หรือทาที่หน้าอก เมื่อเหยื่อหมดสติก็จะเชิดรถไปขาย นำเงินไปเล่นการพนันที่บ่อนในกัมพูชา </p>
<p><persName>นายโย</persName> (นามสมมติ) หนึ่งในผู้ตกเป็นเหยื่อ กล่าวว่า ผู้ต้องหาทำทีเข้ามาตีสนิท โดยอ้างว่า ยังไม่มีครอบครัว กระทั่งมีโอกาสไปโรงแรมม่านรูดด้วยกัน ซึ่งหลังดื่มเบียร์เข้าไปก็หมดสติ ตื่นมาอีกทีกลับพบว่า รถกระบะ เงินสด และสร้อยคอทองคำหายไป จึงได้ไปแจ้งความไว้</p>
<p>ด้าน <persName>พ.ต.ท.ประกอบ แสงพริ้ง</persName> สวญ สภ.ห้วยใหญ่ กล่าวว่า คดีนี้มีผู้เสียหายมาแจ้งความไว้กว่า 15 คดี ในพื้นที่ 2 จังหวัด คือ ชลบุรี และระยอง ส่วนทรัพย์สินที่สูญหายไปส่วนใหญ่จะเป็นรถยนต์ทั้งหมด 15 คัน รวมมูลค่ากว่า 10 ล้านบาท ผู้ต้องหารายนี้นับเป็นภัยต่อสังคมมาก หากผู้ใดเคยถูกก่อเหตุในลักษณะดังกล่าวสามารถติดต่อดูตัวได้ที่ สภ.ห้วยใหญ่ เพื่อแจ้งข้อหาเพิ่มเติมต่อไป.</p></body>
</news>
