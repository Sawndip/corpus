<teiHeader>
<fileDesc>
<titleStmt>
  <title>รวบเอเย่นต์ยาบ้าเครือข่ายเรือนจำเขาบิน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100126/46033/%e0%b8%a3%e0%b8%a7%e0%b8%9a%e0%b9%80%e0%b8%ad%e0%b9%80%e0%b8%a2%e0%b9%88%e0%b8%99%e0%b8%95%e0%b9%8c%e0%b8%a2%e0%b8%b2%e0%b8%9a%e0%b9%89%e0%b8%b2%e0%b9%80%e0%b8%84%e0%b8%a3%e0%b8%b7%e0%b8%ad%e0%b8%82%e0%b9%88%e0%b8%b2%e0%b8%a2%e0%b9%80%e0%b8%a3%e0%b8%b7%e0%b8%ad%e0%b8%99%e0%b8%88%e0%b8%b3%e0%b9%80%e0%b8%82%e0%b8%b2%e0%b8%9a%e0%b8%b4%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>รวบเอเย่นต์ยาบ้าเครือข่ายเรือนจำเขาบิน</headline>
<lead>เอเย่นต์ยาบ้ารายใหญ่ ถูก ตร.ปส.จับยัดห้องขังเรือนจำเขาบิน ยังไม่เข็ดสร้างเครือข่ายเป็นตัวเชื่อมให้พี่สะใภ้ค้าต่อ ตร.ประสานเจ้าหน้าที่เรือนจำสะกดรอยตามรวบได้เพียงสองพี่น้องขณะรับจ้างขนไปส่งลูกค้าย่านนนทบุรี ส่วนพี่สะใภ้ตัวแสบไหวตัวหนีทัน</lead>
<neck></neck>
<body><p>(26ม.ค.) เวลา 10.00 น. <persName>พล.ต.อ.เพรียวพันธุ์ ดามาพงศ์</persName> รอง ผบ.ตร. <persName>พล.ต.ท.อติเทพ ปัญจมานนท์</persName> ผบช.ปส.และ <persName>พล.ต.ต.หาญพล นิตย์วิบูลย์</persName> รอง ผบช.ปส.แถลงข่าวเจ้าหน้าที่ บก.ปส.3 จับกุมตัว <persName>นายศักดิ์ไชย เหลืองสีทอง</persName> อายุ 40 ปี และ <persName>นายทองสุข เหลืองสีทอง</persName> อายุ 32 ปี สองพี่น้อง ชาว จ.อ่างทอง ได้พร้อมของกลางยาบ้า 200 มัด รวม 400,000 เม็ด รถแท็กซี่โตโยต้า สีชมพูคาดขาว ทะเบียน ทพ 5718 กรุงเทพมหานคร รถกระบะมิตซูบิชิสตราด้า สีแดง ทะเบียน 8พ 7215 กรุงเทพมหานคร อาวุธปืนขนาด 11 มม.พร้อมเครื่องกระสุน 6 นัด และโทรศัพท์มือถืออีก 3 เครื่อง โดยจับกุมตัวผู้ต้องหาได้ภายในหมู่บ้านพงษ์เพชรนิเวศน์ ซอยพงษ์เพชรนิเวศน์ แยก 4 แขวงและเขตจตุจักร กทม.
<persName> พล.ต.อ.เพรียวพันธุ์</persName> กล่าวว่า การจับกุมในครั้งนี้เป็นผลงานของเจ้าหน้าที่กรมราชทัณฑ์ เจ้าหน้าที่ ป.ป.ส.และตำรวจ บช.ปส. ภายหลังสืบทราบและมีข่าวว่าผู้ต้องขังในเรือนจำเขาบิน ยังมีพฤติกรรมเกี่ยวข้องกับการค้ายาเสพติด จึงได้ประสานข้อมูลและทำงานร่วมกันมาตลอดจนกระทั่งนำมาซึ่งการขยายผลจับกุมผู้ต้องหาเพิ่มเติมได้ในที่สุด
</p>
<p> ด้าน <persName>พล.ต.ต.อติเทพ</persName> กล่าวว่า ก่อนหน้านี้ เมื่อช่วงเดือน ก.ค.52 เจ้าหน้าที่ บก.ปส.3 สามารถจับกุมตัว <persName>นายเศกสรรค์ คำต่าย</persName> เอเย่นต์รายใหญ่ในชุมชนพงษ์เพชรนิเวศน์ พร้อมพวกอีก 12 คน ในข้อหาค้ายาบ้าจำนวน 250,000 เม็ดมาแล้ว แต่เมื่อ<persName>นายเศกสรรค์</persName> ถูกดำเนินคดีและโดนส่งตัวไปขังที่เรือนจำเขาบิน ปรากฏว่าได้มอบให้ <persName>นางธิดาภรณ์ หรือยีน จิเมฆ</persName> ซึ่งเป็นพี่สะใภ้ เข้ามารับช่วงทำธุรกิจค้ายาบ้าต่อ จนกระทั่งวานนี้ ( 25 ม.ค.)เวลา 12.00 น. เจ้าหน้าที่ บก.ปส.3 สืบทราบว่า <persName>นางธิดาภรณ์</persName> ว่าจ้างให้ผู้ต้องหาทั้ง 2 ราย พากันขับรถกระบะส่วนตัวเดินทางมาที่ชุมชนพงษ์เพชรนิเวศน์ เพื่อขับรถแท็กซี่ของกลางซึ่งมียาบ้า จำนวน 400,000 เม็ด ซุกซ่อนอยู่ไปส่งให้ลูกค้าจึงถูกรวบตัวได้พร้อมของกลางทั้งหมด ส่วน<persName>นางธิดาภรณ์</persName> ไหวตัวทันหลบหนีไปได้เสียก่อน
 จากการสอบสวน <persName>นายทองสุข</persName> รับสารภาพว่า ตนและพี่ชายเคยรับจ้างขนยาบ้าให้ <persName>นางธิดาภรณ์</persName> มาแล้วถึง 5 ครั้ง ได้เงินค่าเสี่ยงภัยสูงถึงครั้งละ 50,000 - 100,000 บาท ส่วนครั้งล่าสุดนี้ได้รับคำสั่งให้ขับรถแท็กซี่ คันดังกล่าวไปส่งยาบ้าให้ลูกค้าย่านรัตนาธิเบศร์ แต่ยังไม่ทันได้เคลื่อนตัวออกรถก็โดนเจ้าหน้าที่เข้าล้อมจับกุมตัวไว้ได้เสียก่อน สำหรับอาวุธปืนที่ตำรวจยึดได้เป็นของตน ซึ่งซื้อมาพกพาไว้เพื่อป้องกันตัวเท่านั้น
 เบื้องต้นเจ้าหน้าที่ชุดจับกุมได้แจ้งข้อหาแก่ผู้ต้องหาทั้ง 2 รายว่า ร่วมกันมียาเสพติดให้โทษประเภท 1 (ยาบ้า) ไว้ในความครอบครองเพื่อจำหน่ายโดยผิดกฎหมาย และแจ้งข้อหาเพิ่มเติมแก่ <persName>นายทองสุข</persName> ว่า มีอาวุธปืนและเครื่องกระสุนปืนโดยไม่ได้รับอนุญาต และพกพาอาวุธปืนและเครื่องกระสุนปืนไปในเมือง หมู่บ้าน และทางสาธารณะโดยไม่มีเหตุอันควร ก่อนรวบรวมพยานและหลักฐานเพื่อขออนุมัติหมายศาลติดตามจับกุมตัว<persName>นางธิดาภรณ์</persName> มาดำเนินคดีต่อไป</p></body>
</news>
