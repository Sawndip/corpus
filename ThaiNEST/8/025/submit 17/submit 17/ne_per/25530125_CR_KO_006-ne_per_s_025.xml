<teiHeader>
<fileDesc>
<titleStmt>
  <title>จับสาวนั่งแท็กซี่ขนยาบ้าคาด่านตรวจ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100125/45846/%e0%b8%88%e0%b8%b1%e0%b8%9a%e0%b8%aa%e0%b8%b2%e0%b8%a7%e0%b8%99%e0%b8%b1%e0%b9%88%e0%b8%87%e0%b9%81%e0%b8%97%e0%b9%87%e0%b8%81%e0%b8%8b%e0%b8%b5%e0%b9%88%e0%b8%82%e0%b8%99%e0%b8%a2%e0%b8%b2%e0%b8%9a%e0%b9%89%e0%b8%b2%e0%b8%84%e0%b8%b2%e0%b8%94%e0%b9%88%e0%b8%b2%e0%b8%99%e0%b8%95%e0%b8%a3%e0%b8%a7%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>จับสาวนั่งแท็กซี่ขนยาบ้าคาด่านตรวจ</headline>
<lead>ตร.สายไหม ตั้งด่านตรวจบนถนนพหลโยธิน ผู้โดยสารสาวนั่งแท็กซี่ผ่านตรวจค้นตะลึง!พบยาบ้า 6 หมื่นเม็ด ยาไอซ์ 2 กก.ซุกในกระเป๋า ตร.คาดผู้ต้องหาน่าจะนั่งรถเก๋งมาก่อนเห็นด่านลงเรียกแท็กซี่หวังหนีตำรวจ เร่งขยายผลผู้ร่วมขบวนการ</lead>
<neck></neck>
<body><p>เมื่อเวลา 22.30 น. วันที่ 24 มกราคม ขณะที่ <persName>พ.ต.ท.ชัยอนันท์ สุขชาญวิทย์</persName> สวป.สน.สายไหม ตั้งด่านตรวจบริเวณแยกกรมควบคุมการปฏิบัติทางอากาศ (คปอ.) ถนนพหลโยธิน แขวงและเขตสายไหม กทม.โดยมี <persName>จ.ส.ต.ชูชาติ หัสถกิจ</persName> <persName>ด.ต.เทพโสรถ นัยนาท</persName> ผบ.หมู่ ป.สน.สายไหม ได้ทำการขอตรวจค้นรถแท็กซี่สีฟ้า หมายเลขทะเบียน ทย 2180 กทม. ซึ่งมี<persName>นายแสวง โทแสง</persName> อายุ 33 ปี เป็นคนขับรถคันดังกล่าวพร้อมกับมีผู้โดยสารเป็นผู้หญิงทราบชื่อต่อมาคือ <persName>น.ส.พรภัทรา เจริญทั้งพงศ์ชัย</persName> อายุ 23 ปี อยู่บ้านเลขที่ 239 ซอยจรัญสนิทวงศ์ 91 แขวงบางอ้อ เขตบางพลัด กทม. เจ้าหน้าที่ตรวจค้นในกระเป๋าเป้ และกระเป๋าเดินทางที่<persName>น.ส.พรภัทรา</persName> ถืออยู่ปรากฎว่าพบยาบ้า 6 หมื่นเม็ด ยาไอซ์ 2 กก. ซุกซ่อนอยู่ในกระเป๋าดังกล่าว
จากการสอบสวนนายแสวง ให้การว่าได้รับ<persName>น.ส.พรภัทรา</persName> จากหน้ารพ.บีแคร์ ซอยพหลโยธิน 64  แขวงและเขตสายไหม เพื่อให้ไปส่งที่แยกสุทธิสาร ทะลุออกทางซอยลาดพร้าว 64 ขณะนั่งในรถ<persName>น.ส.พรภัทรา</persName> นั่งมาปกติแต่ไม่มีพิรุธอะไร แต่ตนก็สงสัยว่าทำไมผู้โดยสารนั่งกอดกระเป๋าอยู่ตลอดเวลาไม่ยอมเอาไว้ท้ายรถ จนมาเจอด่านตรวจเจ้าหน้าที่ตรวจค้นก็พบยาเสพติดดังกล่าว
</p>
<p><persName>ด.ต.เทพโสรถ</persName> กล่าวว่า เนื่องจากผู้บังคับบัญชาว่ามีคำสั่งให้เข้มงวดขณะตั้งด่านตรวจค้นยาเสพติดมากขึ้นเพราะจากการข่าวแจ้งว่าระยะนี้กลุ่มผู้ค้ายาเสพติดจะใช้เส้นทางดังกล่าวขนยาเสพติดเข้ามาในกทม.จำนวนมาก ซึ่งเมื่อเดือนธันวาคม ที่ผ่านมาขณะตั้งด่านตรวจก็สามารถจับกุมยาบ้ากว่า 1 แสนเม็ดมาแล้ว โดยคนร้ายใช้รถจักรยานยนต์ในการขนยาบ้า เหมือนกับคืนนี้คนร้ายขนยาเสพติดโดยใช้รถแท็กซี่และใช้ผู้หญิง ซึ่งผู้ค้ายาคาดว่าตำรวจจะไม่ตรวจค้นผู้หญิงที่นั่งรถแท็กซี่ ช่วงที่ตรวจค้นผู้หญิงนั่งเฉยไม่มีพิรุธอะไร แต่พอตรวจค้นกระเป๋าพบยาเสพติดดังกล่าว
<persName>ด.ต.เทพโสรถ</persName> กล่าวว่า การตรวจค้นยาเสพติดแต่ละครั้งจะใช้ประสบการณ์ในการเป็นตำรวจมานาน เนื่องจากเดือนธันวาคม ที่ผ่านมาตนเคยได้รับรางวัลตำรวจดีเด่นในการจับกุมยาเสพติด จากกองบัญชาการตำรวจนครบาล มาแล้วเช่นกันก็จะใช้รางวัลนี้เป็นกำลังใจในการปฏิบัติหน้าที่ต่อไป</p>
<p><persName>พ.ต.ท.ชัยอนันท์</persName> กล่าวว่า ช่วงนี้ผู้ค้ายาเสพติดมักจะใช้เส้นทางดังกล่าวขนส่งยาเสพติดมากขึ้น ซึ่งคาดว่า<persName>น.ส.พรภัทรา</persName> ผู้ต้องหารายนี้น่าจะนั่งรถเก๋งมากับผู้ค้ายาเสพติดคนอื่นๆ เมื่อเห็นด่านตรวจก็ให้<persName>น.ส.พรภัทรา</persName> ลงจากรถเพื่อมาเรียกแท็กซี่แทนเพราะคาดว่าตำรวจไม่ตรวจค้นแท็กซี่และผู้หญิงแน่นอนและน่าจะไปนัดเจอตามจุดหมายที่ใดที่หนึ่ง จากการสอบสวน<persName>น.ส.พรภัทรา</persName> ก็ไม่ยอมให้การแต่อย่างใดว่าจะนำยาเสพติดไปส่งที่ไหน ซึ่งจะนำตัว<persName>น.ส.พรภัทรา</persName> ส่งให้ฝ่ายสืบสวนทำการสอบสวนขยายผลจับกุมผู้ร่วมขบวนการต่อไป</p></body>
</news>
