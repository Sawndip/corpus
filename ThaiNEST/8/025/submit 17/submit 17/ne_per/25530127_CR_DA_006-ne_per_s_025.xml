<teiHeader>
<fileDesc>
<titleStmt>
  <title>ดีเอสไอลุยสองแควช่วย78ชาวนา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-27 20:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45327  </bibl>
</sourceDesc>
</fileDesc>
</teiHeader>
<news>
<headline>ดีเอสไอลุยสองแควช่วย78ชาวนา</headline>
<lead>กรมสอบสวนคดีพิเศษลงพื้นที่ช่วย 78 ชาวนา จ.พิษณุโลก หลังขายข้าวให้แก่โรงสีแต่ยังไม่ได้รับเงินค่าข้าว</lead>
<neck></neck>
<body><p>วันนี้ (27 ม.ค.) ผู้สื่อข่าวรายงานว่า ที่องค์การบริหารส่วนตำบลท่าช้าง อ.พรหมพิราม จ.พิษณุโลก <persName>นายธาริต เพ็งดิษฐ์</persName> อธิบดีกรมสอบสวนคดีพิเศษ (ดีเอสไอ) ได้มอบหมายให้ <persName>พ.ต.ท.เบญจพล จันทวรรณ</persName> รักษาการผู้เชี่ยวชาญเฉพาะด้านคดีพิเศษ พนักงานสอบสวนคดีพิเศษ 9 ลงพื้นที่ตรวจสอบข้อเท็จจริง กรณีชาวนา 78 ครัวเรือน ในพื้นที่หมู่ที่ 7-8 ต.ท่าช้าง อ.พรหมพิราม จ.พิษณุโลก หลังขายข้าวให้แก่โรงสีพรเทวดา ตั้งแต่ปี 2541 แต่ยังไม่ได้รับเงินค่าข้าวรวม 2 ล้านบาท นานกว่า 10 ปี เพื่อตรวจสอบข้อเท็จจริงทั้งจากฝ่ายชาวนาซึ่งเป็นผู้เสียหาย และเจ้าของท่าข้าวที่ถูกร้องเรียน ทั้งนี้ เพื่อสร้างการมีส่วนร่วมทั้งจากฝ่ายผู้เสียหาย และผู้ต้องหา ในการหาทางออกร่วมกัน ตลอดจนให้เกิดความเป็นธรรมแก่ทั้งสองฝ่าย</p>
<p><persName>พ.ต.ท.เบญจพล</persName> เปิดเผยว่า ดีเอสไอเห็นว่า คดีดังกล่าวมีผู้เสียหายเป็นชาวนาที่ยากจน ซึ่งขาดความรู้ความเข้าใจด้านกฎหมาย ซ้ำถูกนายทุนเอารัดเอาเปรียบจากปัญหาข้อกฎหมาย ดังนั้น การลงพื้นที่ครั้งนี้เพื่อหาหลักฐานในเบื้องต้น เพื่อตรวจสอบหาข้อเท็จจริง และพยานหลักฐานว่า ผู้เสียหายเป็นใคร ได้รับความเสียหายเป็นจำนวนเท่าใด และได้รับชำระเงินเบื้องต้นรายละเท่าใด หรือไม่อย่างไร เพื่อประกอบการวินิจฉัยในการดำเนินการตามอำนาจหน้าที่ตามกฎหมาย โดยในวันนี้จะมีการสอบปากคำผู้เสียหายทั้ง 78 ราย และรวบรวมหลักฐานที่เกี่ยวข้องเสนอผู้บริหาร และหน่วยงานที่เกี่ยวข้อง เพื่อร่วมกันดำเนินการหาแนวทางแก้ไข ช่วยเหลือ เยียวยา ตลอดจนปรับปรุงระเบียบที่เกี่ยวข้อง เพื่อให้การช่วยเหลือชาวบ้านอย่างเป็นรูปธรรมต่อไป.</p></body>
</news>
