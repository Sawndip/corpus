<teiHeader>
<fileDesc>
<titleStmt>
  <title>ปล้นเสี่ยเจ้าของตลาดได้ไปกว่า 16 ล้าน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-27 07:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45148  </bibl>
</sourceDesc>
</fileDesc>
</teiHeader>
<news>
<headline>ปล้นเสี่ยเจ้าของตลาดได้ไปกว่า 16 ล้าน</headline>
<lead></lead>
<neck></neck>
<body><p>เมื่อเวลา 06.00 น. วันที่ 26 ม.ค. <persName>พ.ต.ท.สมศักดิ์ แหลมภู่</persName> สวส.สน.บางมด รับแจ้งเหตุปล้นทรัพย์ บริเวณถนนพระราม 2 ซอย 13 แขวงจอมทอง เขตจอมทอง รีบ ไปตรวจสอบที่เกิดเหตุบริเวณปากซอย พบ<persName>นายวิวัฒน์ จันทร์ม่วง</persName> อายุ 62 ปี เสี่ยเจ้าของตลาดโอ๋เอ๋ ย่านบางปะกอก ยืนอยู่ใน สภาพยังไม่หายตกใจ ให้การว่า ก่อนเหตุเกิดตนขับรถเบนซ์ ออกมาจากบ้านเพื่อมาซื้อกับข้าวไปใส่บาตร ขณะเดินอยู่ จู่ ๆ มีคนร้ายเป็นชายวัยรุ่น 4 คน ขี่ จยย.สีขาว และสีชมพู ไม่ทราบทะเบียน โดยคนซ้อนท้ายทั้ง 2 คัน ลงจากรถตรงปรี่เข้ามาหาคนหนึ่งล็อกคอตนขู่บังคับว่า ขัดขืนจะทำร้าย ส่วนอีกคนรีบถอดสร้อยคอทองคำหนัก 10 บาท และพระเลี่ยมทองอีก 5 องค์ ก่อนจะรีบวิ่งขึ้นซ้อนท้ายจยย.ที่เพื่อนติดเครื่องรออยู่ หลบหนีไปอย่างรวดเร็ว</p>
<p>ผู้เสียหาย กล่าวต่อว่า ทรัพย์สินที่ถูกคนร้ายปล้นไปมีมูลค่ารวมทั้งสิ้นกว่า 16 ล้านบาท เนื่องจากมีพระสมเด็จวัดระฆัง พระซุ้มกอ พระผงสุพรรณ พระผงของขวัญวัดปากน้ำ รุ่นแรก และเหรียญ<persName>หลวงปู่เอี่ยม</persName> วัดหนังรุ่นแรก ทั้งนี้พนักงานสอบสวนชี้แจงว่า พระเครื่องไม่สามารถตีราคามูลค่าทรัพย์สินได้ แต่<persName>นายวิวัฒน์</persName> ระบุว่าจะหารูปถ่ายพระเครื่อง   ทั้งหมดที่คนร้ายได้ไปมามอบให้เจ้าหน้าที่เป็นหลักฐาน เพื่อติดตามพระเครื่องที่ถูกปล้นไปกลับคืนมา</p>
<p>ด้าน <persName>พ.ต.อ.เศรษฐศักดิ์ ยิ้มเจริญ </persName>  ผกก.สน.บางมด กล่าวว่า เชื่อว่าคนร้ายน่าจะ   ดูลาดเลามาก่อนและทราบว่าผู้เสียหายมีทรัพย์สินจำนวนมาก จึงมาดักรอแล้วลงมือก่อเหตุ ขณะนี้ให้ฝ่ายสืบสวนตรวจสอบหาภาพจากกล้องโทรทัศน์วงจรปิดบริเวณที่เกิดเหตุ และสอบปากคำพยานเกี่ยวกับรูปพรรณคนร้ายว่าพักอาศัยอยู่ละแวกใกล้เคียงที่เกิดเหตุหรือไม่.</p></body>
</news>
