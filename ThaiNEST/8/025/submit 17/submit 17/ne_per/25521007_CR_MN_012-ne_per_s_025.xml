<teiHeader>
<fileDesc>
<titleStmt>
  <title>พ่อนายกคลองจิก ชี้ ตร.ท้องที่กลัวอิทธิพลโร่ร้อง ป.จับมือยิงลูกชาย!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-07 13:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118449  </bibl>
</sourceDesc>
</fileDesc>
</teiHeader>
<news>
<headline>พ่อนายกคลองจิก ชี้ ตร.ท้องที่กลัวอิทธิพลโร่ร้อง ป.จับมือยิงลูกชาย!</headline>
<lead>พ่อนายกเทศมนตรีเทศบาลหนองจิก เข้าร้องขอให้กองปราบปรามช่วยสืบจับคนร้ายจ่อยิงบุตรชายเสียชีวิตมาดำเนินคดี เพราะเชื่อว่าเหตุจากความขัดแย้งการเมืองท้องถิ่น หลังจากคดีไม่มีความคืบหน้า เนื่องจากตำรวจในท้องที่กลัวผู้มีอิทธิพลไม่กล้าทำคดี</lead>
<neck></neck>
<body><p>วันนี้ (7 ต.ค.) เมื่อเวลา 11.00 น. ที่ กองปราบปราม <persName>นายสมพงษ์ ไกรโอสถ</persName> อายุ 73 ปี อยู่บ้านเลขที่ 68 หมู่ 3 ต.คลองจิก อ.บางปะอิน จ.พระนครศรีอยุธยา เดินทางเข้าพบ <persName>พ.ต.อ.อัคราเดช พิมลศรี</persName> ผกก.2 บก.ป. เพื่อร้องทุกข์ให้ช่วยสืบสวนติดตามจับกุมคนร้ายที่ลงมือก่อเหตุใช้อาวุธปืนยิงบุตรชาย คือ <persName>นายประสงค์ ไกรโอสถ</persName> อายุ 45 ปี นายกเทศมนตรีเทศบาล ต.คลองจิก อ.บางปะอิน เหตุเกิดเมื่อวันที่ 7 ส.ค.ที่ผ่านมา ที่บริเวณถนนทางเข้าหมู่บ้านในพื้นที่หมู่ 3 ต.คลองจิก อ.บางปะอิน เสียชีวิต ที่ รพ.ราชธานี</p>
<p><persName>นายสมพงษ์</persName>กล่าวว่า ก่อนเกิดเหตุบุตรชายตนได้เดินทางไปร่วมประชุมจัดทำแผนชุมชนร่วมกับสมาชิกเทศบาล ต.คลองจิก หลังจากเสร็จงานกำลังขับรถกระบะยี่ห้อโตโยต้า สีดำ ทะเบียน กจ-1607 พระนครศรีอยุธยา เดินทางกลับบ้านพักได้มีคนร้าย 2 คน ขับรถจักรยานยนต์ ตามประกบก่อนใช้อาวุธปืนยิงล้อรถ และจ่อยิงใส่บุตรชายเสียชีวิต อย่างเหี้ยมโหดก่อนจะหลบหนีไป ส่วนสาเหตุการสังหารโหดบุตรชายตนนั้น เชื่อว่ามาจากความขัดแย้งเรื่องการเมืองท้องถิ่น เนื่องจากบุตรชายตนไม่เคยมีเรื่องขัดแย้งกับใคร                <persName>นายสมพงษ์</persName>กล่าวอีกว่า ก่อนหน้านี้บุตรชายตนเคยถูกข่มขู่มาหลายครั้งนับตั้งแต่ได้รับเลือกเป็นนายกเทศมนตรีเทศบาล ต.คลองจิก อ.บางปะอิน ซึ่งเมื่อวันที่ 24 มิ.ย.2550 ที่ผ่านมา น้องชายเขาก็ถูกคนร้ายยิงเสียชีวิตมาแล้ว เพราะคนร้ายเข้าใจผิดว่าเป็นบุตรชาย เนื่องจากมีใบหน้าละม้ายคล้ายกัน หลังจากนั้นไม่นานก็ถูกปาระเบิดใส่บ้านพัก แต่โชคดีที่ระเบิดไม่ทำงาน จึงรอดชีวิตมาได้ในครั้งนั้น ซึ่งตนเคยเตือนให้บุตรชายระมัดระวังตัวมากขึ้น แต่ที่สุดก็ยังมาถูกลอบสังหารเสียชีวิต                ทั้งนี้ ตนได้เข้าแจ้งความไว้ที่ สภ.บางปะอิน จ.พระนครศรีอยุธยาไว้แล้ว แต่คดีไม่มีความคืบหน้าอาจเป็นเพราะตำรวจท้องที่เกรงกลัวอิทธิพล จึงไม่กล้าที่จะเดินหน้าสืบสวนสอบสวนตนจึงมาร้องทุกข์ที่ บก.ป.เพื่อขอให้ช่วยสืบสวนติดตามจับกุมคนร้ายอีกทางหนึ่ง                ด้าน <persName>พ.ต.อ.อัคราเดช</persName> กล่าวว่า ได้รับเรื่องไว้โดยสั่งการให้ <persName>พ.ต.ท.ขวัญพิชัย มะโนเจริญทรัพย์</persName> พงส. (สบ 3) กก.2 บก.ป.สอบปากคำผู้เสียหาย และนำข้อมูลที่ได้ประกอบกับในส่วนที่ชุดสืบสวนได้ดำเนินการไปบ้างแล้ว พร้อมกันนั้นจะเสนอให้ผู้บังคับบัญชาพิจารณาสั่งการต่อไป</p></body>
</news>
