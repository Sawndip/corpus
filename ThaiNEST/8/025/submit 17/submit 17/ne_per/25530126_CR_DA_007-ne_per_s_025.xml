<teiHeader>
<fileDesc>
<titleStmt>
  <title>แฉคนในร่วมไล่ยิงผจก.สาวปั๊มน้ำมันพีที  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-26 07:34:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44908  </bibl>
</sourceDesc>
</fileDesc>
</teiHeader>
<news>
<headline>แฉคนในร่วมไล่ยิงผจก.สาวปั๊มน้ำมันพีที</headline>
<lead></lead>
<neck></neck>
<body><p>ปล้นกลางวันแสกๆ โจรซิ่งกระบะ ตามประกบรถผู้จัดการสาวใหญ่ปั๊มนํ้ามันพีที ย่านวังน้อย พระนครศรีอยุธยา หวังเงิน 6 แสนบาท ก่อนคว้าลูกซองซัลโวใส่ถูกแขน แต่เหยื่อกัดฟันสู้ซิ่งรถหนีเข้าปั๊มข้างทางขอความช่วยเหลือ คนร้ายปอดแหกเผ่นแน่บ จั่วลมไม่ได้แม้แต่บาทเดียว ตร.คาดเกลือเป็นหนอนชี้ช่องโจรเผยปั๊มดังกล่าวเคยถูกปล้นมาแล้วปี 52 เชื่อฝีมือกลุ่มเดียวกัน    </p>
<p>เมื่อเวลา 10.30 น. วันที่ 25 ม.ค. <persName>ร.ต.ท.ศิริชัย โสมอินทร์</persName> ร้อยเวร สภ.วังน้อย จ.พระนครศรีอยุธยา รับแจ้งเหตุคนร้าย ก่อเหตุใช้ปืนยิง ผจก.ปั๊มน้ำมันพีที เพื่อหวังชิงทรัพย์ เหตุเกิดบริเวณริมถนนพหลโยธิน กม. 56-57 ขาขึ้นสระบุรี หมู่ 2 ต.ลำไทร อ.วังน้อย จึงพร้อม <persName>พ.ต.อ.กรเอก เพชรไชยเวส</persName> รอง ผบก.ชุดสืบสวน รีบไปตรวจสอบ ที่เกิดเหตุบริเวณหน้าร้านลาบอุดร พบเศษ กระจกตกกระจายเกลื่อน ห่างไปประมาณ 200 เมตร ภายในปั๊มปิโตรนัส หน้าร้านมินิมาร์ท พบรถกระบะโตโยต้า ไมตี้เอ็กซ์ สีขาว ทะเบียน 4-พ 5990 กรุงเทพมหานคร จอดอยู่ที่กระจกรถด้านขวามีรอยกระสุนถูกยิงด้วยปืนลูกซอง 1 รู ขนาดใหญ่ กระสุนทะลุ ไปที่กระจกด้านซ้าย 9 รู ที่พื้นรถพบหมอนรองกระสุนปืนลูกซองเบอร์ 12 ตกอยู่ 1 อัน เจ้าหน้าที่จึงเก็บไว้เป็นหลักฐาน</p>
<p>ส่วนผู้บาดเจ็บ ทราบว่ามีพนักงานปั๊มน้ำมัน ช่วยเหลือนำส่ง รพ.วังน้อยทราบชื่อ ต่อมา คือ <persName>น.ส.วาสินี แน่นอุดร</persName> อายุ 30 ปี เป็นผู้จัดการสถานีบริการน้ำมันพีที ริมถนนพหลโยธิน กม.56 ต.ลำไทรมีบาดแผลถูกยิงด้วยอาวุธปืนลูกซอง 1 นัด เข้าที่บริเวณท่อนแขนซ้าย โดยแพทย์ได้ให้การรักษาจนปลอดภัยแล้ว จากการสอบสวน <persName>น.ส.วาสินี</persName> ให้การว่า ช่วงเวลาที่เกิดเหตุตนเองได้นำเงินสด จำนวน 6 แสนบาท ซึ่งเป็นเงินจากการขายน้ำมันของปั๊ม เพื่อจะนำ ไปฝากธนาคารในตลาดวังน้อย โดยขับรถกระบะไปเพียงคนเดียว ได้มีรถกระบะสีขาวขับตามประกบ แล้วคนร้ายที่นั่งมาด้านซ้ายใช้ปืนยิงใส่ทันที 1 นัด จนรถเสียหลักตนเห็นว่ามีปั๊มน้ำมันอยู่ด้านหน้าจึงแข็งใจ ไม่ยอมจอดรถ พยายามเร่งเครื่องขับมุ่งหน้าต่อไป จนถึงปั๊มน้ำมันดังกล่าว และขอความช่วยเหลือพนักงานในปั๊ม คนร้ายเมื่อเห็นดังนั้น จึงขับหลบหนีไปอย่างรวดเร็ว โดยไม่สามารถนำเงินสดไปได้    </p>
<p><persName>พ.ต.อ.กรเอก</persName> กล่าวว่า ลักษณะการยิงของคนร้ายไม่ได้ยิงเพื่อข่มขู่ แต่เป็นการยิงเพื่อสังหารและชิงเอาเงินสด แต่คนร้ายไม่สามารถนำเงินสดไปได้ เพราะผู้บาดเจ็บ มีสติขับรถหนีเอาตัวรอดได้ ขณะนี้ได้ส่ง ชุดสืบสวนออกเร่งสืบสวนเพื่อจับกุมคนร้ายโดยมุ่งเน้นไปที่ประเด็น คนร้ายรู้ความเคลื่อนไหวและเวลาการนำเงินสดไปฝากธนาคาร ซึ่งทางปั๊มมีการสับเปลี่ยนเวลาทุกครั้งที่ไปธนาคาร เชื่อว่าอาจมีคนในเกี่ยวข้องหรือต้องให้ข้อมูล ซึ่งจะต้องเรียกคนงานหรือที่เข้าไปอยู่ในปั๊มช่วงนั้นมาสอบปากคำทั้งหมด ส่วนในปั๊มพีทียังไม่พบภาพ วงจรปิด     </p>
<p>ผู้สื่อข่าวรายงานเพิ่มเติมว่า ปั๊มน้ำมันพีทีแห่งนี้เคยถูกปล้นมาแล้วเมื่อวันที่ 5 ม.ค.52 โดยคนร้ายเป็นชาย 2 คนขี่รถจยย.เข้าไปใช้ปืนตบหน้าพนักงาน ขณะกำลังจะนำเงินสดจำนวน 1.2 ล้าน ไปฝากธนาคาร โดยคนร้ายสามารถชิงเงินสดไปได้ซึ่งคดีดังกล่าวยังไม่สามารถจับกุมคนร้ายได้ และเหตุที่เกิดในครั้งนี้ถือเป็นครั้งที่ 2 แล้ว ซึ่งคนร้ายน่าจะเป็นคนร้ายกลุ่มเดียวกัน มีความเชื่อมโยงกัน เพราะอาวุธปืนที่ใช้ก่อเหตุเป็นขนาดเดียวกัน.</p></body>
</news>
