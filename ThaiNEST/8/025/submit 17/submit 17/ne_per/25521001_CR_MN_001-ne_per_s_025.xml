<teiHeader>
<fileDesc>
<titleStmt>
  <title>เหตุถูกทิ้ง!แฟนเก่าฆ่าโหดนักศึกษาสาว  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-01 18:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000115710  </bibl>
</sourceDesc>
</fileDesc>
</teiHeader>
<news>
<headline>เหตุถูกทิ้ง!แฟนเก่าฆ่าโหดนักศึกษาสาว</headline>
<lead>ตำรวจออกหมายจับ ล่าตัวหนุ่มแฟนเก่าเลือดร้อน ฆ่าโหดนักศึกษาสาว ม.ธุรกิจบัณฑิตย์ เหตุแค้นถูกทิ้งไปมีแฟนใหม่ พบก่อนเกิดเหตุ 2 วัน นำปืนมาข่มขู่ผู้ตาย ก่อนวันสังหาร</lead>
<neck></neck>
<body><p>วันนี้ (1 ต.ค.) ผู้สื่อข่าวรายงานความคืบหน้ากรณี <persName>น.ส.อลิษา พูลสวัสดิ์</persName> อายุ 20 ปี นักศึกษามหาวิทยาลัยธุรกิจบัณฑิตย์ ถูกคนร้ายยิงเสียชีวิตคาแมนชั่นหรู “พัชรียาสวีท” ห้องเลขที่ 401 ชั้นที่ 2 ภายในซอยประชาชื่น 8 ต.ท่าทราย อ.เมือง จ.นนทบุรี เบื้องต้นเจ้าหน้าที่ตำรวจสันนิษฐานว่า สาเหตุน่าจะมาจากความหึงหวงเลยถูกอดีตแฟนเก่าที่ชื่อ <persName>นายอาร์ม</persName> ฆ่าตาย เหตุเกิดเมื่อคืนวันที่ 30 ก.ย.2552 ที่ผ่านมา</p>
<p> วันนี้ที่ สภ.เมืองนนทบุรี สาขาย่อยรัตนาธิเบศร์ <persName>พ.ต.ท.ชาติชาย เทียมฉัตร</persName> พนักงานสอบสวน(สบ3) เจ้าของคดีได้เรียกพยานใกล้เคียงที่เกิดเหตุมาสอบปากคำจำนวน 3 ปาก พร้อมทั้งนำภาพจากวงจรปิด ที่ได้จากทางหอพักมาเปิดดูก่อนจะนำไปขยายภาพทางเทคนิคเพื่อให้เห็นหน้าคนร้ายที่ก่อเหตุ                <persName>พ.ต.ท.ชาติชาย</persName> เปิดเผยว่า คดีนี้เจ้าหน้าที่ตำรวจได้ออกหมายจับเลขที่ 568/52 เพื่อจับกุม<persName>นายศุภกิจ หรือ อาร์ม แก้วรัตนะ</persName> อายุ 22 ปี อยู่บ้านเลขที่ 75/191 ถ.พิพัทธ์สงเคราะห์ 5 ต.หาดใหญ่ อ.หาดใหญ่ จ.สงขลา แฟนเก่าของผู้ตายซึ่งเป็นคนร้ายที่ก่อเหตุในคดีนี้แล้ว</p>
<p>ส่วนสาเหตุที่<persName>นายศุภกิจ</persName> ลงมือก่อเหตุฆ่า <persName>น.ส.อลิษา</persName> ในครั้งนี้ สืบเนื่องมาจากความหึงหวงที่ผู้ตายไปมีแฟนใหม่ ก่อนเกิดเหตุ 2 วัน <persName>นายศุภกิจ</persName> ก็เคยนำปืนลูกซองมาข่มขู่ผู้ตายถึงห้อง จนผู้ตายต้องไปปรับทุกข์กับเพื่อนๆ แต่สุดท้ายก็ไม่รอด ถูก<persName>นายศุภกิจ</persName> มาดักรอสังหารจนเสียชีวิตดังกล่าว เบื้องต้นทางเจ้าหน้าที่ชุดสืบสวนได้ติดตามตัว<persName>นายศุภกิจ</persName> ไปยังบ้านเกิด และแหล่งพักพิงตามบ้านญาติรวมทั้งเพื่อนสนิท คาดว่า จะได้ตัวมาดำเนินคดีในเร็ววันนี้        </p></body>
</news>
