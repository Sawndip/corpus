<teiHeader>
<fileDesc>
<titleStmt>
  <title>จับแก๊ง “ติ่ง ตี๋ถีบ” ควงมีดปล้น จยย.รุ่นฮิต!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-06 16:20:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000117985  </bibl>
</sourceDesc>
</fileDesc>
</teiHeader>
<news>
<headline>จับแก๊ง “<persName>ติ่ง ตี๋ถีบ</persName>” ควงมีดปล้น จยย.รุ่นฮิต!</headline>
<lead>สืบหนองแขมตามรวบแก๊งโจรกรรมรถ จยย. “<persName>ติ่ง ตี๋ถีบ</persName>” หลังเหยื่อถูกแก๊งคนร้ายขับรถประกบถือมีดหวังปล้นรถ จยย. เหยื่อพยายามขับรถหนีสุดชีวิตและเข้าแจ้งให้ ตร.สกัดจับ ก่อนจับตัวแก๊งโจรกรรมนี้ได้ทั้งหมด หัวหน้าแก๊งสารภาพเคยก่อเหตุลักษณะนี้มาแล้ว 14 ครั้ง เอาไปขายต่อคันละ 3,000 บาท ตร.เผยผู้ต้องหาแก๊งนี้จะลงถีบรถเหยื่อล้มทุกครั้ง โดยเลือกเอาเฉพาะยามาฮ่า รุ่นฟีโน่ เพราะเป็นรถที่นิยมของวัยรุ่น</lead>
<neck></neck>
<body><p>  วันนี้ (6 ต.ค.) เมื่อเวลา 13.00 น. <persName>พล.ต.ต.กรีรินทร์ อินทร์แก้ว</persName> ผบก.น.9 พร้อมด้วย <persName>พ.ต.ต.สมชัย บุญงอก</persName> สว.สส.สน.หนองแขม และกำลังเจ้าหน้าที่ฝ่ายสืบสวน สน.หนองแขม ร่วมกันแถลงข่าวจับกุมตัว 1.<persName>นายสุขุม หรือ “ติ่ง” แซ่อึ้ง</persName> อายุ 23 ปี 2.<persName>นายสรวิชญ์ หรือ “อ๊อด” แฉ่งฉวี</persName> อายุ 23 ปี 3.<persName>นายเบียร์</persName> (นามสมมติ) อายุ 17 ปี และ 4.<persName>นายแจ๊ค</persName> (นามสมมติ) อายุ 16 ปี พร้อมของกลางรถจักรยานยนต์ที่โจรกรรมมาจากผู้เสียหาย ประกอบด้วย รถจักรยานยนต์ยี่ห้อยามาฮ่า รุ่นฟีโน่ 2 คัน รถจักรยานยนต์ยี่ห้อฮอนด้า รุ่นไอคอน 1 คัน รถจักรยานยนต์ยี่ห้อฮอนด้า รุ่นเวฟ 1 คัน และมีดดาบอีก 2 เล่ม โดยจับกุมตัวทั้งหมดได้ที่หน้า สน.หนองแขม                <persName>พล.ต.ต.กรีรินทร์</persName> เปิดเผยว่า การจับกุมในครั้งนี้สืบเนื่องมาจากเมื่อเวลา 03.00 น. วันที่ 5 ต.ค.ที่ผ่านมา เจ้าหน้าที่ฝ่ายสืบสวนได้รับแจ้งจาก<persName>นายวสันต์ ชุ่มชิด</persName> หนึ่งในผู้เสียหายว่าถูกคนร้ายทั้ง 4 คน ขับรถจักรยานยนต์มาประกบและพยายามใช้มีดปล้นทรัพย์รถจักรยานยนต์ เหตุเกิดบริเวณสี่แยกถนนเลียบคลองภาษีเจริญฝั่งเหนือ แขวงและเขตหนองแขม กทม. แต่นายวสันต์สามารถบิดเร่งเครื่องหลบหนีมาได้ จนกระทั่งมาแจ้งให้เจ้าหน้าที่ตำรวจสกัดจับขณะที่ คนร้ายทั้ง 4 ราย ขับรถผ่านมาถึงด้านหน้า สน.หนองแขม               <persName> พล.ต.ต.กรีรินทร์</persName> กล่าวอีกว่า จากการสอบสวน<persName>นายสุขุม</persName> หัวหน้าแก๊งทราบว่าเคยก่อเหตุลักทรัพย์รถจักรยานยนต์มาแล้วทั้งสิ้น 13 คัน โดยทุกครั้งจะร่วมกันก่อเหตุจำนวน 4 คน ใช้รถจักรยานยนต์เพียง 1 คัน เป็นพาหนะขับซ้อนท้ายพากันตระเวนไปหาเหยื่อในย่านปริมณฑล และ จ.สมุทรสาคร เมื่อพบผู้เสียหายขับรถเป้าหมายผ่านมาก็จะเร่งเครื่องเข้าไปใช้เท้าถีบจนรถล้ม ก่อนจะชักมีดดาบออกมาข่มขู่ จากนั้นเพื่อนอีก 2 คน ที่ซ้อนไปด้วยกัน ก็จะลงไปยกรถของผู้เสียหายแล้วสตาร์ทเครื่องยนต์ขับพากันหลบหนี ส่วนรถที่โจรกรรมมาได้ก็จะนำไปขายให้ลูกค้าในราคาคันละ 3,000 บาท                “สำหรับผู้ต้องหาแก๊งนี้ เป็นที่รู้จักกันในวงการว่า “แก๊งติ่ง ตี๋ถีบ” เนื่องจากจะลงมือถีบรถของเหยื่อจนล้มทุกครั้งก่อนจะโจรกรรมเอารถมาขาย โดยส่วนใหญ่จะเลือกรถยี่ห้อยามาฮ่า รุ่นฟีโน่ เนื่องจากเป็นรถตลาดและเป็นที่นิยมของกลุ่มวัยรุ่น ซึ่งหากท่านใดสงสัยว่าเคยถูกคนร้ายแก๊งนี้ก่อเหตุก็สามารถเดินทางไปดูประวัติและของกลางได้ที่ สน.หนองแขม ซึ่งหลังจากนี้ตนจะทำการมอบเงินสดเพื่อเป็นขวัญและกำลังใจให้กับชุดจับกุม ตามโครงการจับทันควัน จ่ายทันที 24 ชั่วโมงอีกด้วย” <persName>พล.ต.ต.กรีรินทร์</persName> กล่าว</p></body>
</news>
