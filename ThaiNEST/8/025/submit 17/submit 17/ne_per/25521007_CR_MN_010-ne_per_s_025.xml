<teiHeader>
<fileDesc>
<titleStmt>
  <title>ฝากขังแชร์เตี๋ยวตุ๋นเงิน 220 ล้าน ผลัดแรกค้านประกันกลัวหนี!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-07 12:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118400  </bibl>
</sourceDesc>
</fileDesc>
</teiHeader>
<news>
<headline>ฝากขังแชร์เตี๋ยวตุ๋นเงิน 220 ล้าน ผลัดแรกค้านประกันกลัวหนี!</headline>
<lead>“ดีเอสไอ” หิ้วผู้ต้องหาดีแชร์ก๋วยเตี๋ยว ลวงประชาชนผู้เสียหายสูญเงินกว่า 220 ล้านบาท ฝากขังศาลอาญาผลัดแรก พร้อมค้านประกันกลัวหนี</lead>
<neck></neck>
<body><p> วันนี้ (7 ต.ค.) เมื่อเวลา 11.00 น.ที่ศาลอาญา ถ.รัชดาภิเษก พนักงานสอบสวนกรมสอบสวนคดีพิเศษควบคุมตัว<persName>นายเสริมศักดิ์ อุ่นน้อย</persName> อายุ 31 ปี ผู้ต้องหาในคดีร่วมกันกู้ยืมเงินที่เป็นการฉ้อโกงประชาชนและร่วมกันฉ้อโกงประชาชน ไปยื่นคำร้องขอฝากขังครั้งที่ 1 เป็นเวลา 12 วัน ตั้งแต่ 7-18 ต.ค.นี้ เนื่องจากการสอบสวนยังไม่แล้วเสร็จ ต้องสอบพยานอีก 2 ปาก รอผลการตรวจสอบประวัติลายนิ้วมือ พร้อมค้านการประกันตัว เนื่องจากเกรงว่าผู้ต้องหาจะหลบหนี เพราะคดีมีมูลค่าความเสียหายมาก</p>
<p>คำร้องฝากขังสรุปว่าว่า ผู้ต้องหากับพวกที่ยังหลบหนี้ ร่วมกันดำเนินกิจการในนามบริษัท สยามฟูดซ์ แฟรนไซส์ จำกัด เลขที่ 1463 ซอย 3/3 หมู่บ้านทาวน์อินทาวน์ แขวงและเขตวังทองหลาง กทม. โฆษณาชักชวนให้ประชาชนตั้งแต่ 10 คนขึ้นไป เข้าร่วมลงทุน หรือให้กู้ยืมเงินร่วมทำธุรกิจใช้ชื่อเครื่องหมายการค้า “ก๋วยเตี๋ยวบางกอก” เสนอผลประโยชน์ตอบแทนสูงในอัตราลงทุน 35,000 บาท ได้ผลตอบแทนพร้อมเงินต้น 75,000 บาท และลงทุน 45,000 บาท ได้ผลตอบแทนพร้อมเงินต้น 100,000 บาท ในระยะเวลา 10 เดือน อันเป็นผลตอบแทนมี่สูงกว่าอัตราดอกเบี้ย ที่สถาบันการเงินตามกฎหมายพึงจ่ายได้ ซึ่งจากการสอบสวนพบว่า ยอดขายรวมไม่สามารถมีเงินมาจ่ายให้ผู้ลงทุนได้ ผู้ต้องหากับพวกมีเจตนาหลอกลวง มีเจตนาไม่คืนเงินให้ผู้ลงทุน เพียงแต่เพียงนำเงินมาสะสมไว้ และนำเงินออกมาหมุนเวียนจ่ายให้กับผู้ลงทุนรายแรกๆ จนประชาชนเชื่อว่ามีกำไร ต่อมาผู้ต้องหาได้ปิดบริษัทหลบหนี มีผู้เสียหายมากกว่า 1,000 คน มูลค่าความเสียหายกว่า 220 ล้านบาท ต่อมาวันที่ 6 ต.ค.เจ้าหน้าที่จับกุมผู้ต้องหาได้ตามหมายจับศาลอาญา 1750/2551 ลงวันที่ 6 ธ.ค. 50 ในชั้นสอบสวนผู้ต้องหาให้การปฏิเสธ ศาลพิจารณา แล้วมีคำสั่งอนุญาตให้ฝากขังตามคำร้อง</p></body>
</news>
