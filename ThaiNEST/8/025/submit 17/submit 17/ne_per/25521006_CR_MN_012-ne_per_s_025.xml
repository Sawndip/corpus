<teiHeader>
<fileDesc>
<titleStmt>
  <title>“นวยนิ่ม” รอใช้ กม.คุมม็อบเอาผิดกลุ่มฝ่าฝืน ชี้โทษคุก 3 ปี!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-06 14:41:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000117893  </bibl>
</sourceDesc>
</fileDesc>
</teiHeader>
<news>
<headline>“<persName>นวยนิ่ม</persName>” รอใช้ กม.คุมม็อบเอาผิดกลุ่มฝ่าฝืน ชี้โทษคุก 3 ปี!</headline>
<lead>รอง ผบช.น.เผยร่างกฎหมายจัดระเบียบการชุมนุมในที่สาธารณะผ่าน ครม.แล้ว จากนั้นให้กฤษฎีกาตีความ หากไม่มีการแก้ไขจะนำเข้าสภา ออกเป็นกฎหมายควบคุมม็อบ ระบุตามหลักการใครฝ่าฝืน จนท.ให้เลิกชุมนุมแล้วไม่ปฏิบัติตามจะมีความผิดโทษจำคุก 3 ปี ปรับไม่เกิน 6 หมื่น ย้ำจะเป็นผลดีต่อการดูแลป้องกันเหตุการณ์ชุมนุมได้ชัดเจนขึ้น</lead>
<neck></neck>
<body><p>วันนี้ (6 ต.ค.) เมื่อเวลา 13.30 น.ที่กองบัญชาการตำรวจนครบาล (บช.น.) <persName>พล.ต.ท.อำนวย นิ่มมะโน</persName> รองผู้บัญชาการตำรวจนครบาล (รอง ผบช.น.) รับผิดชอบด้านกฎหมาย แถลงข่าวภายหลังคณะรัฐมนตรี (ครม.) มีมติผ่านร่างกฎหมายจัดระเบียบการชุมนุมในที่สาธารณะว่า กฎหมายฉบับนี้มีความจำเป็นต่อชุมนุม ซึ่งไม่ใช่การริดรอนสิทธิแต่เป็นการอำนวยความสะดวกของผู้ชุมนุมให้เป็นไปด้วยความเรียบร้อย ซึ่งเป็นไปตามรัฐธรรมนูญ 2550 ม.63 วรรคสอง โดยกำหนดโทษทั้งผู้ชุมนุมและแกนนำที่ไม่เชื่อฟังคำสั่งเจ้าหน้าที่จะทำให้การชุมนุมไม่เป็นไปด้วยความสงบเรียบร้อย        </p>
<p> <persName>พล.ต.ต.อำนวย</persName> กล่าวต่อไปว่า ที่ผ่านมาคณะรัฐมนตรีเป็นเพียงร่างฉบับล่าสุดเท่านั้น ยังไม่ได้บังคับใช้เป็นกฎหมาย ซึ่งทำเพื่อจัดการการชุมนุม และคุ้มครองผู้ชุมนุม ไม่ได้มีการให้อำนาจเจ้าหน้าที่เด็ดขาดตามที่หลายฝ่ายคิด โดยร่างกฎหมายฉบับนี้มีทั้งหมด 12 มาตรา ซึ่งหลักการโดยคร่าวๆ เพื่อให้แกนนำแจ้งให้เจ้าหน้าที่ทราบก่อนจัดการชุมนุม เพื่อเตรียมการในการแก้ปัญหาจราจร อำนวยความสะดวกในการจัดสถานที่ รถสุขาเคลื่อนที่ และมีเงื่อนไขการชุมนุมที่เหมาะสมเพื่อกำหนดมาตรฐานในการชุมนุม และการควบคุมการชุมนุมให้เหมาะสม ซึ่งหากมีการฝ่าฝืนข้อกำหนดตาม พ.ร.บ.เจ้าหน้าที่บอกให้เลิกชุมนุมแล้วไม่เลิกก็จะมีความผิด โดยระบุอัตราโทษจำคุกไม่เกิน 3 ปี ปรับไม่เกิน 6 หมื่นบาทหรือทั้งจำทั้งปรับ                “บ้านเมืองเราขณะนี้ยังไม่มีความชัดเจนในเรื่องกติกาการชุมนุม สำนักงานตำรวจแห่งชาติจึงได้เสนอร่างพระราชบัญญัติการชุมนุมในที่สาธารณะเข้าคณะรัฐมนตรี ซึ่งเพิ่งมีมติให้ร่าง พ.ร.บ.ฉบับนี้ผ่านแล้ว จากนั้นก็จะนำเข้ากฤษฎีกาเพื่อตีความ หากไม่มีการแก้ไขก็จะนำเข้าสภาฯ และออกเป็นกฎหมายการดำเนินการต่อผู้ชุมนุมก็จะมีความชัดเจนขึ้น เช่น การรวมตัวชุมนุมจะต้องไม่ใกล้พระราชวังกี่เมตร ต้องห่างจากโรงพยาบาล สถานศึกษาเท่าใด ห้ามปิดล้อมสถานที่ราชการ สนามบิน ซึ่งจะมีความผิดระบุอยู่ในตัวจะไม่มีการจับมั่ว ห้ามพกพาอาวุธ” รอง ผบช.น.กล่าว                <persName>พล.ต.ต.อำนวย</persName> กล่าวยืนยันว่า นครบาลมีมาตรการดำเนินการกับกลุ่มผู้ชุมนุมมาตรฐานเดียวกัน หากผู้ชุมนุมกลุ่มใดมีการปิดการจราจรทำให้ประชาชนได้รับความเดือดร้อนก็จะต้องถูกดำเนินการเหมือนกันหมด และขอให้ผู้ชุมนุมอย่าไปกลัว พ.ร.บ.ฉบับนี้ </p></body>
</news>
