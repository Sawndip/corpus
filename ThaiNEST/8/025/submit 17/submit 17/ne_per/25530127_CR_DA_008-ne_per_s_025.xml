<teiHeader>
<fileDesc>
<titleStmt>
  <title>จับสาวฉกทรัพย์วางยาสลบเหยื่อ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-27 07:32:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45158  </bibl>
</sourceDesc>
</fileDesc>
</teiHeader>
<news>
<headline>จับสาวฉกทรัพย์วางยาสลบเหยื่อ</headline>
<lead></lead>
<neck></neck>
<body><p>ที่ สภ.ห้วยใหญ่ อ.บางละมุง จ.ชลบุรี เมื่อเวลา 12.30 น. วันที่ 26 ม.ค. <persName>พ.ต.ท. ประกอบ แสงพริ้ง</persName> สวญ.สภ.ห้วยใหญ่ และ <persName>พ.ต.ต.ภาคสุวัฒน์ ชมถนอม</persName> สว.สส. พร้อมชุดสืบสวน แถลงข่าวจับกุมตัว <persName>น.ส.พรนภา อู๋อ่อน</persName> อายุ 42 ปี อยู่บ้านเลขที่ 29/1 หมู่ 7 ต.บ้านเชิด อ.พนัสนิคม จ.ชลบุรี ผู้ต้องหาตามหมายจับศาลจังหวัดพัทยา ที่ 839/ 2552 ลงวันที่ 3 ก.ย. 2552 ในข้อหาลักทรัพย์ในเวลากลางคืน พร้อมของกลางยานอนหลับจำนวนหนึ่ง สมุดบัญชีธนาคาร  ต่าง ๆ 4 เล่ม เครื่องสำอาง และโทรศัพท์มือถืออีกหลายเครื่อง โดยมีผู้เสียหายซึ่งเป็นหนุ่มใหญ่หนุ่มน้อย มีทั้งที่เป็นตำรวจ ทหาร ครู และนักธุรกิจในพื้นที่เมืองพัทยา และ อ.สัตหีบ นับ 10 ราย เดินทางมารุมชี้ตัว</p>
<p><persName>พ.ต.ท.ประกอบ</persName> เปิดเผยว่า ก่อนหน้านี้ได้มี<persName>นายโย</persName> (นามสมมุติ) อาจารย์โรงเรียนชื่อดังแห่งหนึ่งในเมืองพัทยา เดินทางเข้าพบเพื่อปรึกษาและขอความช่วยเหลือหลังถูก หญิง อายุประมาณ 40 ปี มอมยาสลบแล้วชิงทรัพย์สิน และรถปิกอัพ 4 ประตู ยี่ห้อ  มิตซูบิชิ ไทรทัน สีดำ ทะเบียน ชร 2328 กรุงเทพมหานคร หลบหนีไป เหตุเกิดที่โรงแรมม่านรูดแห่งหนึ่งในซอยตรงข้ามโรงแรมแอมบาสซาเดอร์ จอมเทียน เมื่อช่วงเช้าตรู่วันที่ 10 ม.ค.ที่ผ่านมา และได้นำหลักฐานการแจ้งความที่ สภ.นาจอมเทียน ท้องที่เกิดเหตุ กับพร้อมภาพสเกตช์ของคนร้ายมาให้ดู ตนจึงสั่งการให้ <persName>พ.ต.ต.ภาคสุวัฒน์</persName> ออกแกะรอยสืบสวนจนทราบว่าผู้ต้องหารายนี้ คือ <persName>น.ส.พรนภา</persName> และพักอยู่ที่บ้านเช่าในพื้นที่ ต.พลูตาหลวง อ.สัตหีบ กระทั่งผู้ต้องหาเดินทางมาทำธุระที่หน้าโรงเรียนชุมพลทหารเรือ (ศูนย์ฝึกทหารใหม่) อ.สัตหีบ จึงนำกำลังพร้อมหมายจับไปจับกุมตัวไว้     </p>
<p>ด้าน <persName>น.ส.พรนภา</persName> ให้การรับสารภาพหน้าเศร้าแบบยอมจำนนว่า ไม่ได้ทำงานทำการอะไร อาศัยเดินสายเล่นการพนันตามบ่อนต่าง ๆ หลังเงินหมดก็จะแต่งตัวสวย ๆ ออกจากบ้านเช่าไปล่าเหยื่อตามสถานบันเทิงต่าง ๆ ยามค่ำคืน ในพื้นที่ จ.ชลบุรี เหยื่อส่วนใหญ่จะเป็นข้าราชการและนักธุรกิจ โดยตนจะอ้างว่าเป็นนักธุรกิจเจ้าของครีมหน้าเด้ง พอตีสนิทกับเหยื่อได้แล้ว ก็จะแลกเบอร์โทรศัพท์กัน ก่อนจะนัดกันไปเที่ยว และไปจบลงที่โรงแรมม่านรูด โดยจะฉวยโอกาสตอนเหยื่อเข้าห้องน้ำแอบผสมยานอนหลับลงในเบียร์หรือเครื่องดื่ม พอเหยื่อดื่มแล้วสลบไปก็จะปลดทรัพย์สิน รวมทั้งรถยนต์ไปขายให้กับพรรคพวกที่ จ.นคร นายก ในราคาคันละ 1-2 แสนบาท และนำเงินไปเล่นการพนัน พอเงินหมดก็ออกหาเหยื่อ ใหม่ โดยทำมาแล้ว 10 กว่าครั้ง</p>
<p>อย่างไรก็ดี ผู้ต้องหารายนี้ ยังบอกว่า หากเหยื่อรายใดดื่มเบียร์หรือเครื่องดื่มผสมยานอนหลับแล้ว แต่ยังไม่สลบหรือหมดสติ ก็จะแกล้งขอตัวเข้าห้องน้ำ นำยานอนหลับมาทาที่บริเวณหน้าอก และปทุมถัน พอเหยื่อเข้ามาคลอเคลียบริเวณนั้นก็จะสลบ จึงสบโอกาสลงมือ และสำหรับยานอนหลับนั้น หาซื้อมาจากร้านขายยาทั่วไป ขณะที่ <persName>พ.ต.ท. ประกอบ</persName> กล่าวปิดท้ายว่า เบื้องต้นพบมีหนุ่มใหญ่หนุ่มน้อยตกเป็นเหยื่อและแจ้งความไว้ประมาณ 15 คดี ส่วนใหญ่อยู่ในพื้นที่ จ.ชลบุรี และ จ.ระยอง ส่วนทรัพย์สินที่ผู้ต้องหาได้ไปจากเหยื่อทั้งหมด มีทั้งเงินสด ทองรูปพรรณ และรถยนต์ยี่ห้อต่าง ๆ รวมมูลค่ากว่า 10 ล้านบาท หลังสอบสวนเสร็จ มีตำรวจหลายท้องที่มาอายัดตัวผู้ต้องหาไปสอบสวนดำเนินคดีต่อไป.</p></body>
</news>
