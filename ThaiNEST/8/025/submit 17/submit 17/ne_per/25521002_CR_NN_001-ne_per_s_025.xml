<teiHeader>
<fileDesc>
<titleStmt>
  <title>ประหารหนุ่มเมืองคอนโหดรัวยิงตำรวจมักกะสันดับหน้าโรงแรมขณะระงับเหตุทะเลาะวิวาท  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2552-10-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=181400  </bibl>
</sourceDesc>
</fileDesc>
</teiHeader>
<news>
<headline>ประหารหนุ่มเมืองคอนโหดรัวยิงตำรวจมักกะสันดับหน้าโรงแรมขณะระงับเหตุทะเลาะวิวาท</headline>
<lead></lead>
<neck></neck>
<body><p>ที่ศาลอาญา ถ.รัชดาภิเษก ศาลมีคำพิพากษาในคดีคดีดำ อ.4002/2551 ที่พนักงานอัยการฝ่ายคดีอาญา 9 เป็นโจทก์ยื่นฟ้อง<persName>นายศาตรา แก้วกระจ่าง</persName> อายุ 23 ปี ชาว จ.นครศรีธรรมราช เป็นจำเลยในความผิดฐานฆ่าเจ้าพนักงานตำรวจขณะปฏิบัติหน้าที่ และพ.ร.บ.อาวุธปืน ตามฟ้องโจทก์สรุปว่า</p>
<p>เมื่อวันที่ 12 เม.ย. 51 เวลากลางวัน จำเลยได้ใช้อาวุธปืนพกสั้นออโตเมติก (Glock) ขนาด 9 ม.ม.ทะเบียน กท.420343 ของ <persName>ส.ต.อ.พรชัย เอียดล้วน</persName>เจ้าหน้าที่ตำรวจสน.ดินแดงช่วยราชการสืบสวนสน.ประเวศ  ยิงใส่ <persName>ส.ต.อ.ณัฐพงษ์ ลูกจันทร์</persName> เจ้าหน้าที่ตำรวจ สน.มักกะสัน รวม 5 นัด จนถึงแก่ความตาย ขณะระงับเหตุทะเลาะวิวาทระหว่าง กลุ่มของจำเลย กับ กลุ่ม<persName>นายจตุพร คงเจริญ</persName>คู่กรณี  บริเวณ หน้าลานเบียร์โรงแรมมรกต ถ.เพชรบุรีตัดใหม่ แขวงบางกะปิ เขตห้วยขวาง กทม.  หลังเกิดเหตุจำเลยหลบหนีโดยนำอาวุธปืนไปฝากไว้กับเพื่อนก่อนจะถูกเจ้าหน้าที่ตำรวจจับกุมตัวได้ที่ ขนส่งสายใต้ใหม่ขณะเตรียมหลบหนีกลับบ้านจำเลยให้การรับสารภาพ อ้างว่าไม่ทราบว่าเป็นผู้ตายเป็นเจ้าหน้าที่ตำรวจ ขณะเกิดเหตุชุลมุนมาก แต่ผู้ตายซึ่งถือที่ช๊อตไฟฟ้าจะเข้ามาทำร้าย และยังทำท่าชักอาวุธปืนมายิงใส่ จำเลยจึงยิงตอบโต้เพื่อป้องกันตัว  </p>
<p> ศาลพิเคราะห์พยานหลักฐานแล้วเห็นว่า ขณะเกิดเหตุจำเลยทะเลาะวิวาทกับคู่กรณีแล้วผู้ตายเข้ามาระงับเหตุ ปรากฏว่าผู้ตายได้แสดงบัตรประจำตัวแล้วบอกว่าเป็นตำรวจ ก่อนเข้าแยกกลุ่มของจำเลย กับ กลุ่มคู่กรณี กระทั่งทำให้ปืนพกของ <persName>ส.ต.อ.พรชัย</persName> ตกลงพื้น เมื่อจำเลยเก็บได้จำเลยย่อมรับทราบอยู่แล้วว่า ผู้ตายเป็นตำรวจมีอำนาจระงับเหตุ แต่จำเลยกลับ ใช้อาวุธปืนยิงใส่ทั้งกระสุนยังพลาดไปถูก <persName>นายจตุพร</persName> ได้รับบาดเจ็บบริเวณข้อศอกอันเป็นการเจตนาฆ่า ข้ออ้างของจำเลยไม่มีน้ำหนักหักล้างพยานหลักฐานโจทก์ได้จึงมีความผิดตามฟ้อง</p>
<p> พิพากษาให้ประหารชีวิตจำเลยฐานฆ่าเจ้าพนักงานขณะปฏิบัติหน้าที่ คำรับสารภาพ ชั้นจับกุมและชั้นนำสืบเป็นประโยชน์แก่การพิจารณา ลดโทษให้ 1 ใน 3 คงจำคุกจำเลยไว้ตลอดชีวิต   </p>
<p>  ผู้สื่อข่าวรายงานว่า คดีนี้ ศาลอาญา อนุญาตให้ประกันตัวจำเลยไปหลังจากถูกฟ้อง แต่จำเลยไม่ยอมมาฟังคำพิพากษาเมื่อวันที่ 25 ส.ค.ที่ผ่านมา ศาลจึงมีคำสั่งให้ออกหมายจับจำเลย พร้อมกับปรับนายประกัน โดยเลื่อนมาอ่านคำพิพากษาในวันนี้ แต่ก็ยังไม่ได้ตัวจำเลยมาฟังคำพิพากษาอีก ศาลจึงอ่านคำพิพากษาลับหลังตามกฎหมาย</p></body>
</news>
