<teiHeader>
<fileDesc>
<titleStmt>
  <title>รวบ2ฆาตรกรลากสาวใหญ่ข่มขืนมัดหินถ่วงน้ำ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091007/31667/%e0%b8%a3%e0%b8%a7%e0%b8%9a2%e0%b8%86%e0%b8%b2%e0%b8%95%e0%b8%a3%e0%b8%81%e0%b8%a3%e0%b8%a5%e0%b8%b2%e0%b8%81%e0%b8%aa%e0%b8%b2%e0%b8%a7%e0%b9%83%e0%b8%ab%e0%b8%8d%e0%b9%88%e0%b8%82%e0%b9%88%e0%b8%a1%e0%b8%82%e0%b8%b7%e0%b8%99%e0%b8%a1%e0%b8%b1%e0%b8%94%e0%b8%ab%e0%b8%b4%e0%b8%99%e0%b8%96%e0%b9%88%e0%b8%a7%e0%b8%87%e0%b8%99%e0%b9%89%e0%b8%b3.html  </bibl>
</sourceDesc>
</fileDesc>
</teiHeader>
<news>
<headline>รวบ2ฆาตรกรลากสาวใหญ่ข่มขืนมัดหินถ่วงน้ำ</headline>
<lead>สองฆาตรกรโหดลากสาวใหญ่เมืองเชียงใหม่ข่มขืนก่อนจับยัดหินถ่วงน้ำทั้งที่ยังหมดสติ ตำรวจตามล่าจับทันควัน แต่ยังปากแข็งไม่ได้ข่มขืน</lead>
<neck></neck>
<body><p>เมื่อเวลา 12.00 น. วันที่ 7 ต.ค. 2552 <persName>พ.ต.อ.สมโภช สนกนก</persName> ผกก.สภ.แม่ริม จ.เชียงใหม่ พร้อมเจ้าหน้าที่ชุดสืบสวน แถลงข่าวการจับกุม<persName>นายเกรียงไกร หล้าชมพู</persName> อายุ 35 ปี อยู่บ้านเลขที่ 138/1 หมู่ 1 ต.โป่งแยง อ.แม่ริม และ<persName>นายชำนาญ มาดะมูล</persName> อายุ  25 ปี อยู่บ้านเลขที่ 106 หมู่ 1 ต.โป่งแยง อ.แม่ริม จ.เชียงใหม่ สองผู้ต้องหาที่ร่วมกัน ข่มขืนและฆ่าผู้อื่นถึงแก่ความตาย
 สำหรับคดีสะเทือนขวัญนี้เกิดขึ้นเมื่อวันที่ 5 ต.ค.ที่ผ่านมา ได้มีผู้พบศพ<persName>นางเครือวัณ โมลัง</persName> อายุ 43 ปี อยู่บ้านเลขที่ 47 หมู่ 1 ต.โป่งแยง อ.แม่ริม จ.เชียงใหม่ เสียชีวิตในหนองน้ำในโครงการหมู่บ้านไฮแลนด์ หมู่ 1 ต.โป่งแยง อ.แม่ริม จ.เชียงใหม่  สภาพศพสวมเสื้อยืดสีเทา กางเกงยีนส์ขายาว ในเสื้อพบก้อนหินก้อนใหญ่ใส่ไว้บริเวณหน้าท้องมีรอยช้ำและซี่โครงหักจากการถูกของแข็งกระแทกรุนแรง แพทย์ระบุ ด้วยว่าพบร่องรอยถูกข่มขืนก่อนเสียชีวิต
</p>
<p>ต่อมา <persName>พ.ต.อ.สมโภช</persName> จึงสั่งการให้ชุดสืบสวนออกหาข่าวและติดตามจับกุมคนร้าย กระทั่งทราบว่าก่อนพบเป็นศพ มีคนพบผู้ตายนั่งดื่มสุรากับ<persName>นายเกรียงไกร</persName> และ<persName>นายชำนาญ</persName> ในหมู่บ้านเมื่อกลางดึกวันที่ 3 ต.ค.และเห็นทั้งสองพา<persName>นางเครือวัณ</persName> ที่อยู่ในสภาพเมาสุราอย่างหนักซ้อนท้ายรถจักรยานยนต์ออกไปจากหมู่บ้านเข้าไปในโครงการหมู่บ้านไฮแลนด์ จากนั้นก็ไม่มีใครเห็นกระทั่งพบ<persName>นางเครือวัณ</persName>เป็นศพถูกถ่วงน้ำในวันที่ 5 ต.ค.
 หลังมีพยานหลักฐานชัดเจน ตำรวจสืบสวนได้เข้าจับกุม<persName>นายชำนาญ</persName>ได้ในบ้านพักในหมู่บ้านกลางดึกวันที่ 6 ต.ค. ก่อนที่<persName>นายชำนาญ</persName>จะสารภาพว่าคืนวันที่ 3  ต.ค.ตนและ<persName>นายเกรียงไกร</persName>ได้ร่วมกันดื่มเหล้ากับ<persName>นางเครือวัณ</persName>จนเมาได้ที่จึงชวน<persName>นางเครือวัณ</persName>ซ้อนรถจักรยานยนต์ออกไปดื่มเหล้าต่อจนถึงดึก 
</p>
<p>จากนั้น<persName>นายเกรียงไกร</persName>ได้บอกให้ตนไปส่งที่โครงการหมู่บ้านไฮแลนด์ เมื่อขี่จักรยานยนต์ไปถึงท้ายหมู่บ้านซึ่งเป็นที่เปลี่ยว ปรากฏว่า<persName>นายเกรียงไกร</persName>ได้ฉุดกระชาก<persName>นางเครือวัณ</persName>ลงไปรถไปนอนกับพื้นเพื่อจะข่มขืน แต่<persName>นางเครือวัณ</persName>ขัดขืนและร้องขอความช่วยเหลือ <persName>นายเกรียงไกร</persName>จึงขอให้ตนช่วยจับเท้า<persName>นางเครือวัณ</persName>ไม่ให้ดิ้น พร้อมทั้งได้ใช้กำปั้นชกที่หน้าท้อง<persName>นางเครือวัณ</persName>หลายครั้งจนแน่นิ่ง แต่ไม่ทราบว่า<persName>นางเครือวัณ</persName> เสียชีวิตหรือไม่ แต่ด้วยความกลัวจึงช่วยกันประคองร่างขึ้นรถจักรยานยนต์และขี่ไปยังหนองน้ำท้ายโครงการหมู่บ้านไฮแลนด์ และช่วยกันนำก้อนหินใส่ไว้ในเสื้อของ<persName>นางเครือวัณ</persName> ก่อนทิ้งลงไปในหนองน้ำและแยกย้านกันกลับบ้าน 
</p>
<p> ต่อมาชุดสืบสวน สภ.แม่ริม สืบทราบว่า<persName>นายเกรียงไกร</persName>ทำงานเป็นเด็กท้ายรถในบริษัททัวร์แห่งหนึ่ง ซึ่งเดินทางไปกับกรุ๊ปทัวร์ใน จ.เชียงราย จึงประสานงานไปยังตำรวจสืบสวน บก.ภ.จว.เชียงราย ก่อนเข้าจับกุมได้ในช่วงเช้าวันที่ 7 ต.ค. โดย <persName>นายเกรียงไกร</persName>ยังให้การปฏิเสธทุกข้อกล่าวหา โดย <persName>พ.ต.ท.พงษ์ศักดิ์ เรือนแก้ว</persName> พนักงานสอบสวน สภ.แม่ริม เจ้าของคดี ได้ควบคุมตัวเพื่อดำเนินคดีต่อไป
</p></body>
</news>
