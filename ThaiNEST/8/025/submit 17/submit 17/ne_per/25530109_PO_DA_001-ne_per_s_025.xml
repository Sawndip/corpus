<teiHeader>
<fileDesc>
<titleStmt>
  <title>สั่งฟ้อง5พ่อค้าอาวุธสงครามไม่ทัน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-09 15:55:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45667  </bibl>
</sourceDesc>
</fileDesc>
</teiHeader>
<news>
<headline>สั่งฟ้อง5พ่อค้าอาวุธสงครามไม่ทัน</headline>
<lead>อัยการสั่งฟ้องไม่ทัน 5 ผู้ต้องหาแก๊งค้าอาวุธ เตรียมคำร้องฝากขังครั้งที่ 5 อีก 12 วัน</lead>
<neck></neck>
<body><p>ที่สำนักงานอัยการสูงสุด ถ.รัชดาภิเษก วันที่ 29 ม.ค. <persName>นายกายสิทธิ์ พิศวงปราการ</persName> อธิบดีอัยการฝ่ายคดีอาญา แถลงข่าว การพิจารณาสั่งคดี 5 ผู้ต้องหาชาวคาซัคสถาน และเบลารุส แก๊งค้าอาวุธ ซึ่งถูกจับที่สนามบินดอนเมือง ว่า คณะทำงานอัยการฝ่ายคดีอาญาได้เสนอสำนวนให้ <persName>นายจุลสิงห์ วสันตสิงห์</persName> อัยการสูงสุด พิจารณาเพื่อมีความเห็นสั่งคดี แต่อัยการสูงสุดยังสั่งคดีไม่ทันภายในวันนี้ เนื่องจากเอกสารที่เกี่ยวข้องจำนวนมากมีเนื้อหารายละเอียดมาก ต้องใช้เวลาอีกระยะหนึ่ง จึงให้คณะทำงานอัยการคดีอาญายื่นคำร้องขอฝากขังครั้งที่ 5 ต่อศาลอาญาอีก 12 วัน ตั้งแต่วันที่ 31 ม.ค.-11 ก.พ.นี้ เนื่องจากการฝากขังครั้งที่ 4 จะครบกำหนดในวันที่ 30 ม.ค. โดยท้ายคำร้องอัยการจะขอคัดค้านการประกันตัวผู้ต้องหาทั้งหมดด้วย</p>
<p>ทั้งนี้ ผู้ต้องหาไม่ได้ยื่นหนังสือร้องขอความเป็นธรรม เรื่องการถูกกลั่นแกล้งจากการแจ้งข้อมูลต่างประเทศ ซึ่งการพิจารณาสำนวนนี้ไม่ได้สั่งให้พนักงานสอบสวนเรียกพยานมาสอบเพิ่มเติม มีแต่ที่อัยการเรียกพนักงานสอบสวนมาสอบถามเพิ่มเติม เช่น ของกลางสั่งยึดอะไรไว้บ้าง</p>
<p><persName>นายกายสิทธิ์</persName> ยังกล่าวชี้แจงเกี่ยวกับฐานความผิดคดีนี้ด้วยว่า พนักงานสอบสวนสรุปสำนวนแจ้งข้อกล่าวหาผู้ต้องหาทั้ง 5 กระทำผิด พ.ร.บ.ศุลกากร พ.ร.บ.อาวุธปืน เครื่องกระสุนฯ พ.ศ.2490 มาตรา 55, 72, 72 ทวิ และ 78 พ.ร.บ.ยุทธภัณฑ์ พ.ศ.2530 พ.ร.บ.การเดินอากาศไทย พ.ศ.2497 ประกอบประมวลกฎหมายอาญา โดยอัตราโทษสูงสุดคือ พ.ร.บ.อาวุธปืนฯ จำคุกตลอดชีวิต.</p></body>
</news>
