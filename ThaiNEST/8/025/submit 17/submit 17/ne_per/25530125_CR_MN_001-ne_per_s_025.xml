<teiHeader>
<fileDesc>
<titleStmt>
  <title>บึ้มวงเหล้า ตร.เชื่อมือสมัครเล่น คาดชู้สาว - หนี้นอกระบบ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000010799  </bibl>
</sourceDesc>
</fileDesc>
</teiHeader>
<news>
<headline>บึ้มวงเหล้า ตร.เชื่อมือสมัครเล่น คาดชู้สาว - หนี้นอกระบบ!</headline>
<lead>ตำรวจลงพื้นที่ตรวจกล้องวงจรปิด รวบรวมพยานหลักฐาน คนร้ายปาระเบิด M-26 ใส่วงเหล้า ซอยวัดช่างเหล็ก เชื่อไม่ใช่มืออาชีพ สอบผู้บาดเจ็บ ทั้ง 4 ยันไม่เคยมีเรื่องบาดหมางกับใคร ตร.มุ่งคลี่คลายปมชู้สาว-ขัดแย้งส่วนตัวเกี่ยวกับหนี้นอกระบบ แต่มีรายงานเป็นการปาข่มขู่แฟนนักร้องนิสัยเจ้าชู้ แล้วเหยื่อมาโดนลูกหลงแทน</lead>
<neck></neck>
<body><p>วันนี้ (25 ม.ค.) <persName>พ.ต.ท.มนตรี แป้นเจริญ</persName> รอง ผกก.ปป.สน.เพชรเกษม รรท.ผกก.สน.ตลิ่งชัน กล่าวถึงความคืบหน้ากรณีคนร้ายปาระเบิดลูกเกลี้ยง M-26 จำนวน 2 ลูก เข้าใส่วงเหล้าหน้าร้านขายของชำในซอยวัดช่างเหล็ก แขวงฉิมพลี เขตตลิ่งชัน จนทำให้มีผู้นั่งดื่มสุราอยู่ได้รับบาดเจ็บไป 4 คนว่า ทางพนักงานสอบสวนเจ้าของคดีได้ทำการสอบปากคำผู้บาดเจ็บทั้ง 4 คน เรียบร้อยแล้ว แต่จากคำให้การทั้ง 4 คนพบว่ายังคงให้รายละเอียดไม่ครบสมบูรณ์ ซึ่งได้กำชับให้ฝ่ายสืบสวนติดตามพฤติกรรมของทั้งหมดว่าเป็นเช่นไร และการก่อเหตุครั้งนี้โดยส่วนตัวเชื่อว่าคนร้ายไม่ใช่มืออาชีพ เนื่องจากลักษณะการปาระเบิดนั้นเหมือนกับเป็นการปาสุ่มไม่ได้เจาะจงจะให้ลงจุดไหน แต่มีการเตรียมการมาเป็นอย่างดี มีการมาตรวจสอบที่เกิดเหตุก่อนลงมือ ซึ่งถือเป็นการกระทำที่อุกอาจมาก</p>
<p>ด้าน <persName>พ.ต.ท.นิกร ด้วงฉุน</persName> สว.สส.สน.ตลิ่งชัน กล่าวว่า ขณะนี้ฝ่ายสืบสวนได้ลงพื้นที่ตรวจหาหลักฐาน สอบพยานแวดล้อมอย่างเร่งด่วนแล้ว พร้อมทั้งตรวจสอบกล้องวงจรปิดตามแยกต่างๆ ที่คาดว่าคนร้ายจะใช้เป็นเส้นทางหลบหนี แต่ยังไม่พบจักรยานยนต์ต้องสงสัย อีกทั้งในที่เกิดเหตุนั้นเป็นตึกแถว 2 ชั้น ที่เปิดเป็นร้านขายของชำซึ่งไม่มีกล้องวงจรปิดด้วย              <persName>  พ.ต.ท.นิกร</persName> กล่าวต่อว่า จากการสอบสวนผู้บาดเจ็บทั้ง 4 คนให้การว่า ไม่เคยถูกข่มขู่มาก่อน และไม่เคยทะเลาะเบาะแว้งกับผู้ใดด้วย และเมื่อคืนก็ตั้งวงดื่มเหล้ากันตามปกติ ไม่ได้มีการส่งเสียงดังจนถึงขนาดเป็นสาเหตุให้ต้องปาระเบิดใส่กัน และช่วงที่คนร้ายปาระเบิดใส่นั้น ผู้บาดเจ็บทั้งหมดก็ไม่มีใครเห็นว่าคนร้ายปาระเบิดมาจากทางไหน แต่คาดว่าน่าจะมาจากหลังกำแพง ซึ่งขณะนี้ได้ส่งสะเก็ดระเบิด และระเบิดลูกที่ด้านที่ตกอยู่ในจุดเกิดเหตุให้กองพิสูจน์หลักฐานไปตรวจสอบร่องรอยลายนิ้วมือแฝงและดีเอ็นเอแล้ว </p>
<p>สว.สส.สน.ตลิ่งชัน กล่าวด้วยว่า เจ้าหน้าที่ยังสันนิษฐานว่า สาเหตุน่าจะมาจาก 2 เรื่อง ปมชู้สาว และความขัดแย้งส่วนตัวในเรื่องหนี้นอกระบบ โดยประเด็นแรก คือ เรื่องที่มีการระบุว่า สาเหตุอาจมาจาก<persName>นางโสภา แก้วสุพรรณ์</persName> อายุ 46 ปี 1 ใน 4 ผู้ที่ได้รับบาดเจ็บนั้นเคยเป็นเท้าแชร์แล้วเกิดแชร์ล่มต้องหาเงินส่งลูกแชร์ และยังไปกู้หนี้นอกระบบมาอีกหลายแสนบาทนั้น หลังจากได้สอบถาม<persName>นางโสภา</persName>แล้วก็ได้ข้อมูลว่า แชร์ดังกล่าวมีการเล่นกันทั้งหมด 15 คน แต่หลังจากแชร์ล้มก็ได้ทำการผ่อนจ่ายให้คนเล่นทั้งหมดทุกเดือน โดยเจ้าตัวพยายามไปกู้เงินนอกระบบมาหมุนเวียนทำให้ตอนนี้เป็นหนี้จำนวนมาก                ส่วนประเด็นที่ 2 คือ เรื่องชู้สาวนั้น เนื่องมาจากหนึ่งในผู้บาดเจ็บที่เป็นหญิงสาวหน้าตาดี และมีทหารทั้งระดับประทวนและสัญญาบัตรมาติดพัน จากการสอบถามแล้วพบว่า หญิงสาวคนดังกล่าวเป็นเพื่อนของผู้บาดเจ็บทั้ง 3 คน และไม่ได้มานั่งดื่มสุราด้วย และได้เลิกรากันไปกว่า 6 เดือนแล้ว จึงไม่น่าจะเป็นสาเหตุในการปาระเบิดเข้าใส่                รายงานข่าวแจ้งว่า เจ้าหน้าที่คาดว่าคนร้ายน่าจะต้องการข่มขู่มากกว่า โดยเจ้าหน้าที่พุ่งไปที่ประเด็นในเรื่องชู้สาวมากกว่า เนื่องจากมีรายงานว่าบริเวณจุดเกิดเหตุนั้นเป็นตึกแถวที่มีการปล่อยให้เช่า แล้วมีคนนำรถมาจอดเป็นจำนวนมาก และปกติจะมีการนั่งดื่มสุรากันมากกว่า 4 คน เพราะจะมีผู้หญิงคนหนึ่งซึ่งเคยเป็นนักร้องตามสถานบริการมานั่งดื่มด้วย เนื่องจากพักอยู่กับแฟนใหม่ใกล้กับจุดเกิดเหตุ และแฟนใหม่ของผู้หญิงคนนี้มีนิสัยเป็นคนเจ้าชู้ เคยจีบนักร้องสาวแข่งกับคนอื่น จึงอาจจะเป็นไปได้ว่าคนร้ายต้องการปาระเบิดข่มขู่แฟนของผู้หญิงคนนี้ แต่ผู้บาดเจ็บทั้งหมดโดนลูกหลงแทน</p></body>
</news>
