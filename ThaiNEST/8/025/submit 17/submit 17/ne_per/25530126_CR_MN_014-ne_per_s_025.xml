<teiHeader>
<fileDesc>
<titleStmt>
  <title>ตื่นอาเพศ “วรนุส” คลานเข้าประตูหน้า บช.น.!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000011341  </bibl>
</sourceDesc>
</fileDesc>
</teiHeader>
<news>
<headline>ตื่นอาเพศ “วรนุส” คลานเข้าประตูหน้า บช.น.!</headline>
<lead>“ตัวเหี้ย” โผล่เข้ากองบัญชาการตำรวจนครบาล เข้าทางประตูหน้า ทำเอาข้าราชการตำรวจ สื่อแตกตื่น หวั่นอาเพศระหว่างทำบัญชีแต่งตั้งโยกย้ายนายตำรวจระดับรอง ผบก.-สว.</lead>
<neck></neck>
<body><p>วันนี้ (26 ม.ค.) เมื่อเวลา 13.20 น. ที่กองบัญชาการตำรวจนครบาล ผู้สื่อข่าวรายงานว่า มีตัวเงินตัวทอง หรือ “วรนุส” ไม่ทราบเพศและอายุ ขนาดความยาวประมาณ 2 ฟุตครึ่ง คลานเข้ามาจากประตูด้านหน้า บช.น.ฝั่งติดถนนศรีอยุธยา ผ่านรถประจำตำแหน่ง ผบช.น.ยี่ห้อโตโยต้า รุ่นคัมรี่ สีบรอนซ์เงิน หมายเลขทะเบียน ฌส 952 กรุงเทพมหานคร รหัสข้างรถ 9313 ก่อนจะคลานขึ้นบันไดเลี้ยวขวาผ่านไปทางหน้าห้องผู้สื่อข่าว มุ่งตรงไปยังที่ทำการสหกรณ์ออมทรัพย์ตำรวจนครบาล ท่ามกลางความแตกตื่นของบรรดาข้าราชการตำรวจที่มาทำเรื่องกู้ยืมเงินภายใน สหกรณ์ออมทรัพย์ตำรวจนครบาล จำกัด ซึ่งมีสำนักงานตั้งอยู่ข้างๆ กัน จากนั้นเจ้าหน้าที่ได้ช่วยกันใช้ไม้แหย่ไล่จนตัววรนุสตัวดังกล่าววิ่งหนีลงพุ่มไม้ใต้ถุนสำนักงานไป</p>
<p> อย่างไรก็ตาม แม้ว่าที่ผ่านมาจะมีตัววรนุสปรากฏกายให้ข้าราชการตำรวจและผู้สื่อข่าวภายใน บช.น.เห็นอยู่บ่อยครั้ง แต่ทุกครั้งก็จะโผล่มาทางใต้ถุน บช.น.เพื่อแอบกินอาหารที่มีผู้มาโยนไว้ให้ในพุ่มไม้ ส่วนในครั้งนี้วรนุสตัวดังกล่าวคลานเข้ามาทางประตูด้านหน้าซึ่งถือเป็นเรื่องผิดปกติ เพราะต้องคลานผ่านถนนและผู้คนจำนวนมาก ทำให้มีเสียงวิพากษ์วิจารณ์ไปต่างๆ นานา ถึงกรณีที่อาจจะเกิดอาเพศจากการที่กำลังมีโผแต่งตั้งโยกย้ายข้าราชตำรวจระดับ รอง ผบก.-สว.นครบาล เที่ยวล่าสุดนี้ ประกอบกับช่วงนี้มีข่าวลือสะพัดออกมาว่า <persName>พล.ต.ท.สัณฐาน ชยนนท์</persName> ผบช.น.ชอบทำตัวเป็นไม้เบื่อไม้เมากับกลุ่มนักข่าวจนถูกกลุ่มสื่อมวลชนสายโทรทัศน์บอยคอตไม่เดินทางไปบันทึกภาพ-ทำข่าวประชาสัมพันธ์ให้หลายครั้งแล้ว</p></body>
</news>
