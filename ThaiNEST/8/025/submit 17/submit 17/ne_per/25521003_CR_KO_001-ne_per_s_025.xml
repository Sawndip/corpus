<teiHeader>
<fileDesc>
<titleStmt>
  <title>ทัวร์เสียหลักพลิกคว่ำตกคลองเจ็บ50สาหัส2  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091003/31052/%e0%b8%97%e0%b8%b1%e0%b8%a7%e0%b8%a3%e0%b9%8c%e0%b9%80%e0%b8%aa%e0%b8%b5%e0%b8%a2%e0%b8%ab%e0%b8%a5%e0%b8%b1%e0%b8%81%e0%b8%9e%e0%b8%a5%e0%b8%b4%e0%b8%81%e0%b8%84%e0%b8%a7%e0%b9%88%e0%b8%b3%e0%b8%95%e0%b8%81%e0%b8%84%e0%b8%a5%e0%b8%ad%e0%b8%87%e0%b9%80%e0%b8%88%e0%b9%87%e0%b8%9a50%e0%b8%aa%e0%b8%b2%e0%b8%ab%e0%b8%b1%e0%b8%aa2.html  </bibl>
</sourceDesc>
</fileDesc>
</teiHeader>
<news>
<headline>ทัวร์เสียหลักพลิกคว่ำตกคลองเจ็บ50สาหัส2</headline>
<lead>รถทัวร์สายพัทยา-อุบลฯบรรทุกผู้โดยสารเต็มคันวิ่งฝ่าสายฝน ลื่นเสียหลักพลิกคว่ำตกคลองน้ำข้างทาง ผู้โดยสารต่างทุบกระจกรถหนีตายอลหม่าน บาดเจ็บ 50 สาหัส 2 ราย</lead>
<neck></neck>
<body><p>(3ต.ค.) เวลา 06.30 น. <persName>ร.ต.ท.ธงชัย ตอพิมาย</persName> ร้อยเวร สภ.ทะเมนชัย อ.ลำปลายมาศ จ.บุรีรัมย์ ได้รับแจ้งเกิดเหตุรถทัวร์พลิกคว่ำตกคลองน้ำข้างทาง บริเวณหลักกิโลเมตรที่ 12-13 บ้านหนองม้า-หนองตาหล่า ต.ทะเมนชัย ถนนสายลำปลายมาศ-บุรีรัมย์ จึงรายงานผู้บังคับบัญชาทราบ ก่อนจะรุดไปตรวจสอบที่เกิดเหตุ พร้อมหน่วยกู้ชีพ อบต.ทะเมนชัย  
 เมื่อไปถึงที่เกิดเหตุ พบรถทัวร์ของบริษัท ศรีมงคลทัวร์ สายพัทยา-อุบลราชธานี สีฟ้าขาว หมายเลขข้างรถ 589-14  ทะเบียน 10-2282 กรุงเทพมหานคร สภาพพลิกคว่ำตัวรถด้านซ้ายจมอยู่ในคลองน้ำข้างทางประมาณ 30 เซนติเมตร และพบผู้โดยสารกำลังทุบกระจกรถหนีเอาตัวรอดอลหม่าน เนื่องจากประตูฉุกเฉินไม่ทำงาน จากนั้นเจ้าหน้าที่ตำรวจพร้อมด้วยหน่วยกู้ชีพ อบต.ทะเมนชัย และหน่วยกู้ภัยสว่างจรรยาธรรมสถานบุรีรัมย์ จึงได้ช่วยกันลำเลียงผู้โดยสารที่ติดอยู่ภายในรถ ออกมาทางกระจกที่ผู้โดยสารทุบแตก
 </p>
<p>จากอุบัติดังกล่าว ทำให้ผู้โดยสารที่นั่งมาในรถได้รับบาดเจ็บรวม 50 คน ในจำนวนนี้บาดเจ็บสาหัส 2 ราย เจ้าหน้าที่ตำรวจและหน่วยกู้ภัยได้นำส่งโรงพยาบาลศูนย์บุรีรัมย์ เพื่อให้แพทย์ช่วยเหลืออย่างเร่งด่วน ส่วนที่เหลือบาดเจ็บเล็กน้อย และโชคดีที่ไม่มีผู้เสียชีวิต ต่อมาพนักงานได้ประสานรถทัวร์สายนครราชสีมา-สุรินทร์  มาขนถ่ายผู้โดยสารที่ได้รับบาดเจ็บเล็กน้อย ไปส่งยังจุดหมายปลายทาง     
</p>
<p>จากการสอบถาม<persName>นายเหมือน สิทธิ</persName> อายุ 48 ปี คนขับรถทัวร์คันดังกล่าว ให้การว่า ได้บรรทุกผู้โดยสารเต็มคันเดินทางออกจากพัทยาเวลาประมาณ 21.00 น.คืนวันที่ 2 ต.ค.ที่ผ่านมา มุ่งหน้าปลายทางที่ จ.อุบลราชธานี ซึ่งระหว่างทางที่ขับรถรถมาได้มีฝนตกตลอด จนถึงบริเวณที่เกิดเหตุทำให้รถเสียหลักพลิกคว่ำตกคลองน้ำข้างทาง และมีผู้ได้รับบาดเจ็บดังกล่าว  
</p>
<p> ทางด้านเจ้าหน้าที่ตำรวจ หลังตรวจสอบที่เกิดเหตุสันนิษฐานเบื้องต้นว่า สาเหตุน่าจะเกิดจากฝนตกถนนลื่น จึงทำให้รถเสียหลักพลิกคว่ำตกลงไปในคลองน้ำข้างทาง อย่างไรก็ตามจะได้ทำการสอบสวนคนขับพื่อหาสาเหตุของการเกิดอุบัติเหตุที่แท้จริงอีกครั้ง
</p></body>
</news>
