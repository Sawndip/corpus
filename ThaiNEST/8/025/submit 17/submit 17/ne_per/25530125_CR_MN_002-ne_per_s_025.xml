<teiHeader>
<fileDesc>
<titleStmt>
  <title>“จูดี้” จี้ ตร.แจงเหตุให้ประกันตีนผีเมาขับชน “นายดาบ”  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000010756  </bibl>
</sourceDesc>
</fileDesc>
</teiHeader>
<news>
<headline>“จูดี้” จี้ ตร.แจงเหตุให้ประกันตีนผีเมาขับชน “นายดาบ”</headline>
<lead>“<persName>พงศพัศ</persName>” สั่ง บช.ภ.1 สรุปคดีส่งตรง จี้พนักงานสอบสวน แจงทำคดีเมาแล้วขับใช้ดุลพินิจใดให้ผู้ต้องหาประกันตัว ทั้งที่พบแอลกอฮอลล์ในเลือดสูง ขอบคุณทุกคนที่บริจาคเลือดช่วยลูกน้อง ชี้สิทธิประโยชน์นายดาบได้รับ 400,000 บาท แพทย์เผยอาการ “<persName>ด.ต.อนุศักดิ์ ขมิ้นทอง</persName>” ต้องตัดขาซ้ายทิ้ง อนาคตต้องใส่ขาเทียม อาการโดยรวมคงที่ ด้านมารดาสุดเสียใจ เตือนสติคนเมาอย่าให้เกิดเหตุซ้ำ</lead>
<neck></neck>
<body><p>วันนี้ (25 ม.ค.) เมื่อเวลา 10.00 น. ที่โรงพยาบาลตำรวจ <persName>พล.ต.ท.พงศพัศ พงษ์เจริญ</persName> ผช.ผบ.ตร. ในฐานะ โฆษก ตร. พร้อมด้วย <persName>พล.ต.ต.สมยศ พรหมนิ่ม</persName> ผบก.ทล. เดินทางตรวจเยี่ยมอาการบาดเจ็บของ <persName>ด.ต.อนุศักดิ์ ขมิ้นทอง</persName> อายุ 41 ปี ผบ.หมู่ ส.ทล.1 บก.ทล. จ.พระนครศรีอยุธยา ที่ถูก<persName>นายวิชาญ นายสอง</persName> อายุ 52 ปี ขับรถกระบะในขณะเมาสุราชนจนขาขาด ระหว่างที่ <persName>ด.ต.อนุศักดิ์</persName> ช่วยเหลือผู้ประสบเหตุบนถนนย่านประตูน้ำพระอินทร์ ที่ห้องไอซียู รพ.ตำรวจ โดยวันนี้ ยังคงมี<persName>นางอำพร ขมิ้นทอง</persName> อายุ 65 ปี มารดา พร้อมลูกชาย ลูกสาวของ <persName>ด.ต.อนุศักดิ์</persName> ให้กำลังใจอย่างใกล้ชิด</p>
<p><persName>พล.ต.ท.พงศพัศ</persName> กล่าวว่า ขอขอบคุณประชาชนที่ร่วมบริจาคโลหิต กรุ๊ป B RH Nagative ซึ่งมีผู้บริจาคทั้งหมด 50 ราย แต่มีจำนวน 15 รายเท่านั้นที่เป็นกรุ๊ป B RH Nagative และทางแพทย์ได้สต๊อกไว้เพียงพอแล้ว แต่พบว่ามีผู้โทรศัพท์เข้ามาบริจาคอีก 25 ราย ทางโรงพยาบาลจะจดรายชื่อไว้ หากต้องการเลือดอีกจะประสานต่อไป นอกจากนี้ ขอขอบคุณประชาชนที่โทรศัพท์มาให้กำลังใจเจ้าหน้าที่ตำรวจที่ต้องสูญเสียขาจากการปฎิบัติหน้าที่                สำหรับคดีนี้ ล่าสุดพบว่าทางพนักงานสอบสวนได้อนุญาตให้<persName>นายวิชาญ</persName>ประกันตัวไป ตนได้สั่งการให้ บช.ภ.1 สรุปรายละเอียดมายังตน และจะสอบถามไปยังพนักงานสอบสวนด้วยว่า ใช้ดุลพินิจอย่างไรจึงให้ประกันตัวผู้ต้องหา เนื่องจาก<persName>นายวิชาญ</persName>มีแอลกอฮอลล์ในเลือดสูงเกินกว่าที่กฎหมายกำหนด และขับรถชนเจ้าหน้าที่ตำรวจอีก</p>
<p>ด้าน <persName>นพ.ราชิต ฮากิม</persName> ศัลยแพทย์ รพ.ตำรวจ กล่าวถึงอาการของ <persName>ด.ต.อนุศักดิ์</persName> ว่า ขาซ้ายของผู้ป่วยนั้นต้องตัดทิ้ง ซึ่งในอนาคตจะต้องใส่ขาเทียม ส่วนขาขวานั้นพบว่ามีกระดูกแตก เส้นเสือดขาดไป 2 เส้น แต่ยังเหลืออีก 1 เส้นที่ยังสามารถลำเลียงเลือดไปเลี้ยงได้ นอกจากนี้พบว่า บริเวณท้องมีเยื่อหุ้มลำไส้ฉีกขาด และเลือดออก ซึ่งล่าสุดเลือดหยุดแล้ว อาการโดยรวมจึงคงที่                “แพทย์จะยังคงดูอาการของขาขวาอีก 3-5 วัน จึงจะสามารถบอกได้ว่ามีปัญหาอย่างไร รวมถึงระวังอาการติดเชื้อ หากไม่มีปัญหาจะทำการตกแต่ง รักษาบาดแผล และสามารถใช้งานได้ปกติ” <persName>นพ. ราชิต</persName> กล่าว                ด้าน <persName>นางอำพร</persName> มารดาของ <persName>ด.ต.อนุศักดิ์</persName> กล่าวว่า ขอบคุณผู้บังคับบัญชาของลูกชายที่ให้ความห่วงใยใส่ใจ มาดูแลเรื่องสวัสดิการและกำลังใจ ส่วนตัวเสียใจที่ลูกชายเป็นอย่างนี้ อยากบอกคนที่เมาแล้วขับรถชนลูกชายว่าอย่าทำอีก ส่วนลูกชายเป็นลูกคนที่ 2 ในบรรดา 4 คน นับเป็นเสาหลักของครอบครัวของเขา และตั้งแต่ตนขาดสามีไป เขาก็ดูแลแม่ด้วย                “แม่จะพักอยู่อุบลฯ เมื่อรู้ว่าลูกเป็นตำรวจก็บอกตลอดว่าให้ดูแลตัวเอง แต่เขามีอะไรไม่ค่อยบอกแม่ อย่างตอนที่ขับจักรยานยนต์สายตรวจล้มเขาก็ไม่บอกแม่ เหตุนี้อีกเกิดเหตุตอนตี 1 แม่รู้ตอนตี 3 แม่ตกใจ วันเกิดแม่วันที่ 28 ก.พ. ปกติเขาจะเป็นแม่งานจัดให้ทุกปี ปีนี้ต้องดูว่าเป็นอย่างไร” <persName>นางอำพร</persName>กล่าว</p>
<p>สำหรับสิทธิประโยชน์ที่ <persName>ด.ต.อนุศักดิ์</persName>ได้รับ มีเงินช่วยเหลือจากมูลนิธิสงเคราะห์ของ ตร. กรณีขาขาด 1 ข้าง ได้รับเงิน 100,000 บาท เงินช่วยเหลือจากมูลนิธิสงเคราะห์ข้าราชการตำรวจและครอบครัว จำนวน 50,000 บาท เงินช่วยเหลือและเสริมสร้างประสิทธิภาพในการปฎิบัติงานของข้าราชการตำรวจ บช.ก. 20,000 บาท เงินช่วยหลือสวัสดิการ บช.ก.5,000 บาท ได้รับความชอบกรณีพิเศษ กรณีออกจากราชการได้ 3 ขั้น และ 3 ชั้นยศ และสหกรณ์ตำรวจทางหลวง 225,000 บาท รวมเบื้องต้น 400,000 บาท                ด้าน <persName>พ.ต.อ.มงคล วรุณโณ</persName> ผกก.สภ.วังน้อย จ.อยุธยา กล่าวว่า จากกรณีที่ทางตำรวจท้องที่ ได้ให้ประกันตัว ผู้ต้องหาคดีชน <persName>ด.ต.อนุศักดิ์ ขมิ้นทอง</persName> ตร.ทล. จนขาขาดนั้น เพราะผู้ต้องหามีหลักทรัพย์มายื่นประกันตัวและพิจารณาแล้ว ไม่มีพฤติกรรมหลบหนี จึงอนุมัติให้ประกันตัวไป และเมื่อเช้าวันนี้ทางผู้ต้องหา ก็ได้เดินทางมาขึ้นศาลรับทราบข้อหาเมาแล้วขับที่ศาลจังหวัดอยุธยาแล้ว ส่วนคดีขับรถโดยประมาทจนทำให้ผู้อื่นได้รับบาดเจ็บสาหัสนั้น ต้องรอผู้เสียหายมาเจรจาและตกลงกันก่อน แต่ยืนยันว่าตำรวจทำไปตามหน้าที่อย่างดีที่สุด                <persName>พ.ต.อ.มงคล</persName> กล่าวต่อว่า ไม่ทราบเรื่อง ที่ว่าทางผู้บังคับบัญชา ให้ตนมาชี้แจงเรื่องการอนุมัติประกันตัวผู้ต้องหาในคดีนี้ ทั้งที่เป็นคดีอุกฉกรรจ์ ทำไมคัดค้านการประกันตัวแต่ก็พร้อมชี้แจงทุกเรื่อง</p></body>
</news>
