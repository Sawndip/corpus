<teiHeader>
<fileDesc>
<titleStmt>
  <title>เด็กบ้านกรุณาปากน้ำ-ฝั่งธนยกพวกตีกันเจ็บนับร้อย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100125/46016/%e0%b9%80%e0%b8%94%e0%b9%87%e0%b8%81%e0%b8%9a%e0%b9%89%e0%b8%b2%e0%b8%99%e0%b8%81%e0%b8%a3%e0%b8%b8%e0%b8%93%e0%b8%b2%e0%b8%9b%e0%b8%b2%e0%b8%81%e0%b8%99%e0%b9%89%e0%b8%b3%e0%b8%9d%e0%b8%b1%e0%b9%88%e0%b8%87%e0%b8%98%e0%b8%99%e0%b8%a2%e0%b8%81%e0%b8%9e%e0%b8%a7%e0%b8%81%e0%b8%95%e0%b8%b5%e0%b8%81%e0%b8%b1%e0%b8%99%e0%b9%80%e0%b8%88%e0%b9%87%e0%b8%9a%e0%b8%99%e0%b8%b1%e0%b8%9a%e0%b8%a3%e0%b9%89%e0%b8%ad%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>เด็กบ้านกรุณาปากน้ำ-ฝั่งธนยกพวกตีกันเจ็บนับร้อย</headline>
<lead>เยาวชนบ้านกรุณา 2 แก๊งใหญ่ปากน้ำ-ฝั่งธน โมโหแบ่งยาสูบไม่ลงตัว ยกพวกตะลุมบอนกัน ตำรวจปากน้ำ 4 สภ. เข้าระงับเหตุชุลมุน หามส่งโรงพยาบาลกว่าร้อยคน เจ็บเล็กน้อยเกือบ 200 ผอ.เผยเจ้าหน้าที่น้อยคุมไม่อยู่</lead>
<neck></neck>
<body><p> เหตุเยาวชนบ้านกรุณายกพวกตะลุมบอนกันครั้งนี้เปิดเผยเมื่อเวลา 17.00 น. วันที่ 25 มกราคม <persName>ร.ต.ต.พงศานต์ วิลัย</persName> พนักงานสอบสวน สภ.บางพลี จ.สมุทรปราการ รับแจ้งเกิดเหตุวุ่นวายภายในศูนย์ฝึกและอบรมเด็กและเยาวชนบ้านกรุณา หรือศูนย์ฝึกและอบรมเด็กและเยาวชน เขต 1 สมุทรปราการ ตั้งอยู่ถนนสุขุมวิท หมู่ 14 ต.บางปลา อ.บางพลี เนื่องจากเยาวชนทะเลาะวิวาทกัน มีผู้บาดเจ็บจำนวนมาก</p>
<p> หลังรับแจ้ง รายงาน <persName>พล.ต.ต.ชิษณุพงศ์ ยุกตะทัต</persName> ผู้บังคับการตำรวจภูธรจังหวัดสมุทรปราการ (ผบก.ภ.จว.สมุทรปราการ) พร้อมประสานขอกำลังตำรวจในพื้นที่ใกล้เคียง 4 สภ. ไปตรวจสอบ พบผู้บาดเจ็บนับร้อยคน หน่วยกู้ชีพจากแพรกษา เทศบาลนครสมุทรปราการ มูลนิธิร่วมกตัญญู เทศบาลบางปลา ช่วยนำผู้บาดเจ็บกระจายส่งโรงพยาบาลสมุทรปราการ 36 ราย โรงพยาบาลบางบ่อ 59 ราย และโรงพยาบาลบางพลี 22 ราย นอกจากนี้ยังมีผู้บาดเจ็บเล็กน้อยอีกเกือบ 200 คน</p>
<p>ทั้งนี้ผู้บาดเจ็บเล็กน้อยกว่าครึ่ง หลังแพทย์และพยาบาลทำแผลแล้ว เจ้าหน้าที่ศูนย์จะนำตัวส่งกลับทันที ส่วนผู้บาดเจ็บสาหัสตำรวจต้องควบคุมอย่างใกล้ชิด</p>
<p> จากการสอบสวน <persName>นายเอ</persName> (นามสมมติ) อายุ 19 ปี กล่าวว่า เยาวชนในศูนย์มีเรื่องเขม่นกันมานานแล้ว เนื่องจาก 2 กลุ่ม คือ กลุ่มแรก เป็นผู้รับการฝึกวิชาชีพจาก จ.ฉะเชิงเทรา และสมุทรปราการ มีหัวหน้าชื่อ<persName>นายยอด</persName>และลูกน้องกว่า 400 คน และกลุ่มที่สอง เป็นกลุ่มฝั่งธนบุรี ย่านยานนาวา ตากสิน และเพชรเกษม กรุงเทพฯ หัวหน้าชื่อ<persName>นายเก่ง</persName> และมีลูกน้องกว่า 300 คน</p>
<p> "พวกเขามีปัญหากัน เนื่องจากรับยาฉุนหรือยาเส้นที่ญาตินำมาโยนให้จากภายนอกแล้วแบ่งกันไม่ลงตัว ปกติตามข้อตกลงจะต้องแบ่งกันให้ครบ แต่เนื่องจากต่างฝ่ายต่างแบ่งให้พวกของตนมากกว่า จึงเกิดความไม่พอใจขึ้น ก่อนเกิดเหตุหลังกินข้าวเสร็จแล้ว พวกเขาก็ขว้างถาดหลุมเข้าใส่กัน จากนั้นก็เกิดความโกลาหลต่างฝ่ายต่างหยิบสิ่งของที่อยู่ใกล้มือใช้เป็นอาวุธ เช่น บานเกล็ด หินตัวหนอน กระจก ก้อนหิน พุ่งเข้าตะลุมบอนกันจนบาดเจ็บจำนวนมาก" <persName>นายเอ</persName> กล่าว</p>
<p> ด้าน<persName>นายพงศ์สุระ ไกรนรา</persName> ผู้อำนวยการศูนย์ กล่าวถึงสาเหตุที่เยาวชนยกพวกตีกันว่า เจ้าหน้าที่กำลังสอบสวนเพื่อเอาผิดผู้ก่อเหตุ ส่วนผู้บาดเจ็บถูกส่งรักษาที่โรงพยาบาลแล้ว ศูนย์เกรงว่าเยาวชนอาจก่อเหตุซ้ำในโรงพยาบาลอีก เนื่องจากทั้ง 2 กลุ่มถูกนำส่งโรงพยาบาลเดียวกัน จึงขอกำลังตำรวจกองบังคับการตำรวจภูธรจังหวัดสมุทรปราการ (บก.ภ.จว.สมุทรปราการ) ตรึงกำลังป้องกันเหตุในโรงพยาบาลทั้ง 3 แห่ง</p>
<p> "สาเหตุที่เจ้าหน้าที่ศูนย์ไม่สามารถควบคุมสถานการณ์ได้ เนื่องจากในวันนี้เจ้าหน้าที่บางส่วนไปเป็นวิทยากรอบรมนอกสถานที่ ทำให้ผู้ดูแลมีน้อยกว่าปกติ ขณะที่เยาวชนมีถึง 700 คน จึงอาศัยช่องว่างตรงนี้ก่อเหตุ" <persName>นายพงศ์สุระ</persName> กล่าว</p></body>
</news>
