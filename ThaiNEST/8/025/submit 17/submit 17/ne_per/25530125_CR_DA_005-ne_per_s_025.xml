<teiHeader>
<fileDesc>
<titleStmt>
  <title>เผาโรงเรียนบ้านผานกเค้า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 18:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44868  </bibl>
</sourceDesc>
</fileDesc>
</teiHeader>
<news>
<headline>เผาโรงเรียนบ้านผานกเค้า</headline>
<lead>มือมืดวางเพลิงเผาโรงเรียนบ้านผานกเค้า เมืองเลย ใช้ถ่านเขียนข้อความขู่ผู้บริหาร คราวหน้าจะเผาคนแทน ตร.เร่งล่าคนร้าย</lead>
<neck></neck>
<body><p>วันนี้ (25 ม.ค.) เจ้าหน้าที่พิสูจน์หลักฐานเข้าตรวจสอบอาคารโรงเรียนชุมชนบ้านผานกเค้า หมู่ 1 บ้านผานกเค้า ต.ผานกเค้า อ.ภูกระดึง หลังจากเมื่อคืนที่ผ่านมา <persName>พ.ต.ท.สุริยา นภกรีกำแหง</persName> สวส.สภ.ภูกระดึง รับแจ้งเหตุเพลิงไหม้โรงเรียนดังกล่าว บริเวณอาคารเรียน 3 ห้องทำจากไม้ หลังคาสังกะสีชั้นเดียว ถูกเพลิงเผาไหม้วอดทั้งหลัง ความเสียหายประมาณ 2-3 แสนบาท ส่วนที่ผนังอาคารเรียนพบข้อความเขียนด้วยถ่านสีดำ มีใจความทำนองว่า ไม่ต้องการผู้บริหารคนหนึ่ง คราวหน้าจะเผาผู้บริหารคนดังกล่าวแทน เจ้าหน้าที่จึงเก็บรวบรวมไว้เป็นหลักฐาน </p>
<p>จากการสอบสวน <persName>นายแปะ จอมศรีประเสริฐ</persName> อายุ 41 ปี นักการภารโรง อยู่บ้านเลขที่ 119 หมู่ 1 บ้านศรีฐาน ต.ศรีฐาน อ.ภูกระดึง จ.เลย ให้การว่า เมื่อวันที่ 24 ม.ค.ที่ผ่านมา ทาง อบต.ผานกเค้า ได้ใช้พื้นที่โรงเรียนจัดการแข่งขันกีฬา อบต. จนกระทั่งเวลา 16.30 น. ได้แยกย้ายกันกลับบ้านจนหมด ต่อมาเวลาประมาณ 21.30 น. ตนอาศัยอยู่ภายในบ้านพักในโรงเรียน ได้ยินเสียงระเบิดดังขึ้น 3 ครั้ง จากนั้นได้เกิดเพลิงลุกไหม้อาคารเรียนหลังดังกล่าวอย่างรวดเร็ว ตนรีบวิ่งไปเรียกชาวบ้าน และแจ้งรถดับเพลิง แต่ก็ไม่ทันการ </p>
<p>ผู้สื่อข่าวรายงานเพิ่มเติมว่า ขณะทำข่าวอยู่นั้น ได้มีชาวบ้านจำนวนหนึ่งเข้าให้ข้อมูลเพิ่มเติมว่า ชาวบ้านไม่ชอบการบริหารงานของผู้บริหารโรงเรียนคนหนึ่ง โดยช่วง 2 เดือนก่อน ชาวบ้านเคยยื่นหนังสือร้องเรียนกับทางเขตพื้นที่การศึกษาเลยเขต 2 แต่เรื่องกับเงียบหายไป ขณะที่คณะผู้บริหารโรงเรียนปฏิเสธที่จะให้รายละเอียดกับสื่อมวลชนเกี่ยวกับเหตุการณ์ที่เกิดขึ้น.</p></body>
</news>
