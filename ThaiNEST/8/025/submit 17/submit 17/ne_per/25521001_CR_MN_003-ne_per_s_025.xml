<teiHeader>
<fileDesc>
<titleStmt>
  <title>รวบทันควัน! หนุ่มขี้เมาขอตังค์สาวไม่ให้ลากเข้าป่าบีบคอดับ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-01 18:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000115476  </bibl>
</sourceDesc>
</fileDesc>
</teiHeader>
<news>
<headline>รวบทันควัน! หนุ่มขี้เมาขอตังค์สาวไม่ให้ลากเข้าป่าบีบคอดับ</headline>
<lead>หนุ่มขี้เมากะไปหาแฟนแถวรัชดาฯ เดินผ่านเหยื่อสาวที่ป้ายรถเมล์ ขอตังค์ไม่ให้ลากเข้าป่าหญ้าบีบคอจนตาย รื้อค้นเอาเงินได้เพียง 120 บาท แล้วจับถอดกระโปรงใช้นิ้วแทงอวัยวะเพศ เบี่ยงเบนให้เป็นประเด็นข่มขืน ตำรวจรวบตัวทันควัน พร้อมรอผลชันสูตรศพ หากพบผู้ตายถูกข่มขืนจะแจ้งข้อหาเพิ่ม</lead>
<neck></neck>
<body><p>วันนี้ (1 ต.ค.) เมื่อเวลา 09.15 น. <persName>ร.ต.อ.สมเจตน์ พลเหลา</persName> พนักงานสอบสวน (สบ 1) สน.หัวหมาก ได้รับแจ้งเหตุพบศพหญิงถูกฆ่าเสียชีวิตบริเวณป่าหญ้าด้านหลังป้ายรถประจำทาง ตรงข้ามวัดศรีบุญเรือง ถนนรามคำแหง แขวงหัวหมาก เขตบางกะปิ กทม. จึงรายงานให้ผู้บังคับบัญชาทราบแล้วรุดไปตรวจสอบพร้อม <persName>พล.ต.ต.สมวุฒิ วรรณพิรุณ</persName> ผบก.น.4 <persName>พ.ต.อ.อาณัติ เกล็ดมณี</persName> รอง ผบก.น.4 <persName>พ.ต.อ.มันทาร อภัยวงศ์</persName> รอง ผบก.น.4 <persName>พ.ต.อ.วัฒนา ยี่จีน</persName> ผกก.สน.หัวหมาก <persName>พ.ต.อ.ปกรณ์ กิตติวัฒน์</persName> ผกก.สืบสวน บก.น.4 <persName>พ.ต.ท.รังสรรค์ ยิ่งยงดำรงค์สกุล</persName> รอง ผกก.ปป.สน.หัวหมาก <persName>พ.ต.ท.พิพัฒน์ เต็งถาวร</persName> สว.สส.สน.หัวหมาก เจ้าหน้าที่ฝ่ายสืบสวน สน.หัวหมาก แพทย์นิติเวชโรงพยาบาลตำรวจ เจ้าหน้าที่กองพิสูจน์หลักฐาน และมูลนิธิป่อเต็กตึ๊ง</p>
<p> ที่เกิดเหตุพบศพถูกพลเมืองดีอุ้มออกมาจากป่าด้านหลังมาวางไว้ที่ป้ายรถประจำทาง แล้วใช้ผ้าคลุมศพเพื่อไม่ให้อุจาดตา ทราบชื่อต่อมาคือ <persName>น.ส.ศศิประภา หรือติ๊ก วิงวอน</persName> อายุ 30 ปี อยู่บ้านเลขที่ 5 หมู่ 6 ต.เวียงเหนือ อ.เวียงชัย จ.เชียงราย สภาพศพสวมเสื้อยืดคอกลมแขนสั้นสีขาว ท่อนล่างเปลือยเปล่า จากการตรวจสอบตามบริเวณลำคอมีรอยเขียวช้ำคล้ายถูกบีบ ตามร่างกายไม่พบบาดแผลใดๆ                จากนั้นเจ้าหน้าที่ได้เข้าไปตรวจสอบบริเวณจุดเกิดเหตุป่าด้านหลังป้ายรถประจำทางประมาณ 10 เมตร พบกระโปรง 1 ตัว กางเกงใน 1 ตัว ถูกทิ้งในป่าหญ้า นอกจากนี้ยังพบร่มสีน้ำเงินและรองเท้าผู้ตายตกอยู่หลังป้ายรถประจำทาง เจ้าหน้าที่จึงเก็บรายละเอียดที่พบไปตรวจสอบ</p>
<p>ขณะเดียวกัน เจ้าหน้าที่ได้รับแจ้งจากพลเมืองดีว่า พบเห็นชายต้องสงสัยว่าจะเป็นคนร้ายที่ก่อเหตุหลบหนีเข้าไปอยู่ในป่าด้านหลังป้ายรถเมล์ เจ้าหน้าที่กระจายกำลังกันปิดล้อมป่า และบริเวณใกล้เคียงเอาไว้เพื่อค้นหาตัวคนร้าย โดยใช้เวลาประมาณ 1 ชั่วโมง ก็พบชายต้องสงสัย 1 ราย ทราบชื่อต่อมาคือ <persName>นายสุวิทย์ บุญไพโรจน์</persName> อายุ 24 ปี อยู่บ้านเลขที่ 68 หมู่ 6 ต.หนองกินเพล อ.วารินชำราบ จ.อุบลราชธานี นอนถอดเสื้อซุกตัวแอบอยู่ริมสระน้ำในหมู่บ้านภัคภิรมย์ ในสภาพตามตัวมีบาดแผลและรอยขีดข่วน จึงเข้าจับกุมก่อนควบคุมตัวมาสอบปากคำที่ สน.หัวหมาก                จากการสอบสวนนายสุวิทย์ให้การรับสารภาพว่า ทำงานเป็นลูกจ้างของบริษัท นีมาไทย จำกัด ซึ่งเป็นผู้รับเหมาทำความสะอาดภายใน ห้างโฮมโปร สาขาสุขาภิบาล 3 โดยก่อนเกิดเหตุนั่งดื่มเหล้ากับเพื่อนจนเมา และกำลังจะไปหาแฟนที่ย่านรัชดาฯ เดินผ่านป้ายรถเมล์ พบผู้ตายนั่งอยู่เพียงคนเดียวจึงเข้าไปขอเงินเพราะไม่มีค่ารถ แต่ผู้ตายไม่ยอมให้พร้อมกับเอะอะโวยวาย ด้วยความโมโหเลยผลักผู้ตายล้มลงแล้วลากเข้าไปในป่าด้านหลังป้ายรถเมล์ที่มีสังกะสีบังอยู่ ก่อนจะบีบคอจนแน่นิ่งไป จากนั้นก็ค้นตัวผู้ตายเพื่อหาทรัพย์สิน แต่ก็ได้เงินมาเพียงแค่ 120 บาท ซึ่งตอนแรกตั้งใจว่าจะทำแค่นั้น แต่พอผู้ตายเสียชีวิตแล้วก็เลยจับถอดกระโปรงออกแล้วใช้นิ้วแทงอวัยวะเพศเพื่อเบี่ยงเบนประเด็นให้เป็นคดีข่มขืน ระหว่างนั้นมีคนเข้ามาเห็นเลยรีบวิ่งหนีไปซ่อนตัวจนถูกจับได้ดังกล่าว        </p>
<p>ด้าน <persName>นายสมชาย สืบเทพ</persName> พลเมืองดีผู้เห็นเหตุการณ์กล่าวว่า ขณะเกิดเหตุได้ยินเสียงร้องขอความช่วยเหลือดังออกมาจากป่าหลังป้ายรถเมล์ก็เลยเดินเข้าไปดูพบว่าคนร้ายกำลังพยายามทำอนาจารผู้ตาย ซึ่งนอนจมแอ่งน้ำในป่าหญ้า พอคนร้ายหันมาเห็นตนก็จะพยายามเข้ามาทำร้ายตน แต่ตนก็คว้าจอบเอาไว้เตรียมสู้ คนร้ายเห็นตนมีจอบเลยรีบวิ่งหลบหนีไป ก่อนอุ้มร่างผู้ตายออกมาข้างนอกบริเวณป้ายรถเมล์แล้วแจ้งเจ้าหน้าที่ตำรวจ                ขณะที่ <persName>นายบุญนำ พูลสวัสดิ์</persName> อายุ 63 ปี พยานอีกรายให้การว่า ก่อนเกิดเหตุตนกำลังเก็บของเก่าอยู่ในป่า ระหว่างนั้นได้ยินเสียงผู้หญิงตะโกนร้องขอความช่วยเหลือ ก่อนเสียงจะเงียบไป เลยเดินออกมาข้างนอกก็พบมีพลเมืองดีนำศพผู้หญิงมาวางไว้ ส่วนคนร้ายก็เห็นวิ่งหลบหนีเข้าไปในป่า พอเจ้าหน้าที่ตำรวจมาถึงจึงแจ้งว่าคนร้ายหนีเข้าป่าไปแล้ว ต่อมา <persName>นายสุทัศน์ ฟ้องเสียง</persName> อายุ 31 ปี แฟนหนุ่มของผู้ตายเดินทางมายังที่เกิดเหตุ พร้อมกล่าวทั้งน้ำตาว่า ตนกับแฟนพักอยู่ที่ตึก 14 ห้อง 318 อัสสุกาญจน์เพลส ใกล้กับวัดศรีบุญเรือง โดยพวกตนทั้งสองคนทำงานอยู่ที่โรงแรมเดวิส ซอยสุขุมวิท 24 ด้วยกัน แต่ทำงานคนละกะ โดยตนทำงานกะดึก ส่วนแฟนเข้าเช้า ซึ่งก่อนเกิดเหตุเวลาประมาณ 05.00 น. ก่อนที่ตนจะออกเวรก็โทรศัพท์คุยกับแฟนว่าออกมาทำงานหรือยัง พร้อมเตือนว่าให้ระวังตัวเพราะฝนตกและคนไม่ค่อยมี หลังจากนั้นก็โทร.ไปหาแฟนอีกรอบแต่แฟนไม่รับสาย เลยโทร.ถามเพื่อนที่ทำงาน เพื่อนก็บอกว่าแฟนยังไม่มาทำงานจึงรีบกลับมาตามหาบริเวณใกล้เคียงจนพบเป็นศพดังกล่าว</p>
<p>ด้าน <persName>พ.ต.อ.วัฒนา</persName> กล่าวว่า ก่อนเกิดเหตุผู้ตายได้ออกจากที่พักมายืนรอรถประจำทางเพื่อไปทำงาน ผู้ต้องหาผ่านมาเห็นเลยเข้าไปขอเงินแต่ผู้ตายไม่ยอมให้จึงลากไปป่าหญ้าด้านหลังป้ายรถเมล์แล้วบีบคอก่อนล้วงกระเป๋าได้เงิน 120 บาท และพยายามข่มขืน แต่มีพลเมืองดีมาพบเห็นเข้าเลยรีบหลบหนี จนถูกเจ้าหน้าที่ติดตามจับกุมเอาไว้ได้ เบื้องต้นแจ้งข้อหาชิงทรัพย์เป็นเหตุให้ผู้อื่นถึงแก่ความตาย ฆ่าผู้อื่นโดยเจตนา และพยายามข่มขืนกระทำชำเรา โดยหลังจากนี้จะรอผลการตรวจชันสูตรจากแพทย์อีกครั้ง หากพบว่าผู้ตายถูกข่มขืนด้วยก็จะแจ้งข้อหาข่มขืนกระทำชำเราต่อผู้ต้องหาเพิ่มเติม                ผู้สื่อข่าวรายงานว่า ภายหลังสามารถจับกุมตัวผู้ต้องหาได้ เจ้าหน้าที่จึงได้นำตัวผู้ต้องหาขึ้นรถกระบะเพื่อนำมาสอบปากคำที่โรงพัก แต่ระหว่างนั้นชาวบ้านที่ทราบข่าวว่าจับคนร้ายได้กว่า 200 คน พยายามจะเข้าไปรุมประชาทัณฑ์ เจ้าหน้าที่จึงรีบนำตัวออกมาจากจุดเกิดเหตุมาสอบสวนที่ สน.หัวหมาก ก่อนจะให้ผู้ต้องหานำดอกไม้ธูปเทียนมากราบขอขมาศพผู้ตาย                ต่อมาเวลา 16.45 น. <persName>พ.ต.อ.อาณัติ เกล็ดมณี</persName> รอง ผบก.น.4 พ.ต.อ.วัฒนา ยี่จีน ผกก.สน.หัวหมาก พ.ต.ท.พิพัฒน์ เต็งถาวร สว.สส.สน.หัวหมาก ร.ต.อ.สมเจตน์ พลเหลา พนักงานสอบสวน (สบ 1) สน.หัวหมาก คุมตัว<persName>นายสุวิทย์ บุญไพโรจน์</persName> ไปทำแผนประกอบคำรับสารภาพยังจุดเกิดเหตุ หลังป้ายรถประจำทาง ตรงข้ามวัดศรีบุญเรือง ถนนรามคำแหง แขวงหัวหมาก เขตบางกะปิ                ผู้สื่อข่าวรายงานว่า ก่อนเจ้าหน้าที่จะคุมตัว<persName>นายสุวิทย์</persName> ออกจากโรงพักมาทำแผนประกอบคำรับสารภาพนั้น ได้มีบรรดาญาติ เพื่อนร่วมงาน รวมทั้ง<persName>นายสุทัศน์ ฟ้องเสียง</persName> แฟนหนุ่มของผู้ตาย รวมทั้งบรรดาชาวบ้านในละแวกใกล้เคียงประมาณเกือบ 1,000 คน พากันมารอดูการทำแผนประกอบคำสารภาพที่บริเวณป้ายรถเมล์ที่เกิดเหตุกันอย่างเนืองเน่น ทำให้เจ้าหน้าที่ต้องเรียกกำลังชุดปฏิบัติการพิเศษของ บก.น.4 เจ้าหน้าที่สายตรวจ และฝ่ายสืบสวนของสน.หัวหมาก เกือบ 100 นาย มาคอยกันไม่ให้<persName>นายสุวิทย์</persName>ถูกรุมประชาทัณฑ์                โดยจุดแรกที่เริ่มทำแผนคือบริเวณป้ายรถเมล์ที่ <persName>นายสุวิทย์</persName>เข้าไปขอเงินจากผู้ตาย จุดที่สองเป็นคือบริเวณป่าหญ้าด้านหลังป้ายรถเมล์ ซึ่งเป็นจุดที่<persName>นายสุวิทย์</persName> ลากผู้ตายเข้าไปบีบคอและจับกดน้ำจนเสียชีวิต และลากเข้าไปถอดกระโปรงเพื่อจงลงมือข่มขืน แต่มีชาวบ้านมาเห็นเสียก่อน                ผู้สื่อข่าวรายงานด้วยว่า เมื่อทำแผนบริเวณนี้เสร็จ บรรดาชาวบ้านกับญาติผู้ตาย รวมทั้ง<persName>นายสุทัศน์</persName> แฟนหนุ่มของผู้ตาย พยายามจะเข้ามารุมประชาทัณฑ์<persName>นายสุวิทย์</persName> ทำให้เจ้าหน้าที่ต้องรีบนำตัวขึ้นรถตู้เข้าไปทำแผนฯ ที่จุดสุดท้ายคือ ริมสระน้ำในหมู่บ้านภัคภิรมย์ ที่<persName>นายสุวิทย์</persName>เข้าไปหลบซ่อนก่อนถูกจับกุมได้ โดยใช้เวลาทำแผนฯประมาณ 30 นาที ก่อนจะรีบคุมตัว<persName>นายสุวิทย์</persName> กลับโรงพักทันที</p></body>
</news>
