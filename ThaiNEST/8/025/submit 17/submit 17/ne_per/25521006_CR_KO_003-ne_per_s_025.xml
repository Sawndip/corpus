<teiHeader>
<fileDesc>
<titleStmt>
  <title>หนุ่มตกงานวิ่งราวกระเป๋าหาเงินเลี้ยงลูก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091006/31419/%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%95%e0%b8%81%e0%b8%87%e0%b8%b2%e0%b8%99%e0%b8%a7%e0%b8%b4%e0%b9%88%e0%b8%87%e0%b8%a3%e0%b8%b2%e0%b8%a7%e0%b8%81%e0%b8%a3%e0%b8%b0%e0%b9%80%e0%b8%9b%e0%b9%8b%e0%b8%b2%e0%b8%ab%e0%b8%b2%e0%b9%80%e0%b8%87%e0%b8%b4%e0%b8%99%e0%b9%80%e0%b8%a5%e0%b8%b5%e0%b9%89%e0%b8%a2%e0%b8%87%e0%b8%a5%e0%b8%b9%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>หนุ่มตกงานวิ่งราวกระเป๋าหาเงินเลี้ยงลูก</headline>
<lead>หนุ่มตกงานขี่จยย.สะกดรอยพยาบาลสาวขณะกลับบ้าน สบโอกาสขี่ประกบกระชากกระเป๋า ก่อนเร่งเครื่องหนี เจ้าหน้าที่มูลนิธิฯขับไล่กวดแล้วยิงปืนทะลุขาจนรถพลิกคว่ำ ตำรวจต้องนำตัวส่ง รพ.พร้อมสารภาพผิดต้องการเงินไปซื้อข้าวให้ลูกกิน</lead>
<neck></neck>
<body><p>(6ต.ค.) เวลา 01.00 น.วันนี้ ขณะที่ <persName>พ.ต.ท.ปิยะพงษ์ กล้วยไม้</persName> พนักงานสอบสวน สภ.เมืองนครปฐม กำลังตรวจสอบสถานที่เกิดเหตุรถยนต์พ่วง18 ล้อ ชนกับรถยนต์โดยสารสายนครปฐม-อ้อมใหญ่ รถยนต์เก๋ง และรถจักรยานยนต์ จำนวน 4 คัน ที่บริเวณถนนสายนครปฐม-ดอนตูม ตำบลบ่อพลับ อำเภอเมือง จังหวัดนครปฐม พร้อมด้วยเจ้าหน้าที่มูลนิธิสุขศาลานุเคราะห์
 ระหว่างนั้นได้มีหญิงสาวที่ขี่จักรยานยนต์ผ่านมาตรงที่เกิดเหตุร้องตะโกนให้ช่วย ว่ามีคนร้ายกระชากกระเป๋า เจ้าหน้าที่จึงหันไปมองพบคนร้ายชาย 1 คนถือกระเป๋าสะพายแบบผู้หญิงขี่จักรยานยนต์เร่งเครื่องด้วยความเร็วขับหนีไปทางถนนสายตาก้องมุ่งหน้าไปทาง อ.ดอนตูม เจ้าหน้าที่มูลนิธิสุขศาลานุเคราะห์ พร้อมด้วยพลเมืองดีและเจ้าหน้าที่ตำรวจที่อยู่ในที่เกิดเหตุ จึงได้ขับรถไล่ติดตาม เป็นระยะทางกว่า 10 กม. จนกระทั่งกลุ่มที่ติดตามคนร้ายไปไม่ทราบว่าเป็นใครใช้อาวุธปืนยิงไปที่ขาของคนร้าย เป็นเหตุให้คนร้ายเสียหลักรถจักรยานยนต์ล้มลงจากนั้นเจ้าหน้าที่มูลนิธิฯและพลเมืองดีที่ติดตามภายในที่เกิดเหตุจึงได้เข้าประชาฑัณฑ์จนน่วม ก่อนทำการตรวจค้นในตัวผู้ต้องหา พบกระเป๋าเงินที่ชิงมาอยู่ในกระเป๋ากางเกงด้านซ้าย มีเงินจำนวน 2,900 โทรศัพท์โนเกีย รุ่น 6681 จำนวน 1 เครื่อง ใบขับขี่และบัตรประจำตัวประชาชนของ<persName>นางสาววันทนี นามบุตรศรี</persName> อายุ 34 ปี อยู่บ้านเลขที่ 97 หมู่ 3 ตำบลธรรมศาลา อำเภอเมือง จังหวัดนครปฐม ผู้เสียหาย ซึ่งต่อมาได้ขับรถจักรยานยนต์ตามมาชี้ตัวยืนยันว่าเป็นผู้ก่อเหตุ จากนั้นเจ้าหน้าที่ได้นำตัวผู้ต้องหาส่งโรงพยาบาลนครปฐม
</p>
<p>ต่อมาเจ้าหน้าที่ตำรวจได้เดินทางไปตรวจสอบที่ รพ.ฯพบว่าคนร้ายรายนี้คือ<persName>นายสมศักดิ์ ฮะวังจู</persName> อายุ 38 ปี อยู่บ้านเลขที่ 70 หมู่ 3 ตำบลสวนกล้วย อำเภอบ้านโป่ง จังหวัดราชบุรี ได้รับบาดเจ็บที่บริเวณขาข้างซ้ายเนื่องจากถูกกระสุนปืนเข้า 1 นัดและมีบาดเจ็บตามร่างกายจากการถูกรุมประชาฑัณฑ์ ส่วนยานพาหนะที่คนร้ายใช้ในการก่อเหตุเป็นรถจักรยานยนต์ยี่ห้อฮอนด้า เทน่า ส่วนป้ายทะเบียนถูกพันด้วยสก๊อตเทปสีดำ ปิดบังจังหวัดและตัวเลข
 <persName>นางสาววันทนี นามบุตรศรี</persName> ผุ้เสียหาย บอกว่า ตนเป็นพยาบาลทำงานในคลินิกฝังเข็มแห่งหนึ่งในกรุงเทพฯ ซึ่งก่อนเกิดเหตุตนเพิ่งกลับจากการทำงาน และกำลังขี่รถจักรยานยนต์เพื่อกลับบ้านซึ่งตนเช่าห้องพักอยู่ที่ ต.บ่อพลับ จนกระทั่งตนขับรถมาถึงตรงที่เกิดเกตุรถชนกัน จึงได้ชะลอรถ ก็ได้มีคนร้ายขับขี่รถจักรยานยนต์มาประกบข้างแล้วกระชากกระเป๋าตนไป ตนจึงร้องตะโกนให้คนช่วย ซึ่งก็มีเจ้าหน้าที่มูลนิธิสุขศาลานุเคราะห์และพลเมืองดีที่อยู่ในที่เกิดเหตุรถชนขับตามคนร้ายไป ซึ่งในกระเป๋าคนมีซองกฐินที่เพิ่งเก็บเพื่อนๆที่ร่วมกันทำบุญจำนวนหลายสิบซองติดไปด้วย และยังมีกระเป๋าใส่เงิน โทรศัพท์มือถือและเอกสารสำคัญหลายอย่าง
</p>
<p><persName>นายสมศักดิ์ ฮะวังจู</persName> ผู้ต้องหาบอกว่า ตนอยากไปขอโทษผู้เสียหายที่ได้กระชากกระเป่าเขา ตนตกงานไม่มีงานทำและไม่มีเงินซื้อข้าวให้ลูกเมียกิน จึงตัดสินใจทำในสิ่งที่ผิด ตนเพียงต้องการหาเงินไปซื้อข้าวให้ลูกกินเท่านั้นจึงได้ลงมือก่อเหตุ
 <persName>พ.ต.ท.ปิยะพงษ์ กล้วยไม้</persName> พนักงานสอบสวน กล่าวว่า ขณะที่มีการติดตามคนร้ายไปนั้น ระหว่างทางคนร้ายได้นำกระเป๋าเงินใบเล็กออกจากระเป๋าใบใหญ่ซึ่งเข้าใจว่าคงจะเกะกะทำให้ขับรถหนีไม่สะดวก ก่อนจะโยนทิ้งไป แต่สุดท้ายก็ถูกจับได้ ซึ่งเบื้องต้นได้แจ้งข้อกล่าวหาว่ากระทำการวิ่งราวทรัพย์ ซึ่งได้ทำการอายัดตัวไว้ที่ รพ.ศูนย์นครปฐม เพื่อรอการรักษาตัวจากบาดแผลที่ถูกยิง ส่วนมือปืนที่ยิงคนร้ายรายนี้ ขณะนี้ยังอยู่ระหว่างการสอบสวนว่าใครเป็นผู้ยิง เนื่องจากเบื้องต้นทุกคนที่ติดตามคนร้ายไปยังให้การปฎิเสธ
</p></body>
</news>
