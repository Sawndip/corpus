<teiHeader>
<fileDesc>
<titleStmt>
  <title>ตร.รวบ"สุรสิทธิ์"คาสุวรรณภูมิคดีหวยบนดิน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091006/31522/%e0%b8%95%e0%b8%a3.%e0%b8%a3%e0%b8%a7%e0%b8%9a%e0%b8%aa%e0%b8%b8%e0%b8%a3%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c%e0%b8%84%e0%b8%b2%e0%b8%aa%e0%b8%b8%e0%b8%a7%e0%b8%a3%e0%b8%a3%e0%b8%93%e0%b8%a0%e0%b8%b9%e0%b8%a1%e0%b8%b4%e0%b8%84%e0%b8%94%e0%b8%b5%e0%b8%ab%e0%b8%a7%e0%b8%a2%e0%b8%9a%e0%b8%99%e0%b8%94%e0%b8%b4%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ตร.รวบ"<persName>สุรสิทธิ์</persName>"คาสุวรรณภูมิคดีหวยบนดิน</headline>
<lead>ตำรวจตรวจคนเข้าเมืองจะนำ"<persName>สุรสิทธิ์</persName>"ตัวไปรายงานตัวต่อศาลฎีกาการเมือง หลังจากเดินทางกลับจากต่างประเทศ เหตุไม่เข้าฟังคำตัดสินคดีหวยบนดิน</lead>
<neck></neck>
<body><p>เมื่อเวลา 13.30 น. วันที่ 6 ตุลาคม <persName>พล.ต.ท.ชัชวาลย์ สุขสมจิตร์</persName> ผบช.สตม. เปิดเผยว่า เจ้าหน้าที่ตำรวจตรวจคนเข้าเมืองประจำสนามบินสุวรรณภูมิได้ควบคุมตัว <persName>พล.ต.ต.สุรสิทธิ์ สังขพงศ์</persName> อดีตผู้อำนวยการกองสลากกินแบ่งรัฐบาลที่เดินทางกลับจากต่างประเทศเข้ามายังประเทศไทย ที่สนามบินสุวรรณภูมิ โดยเมื่อเดินทางมาถึง ตำรวจตรวจคนเข้าเมืองจะนำตัว<persName>พล.ต.ต.สุรสิทธิ์</persName> เดินทางไปรายงานตัวต่อศาลฎีกาแผนกคดีอาญาของผู้ดำรงตำแหน่งทางการเมือง ซึ่ง<persName>พล.ต.ต.สุรสิทธิ์</persName> ตกเป็นผู้ต้องหาในคดีการออกเลขท้าย 2 ตัว 3 ตัว หรือหวยบนดิน
</p>
<p><persName> พล.ต.ท.ชัชวาลย์</persName> กล่าวอีกว่า สืบเนื่องจาก<persName>พล.ต.ต.สุรสิทธิ์</persName> ถูกออกหมายจับในคดีหวยบนดิน เนื่องจากในวันตัดสินคดีดังกล่าวเมื่อสัปดาห์ที่ผ่านมา <persName>พล.ต.ต.สุรสิทธิ์</persName> ไม่ได้เดินทางไปรายงานตัวและฟังคำพิพากษาที่ศาลฎีกาแผนกคดีอาญาของผู้ดำรงตำแหน่งทางการเมือง ศาลจึงทำการออกหมายจับ แล้วส่งหมายมาให้ สตม. และกระจายไปยัง ตม.ทุกที่ กระทั่งบ่ายวันนี้(6 ต.ค.)<persName>พล.ต.ต.สุรสิทธิ์</persName> ได้เดินทางกลับจากต่างประเทศมาลงที่สุวรรณภูมิ เจ้าหน้าที่ตำรวจ ตม.จึงควบคุมตัว ก่อนจะส่งตัวให้ศาลดำเนินการตามกฏหมายต่อไป
</p></body>
</news>
