<teiHeader>
<fileDesc>
<titleStmt>
  <title>ไฟไหม้ช่อง NBT ตู้ไฟช็อตออนแอร์สะดุด!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-14 13:19:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000121906  </bibl>
</sourceDesc>
</fileDesc>
</teiHeader>
<news>
<headline>ไฟไหม้ช่อง NBT ตู้ไฟช็อตออนแอร์สะดุด!</headline>
<lead>เกิดไฟไหม้ห้องควบคุมระบบไฟสำรอง ช่อง สทท. ทำให้ไม่สามารถออกอากาศรายการได้ ต้องใช้สถานีลูกข่าย “สุราษฎร์ฯ-เพชรบุรี” สลับแทน ขณะที่ ผอ.สถานียันไม่ใช่วางเพลิง แต่เพราะตู้ไฟสำรองเก่า</lead>
<neck></neck>
<body><p> วันนี้ (14 ต.ค.) เมื่อเวลา 09.30 น. <persName>ร.ต.ท.รักษ์เกียรติ์ ปทุมวัลย์</persName> พงส.(สบ 1) สน.สุทธิสาร ได้รับแจ้งเหตุเพลิงไหม้ภายในสถานีวิทยุโทรทัศน์แห่งประเทศไทย (สทท.) หรือช่อง 11 เก่า เลขที่ 256 ถนนวิภาวดีรังสิต แขวงดินแดง เขตดินแดง กทม. จึงประสานรถดับเพลิงจากสำนักป้องกันและบรรเทาสธารณภัย กรุงเทพมหานคร                ที่เกิดเหตุเป็นอาคารสำนักงานสูง 8 ชั้น เจ้าหน้าที่พบจุดเกิดเหตุอยู่บริเวณด้านหลังของอาคารชั้นที่ 1 ซึ่งเป็นส่วนของห้องควบคุมระบบไฟฟ้าสำรอง พบกลุ่มควันและแสงเพลิงพวยพุ่งออกมาจากตู้เหล็กกว้าง 1 เมตร สูง 2 เมตร ยาว 3 เมตร ภายในบรรจุแบตเตอรี่สำรองไฟสำหรับอุปกรณ์คอมพิวเตอร์ (UPS) โดยมีแบตเตอรี่ตั้งอยู่สูง 3 ชั้น โดยเพลิงได้ลุกไหม้บริเวณขั้วไฟของแบตเตอรี่ชั้นบนสุด เจ้าหน้าที่จึงได้ทำการตัดระบบไฟทั้งอาคาร และใช้สารเคมีทำการฉีดพ่นจนเพลิงสงบ แต่กลุ่มควันก็ยังคงพวยพุ่งออกมาอย่างต่อเนื่อง เจ้าหน้าที่ต้องใช้เวลา 30 นาที เพื่อระบายกลุ่มควัน จากการตรวจพื้นที่ความเสียหายประมาณ 2 ตารางเมตร                จากการสอบถาม <persName>น.ส.รัตนา เจริญศักดิ์</persName> อายุ 54 ปี ผอ.สถานีวิทยุโทรทัศน์แห่งประเทศไทย (สทท.) กล่าวว่า ขณะเกิดเหตุสถานีกำลังออกอากาศปกติ ระหว่างนั้นก็พบว่ามีกลุ่มควันพวยพุ่งออกมาจากห้องดังกล่าว และฟุ้งไปทั่วอาคารอย่างรวดเร็ว จากนั้นทางสถานีจึงจำเป็นต้องยุติการออกอากาศไว้ชั่วคราว พร้อมกับอพยพพนักงานทั้งหมดออกมาจากอาคาร และประสานเจ้าหน้าที่การไฟฟ้ามาทำการตัดไฟทั้งตึก                ภายหลังตรวจสอบความเสียหายแล้วพบว่า มีเพียงระบบสำรองไฟสำหรับคอมพิวเตอร์เท่านั้น สำหรับเครื่องปั่นไฟสำรองและไฟหลักของสถานียังสามารถใช้งานได้ตามปกติ โดยระหว่างที่ทางสถานียังไม่สามารถออกอากาศได้นั้น ทางตนก็ได้สั่งการให้ดึงสัญญาณจากสถานีส่วนภูมิภาคจาก จ.เพชรบุรี และ จ.สุราษฎร์ธานี มาสลับกันออกอากาศเป็นการชั่วคราว หลังจากนี้ก็จะทำการระบายควันออกให้หมดก่อนให้เจ้าหน้าที่เข้าทำการตรวจสอบและซ่อมแซม พร้อมกับต่อไฟทั้งระบบ เพื่อให้สถานีสามารถใช้งานได้ตามปกติ อย่างไรก็ตาม มั่นใจไม่ใช่การลอบวางเพลิง แต่เป็นเพราะตู้ไฟสำรองเก่า ทำให้กระแสไฟลัดวงจร จนเกิดไฟไหม้ขึ้น</p></body>
</news>
