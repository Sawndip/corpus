<teiHeader>
<fileDesc>
<titleStmt>
  <title>'ป้าเช็ง'ปัดข้อกล่าวหา ย้ำไม่หยุดหมักขยะ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-27 13:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45290  </bibl>
</sourceDesc>
</fileDesc>
</teiHeader>
<news>
<headline>'<persName>ป้าเช็ง</persName>'ปัดข้อกล่าวหา ย้ำไม่หยุดหมักขยะ</headline>
<lead>ลั่นเป็นการช่วยลดโลกร้อน ด้าน '<persName>จุรินทร์</persName>' เผยพบแบคทีเรียในน้ำหมัก 2 ชนิด ออกฤทธิ์คล้ายอาหารเป็นพิษ</lead>
<neck></neck>
<body><p>วันนี้( 27 ม.ค.) ผู้สื่อข่าวรายงานว่า ที่กองบังคับการปราบปรามการกระทำผิดเกี่ยวกับการคุ้มครองผู้บริโภค (บก.ปคบ.) <persName>น.ส.ศรวรรณ ศิริสุนทรินทร์</persName> หรือ “<persName>ป้าเช็ง</persName>” อายุ 72 ปี เจ้าของธุรกิจ “น้ำมหาบำบัด” น้ำหมักชีวภาพที่มีการโฆษณาว่าสามารถรักษาสารพัดโรค เดินทางเข้าพบ <persName>พล.ต.ต.จตุรงค์ ภุมรินทร์</persName> ผบก.ปคบ.พร้อมด้วย <persName>ภญ.วีรวรรณ แตงแก้ว</persName> รอง เลขาธิการคณะกรรมการอาหารและยา (อย.) และ <persName>นพ.ธเรศ กรัษนัยวิวงศ์</persName> ผอ.สำนักพยาบาลและการประกอบโรคศิลป เพื่อรับทราบข้อกล่าวหาเพิ่มเติม 4 ข้อหา ประกอบด้วย ข้อหาโฆษณาขายยาทางวิทยุโทรทัศน์โดยไม่ได้รับอนุมัติข้อความ เสียง หรือภาพ ที่ใช้ในการโฆษณาจากผู้อนุญาต , โฆษณาขายยาที่แสดงสรรพคุณยาว่าสามารถบำบัด บรรเทา รักษา หรือป้องกันโรค หรืออาการของโรค ที่รัฐมนตรีประกาศห้าม ตาม พ.ร.บ.ยา พ.ศ.2510 , ประกอบกิจการและดำเนินการสถานพยาบาลโดยไม่ได้รับอนุญาต ตาม พ.ร.บ.สถานพยาบาล พ.ศ.2541 และข้อหาประกอบโรคศิลป โดยไม่ขึ้นทะเบียนและรับใบอนุญาต ตาม พ.ร.บ.ประกอบโรคศิลป พ.ศ.2542 </p>
<p>โดยเบื้องต้น <persName>น.ส.ศรวรรณ</persName> ให้การปฏิเสธทุกข้อกล่าวหา และว่าตนหยุดดำเนินการเรื่องน้ำมหาบำบัดไปแล้ว แต่จะให้หยุดเรื่องสูตรการหมักขยะนั้นคงทำไม่ได้ และจะเดินหน้าต่อไปเพราะสิ่งที่ตนทำเป็นการช่วยรณรงค์ลดโลกร้อน เพื่อให้ชาวบ้านนำไปใช้กับการทำเกษตรกรรม กำจัดหนู และนำไปใช้ราดส้วมได้ ซึ่งส่วนนี้ไม่เกี่ยวข้องกับการนำมาใช้กับคน ส่วนกรณีที่มีผู้เสียหายเข้าแจ้งความดำเนินคดีกับตนตามจังหวัดต่างๆ นั้น ตนก็ยินดีจะรับผิดชอบ แต่ขอให้เป็นผู้เสียหายจริง อย่าเป็นการจัดฉากมากลั่นแกล้งกัน ยืนยันว่าจะไม่หนีไปไหน และเรื่องคดีความก็ไม่รู้สึกกังวลใจ ไม่จำเป็นต้องวางแผนในการต่อสู้คดี </p>
<p><persName>น.ส.ศรวรรณ</persName> กล่าวถึงกรณีการดำเนินรายการทางรายการ “ซุปเปอร์เช็ง” ทางเคเบิลทีวีนั้นตนก็คงทำต่อไป แต่รับปากว่าไม่มีการโฆษณาเรื่องน้ำมหาบำบัดจากนี้ไปไม่ว่าจะเป็นการนำมาจำหน่ายหรือแจกฟรี รวมทั้งจะไม่นำเทปรายการเก่าๆที่บันทึกไว้มาออกอากาศซ้ำจริงแล้วเรื่องการทำรายการทีวีตนทำมานานตั้งแต่ปี 2549 ก็เคยทำรายการป้อนให้กับทางสถานีเนชั่นแชลแนล มาแล้ว        </p>
<p>“เรื่องสูตรการทำปุ๋ยสูตร ฉันจะทำต่อและเดินหน้ารณรงค์ให้ความรู้กับชาวบ้าน แต่ที่ “มึงจัดมา” ไม่เอา ฉันไม่กังวลใจใดๆ เลยเรื่องคดีความ ดีเสียอีกที่จากนี้ไปจะได้หันมาดูแลสุขภาพร่างกายตัวเองบ้าง บอกตรงๆ ว่า ตั้งแต่ทำงานมาไม่เคยรู้สึกเครียดก็จะเครียดไปทำไมกัน น้องๆ สื่อมวลชนก็เห็นป้ามาหาตำรวจต้องให้ใครช่วยไหม ป้าเดินขึ้นบันไดเร็วกว่าตั้งหลายคนที่เดินตามอีก” <persName>น.ส.ศรวรรณ</persName> กล่าวทิ้งท้ายอย่างอารมณ์ดี </p>
<p>ขณะที่ <persName>พล.ต.ต.จตุรงค์</persName> กล่าวว่า ตนได้สั่งการให้ <persName>พ.ต.อ.พฤทธิพงษ์ ประยูรศิริ</persName> ผกก.4 บก.ปคบ.สอบปากคำ <persName>น.ส.ศรวรรณ</persName> ไว้ก่อนจะปล่อยตัวไป เนื่องจากเป็นกรณีที่ผู้ถูกกล่าวหาเดินทางเข้าพบพนักงานสวนสอบเอง และไม่มีพฤติการณ์ที่จะหลบหนี อย่างไรก็ดี ทางพนักงานสอบสวนจะได้นัดหมายให้ <persName>น.ส.ศรวรรณ</persName> มาสอบปากคำอีกครั้งหนึ่งแต่ยังไม่ได้กำหนดวันเพราะระหว่างนี้จะต้องสอบปากคำพยานผู้กล่าวหาที่เกี่ยวข้องอีกหลายปาก </p>
<p>ด้าน<persName>นายจุรินทร์ ลักษณวิศิษฏ์</persName> รมว.สาธารณสุข กล่าวว่า จากผลการตรวจวิเคราห์น้ำมหาบำบัด พบว่า 1. มีค่าของความเป็นกรดสูงมาก 2.ไม่พบตัวยาทั้งแผนปัจจุบันและตัวยาสมุนไพรที่มีผลต่อการรักษา 3.พบแบคทีเรียที่เป็นอันตรายปนเปื้อนอยู่ ก็คือ แบคทีเรียชนิดที่เรียกว่า คลอสตริเดียม เปอร์ฟริงเจนส์ ซึ่งแบคทีเรียชนิดนี้ถ้ารับประทานเข้าไปอาจจะส่งผลให้เกิดอาการคลื่นไส้ อาเจียน ปวดท้อง ท้องเสีย คล้ายอาหารเป็นพิษได้ภายใน 48 ชม. หากปนเปื้อนในบาดแผลก็อาจจะทำให้แผลเน่าได้ เพราะฉะนั้นกรณีน้ำของมหาบำบัด มีแบคทีเรียชนิดที่ห้ามปนเปื้อนผสมอยู่เด็ดขาด </p>
<p> <persName>นายจุรินทร์</persName> กล่าวอีกว่า สำหรับกรณียาหยอดตาเจียระไนเพชร ขวดละ 100 บาท โดยหลักเกณฑ์ยาหยอดตานั้นโดยมาตรฐาน คือ  1.จะต้องปลอดจากเชื้อโรคหรือแบคทีเรีย และเชื้อรา 100 % 2.จะต้องมีค่าความเป็นกรด เป็นด่างในปริมาณที่เหมาะสม คือค่า ph 5.5-7.6  3.ยาหยอดตาจะต้องมีตัวยา มีประสิทธิภาพต่อการรักษา และไม่เป็นอันตราย นี่คือเกณฑ์ที่กำหนดไว้ แต่น้ำเจียระไนเพชรขวดละ 100 พบว่า 1.มีค่าเป็นกรดสูงเกินมาตรฐานที่จะใช้หยอดตาได้ และเกินที่จะอนุญาตตามกฎหมาย โดยพบว่า มีค่า ph  3.15  หมายความว่า มีค่าความเป็นกรดสูงกว่ามาตรฐานมาก 2.ไม่พบตัวยาที่มีผลต่อการรักษาทั้งยาแผนปัจจุบันและยาสมุนไพร และ 3.พบแบคทีเรีย 2 ชนิด คือ คลอสตริเดียม เปอร์ฟริงเจนส์ (Clostridium perfringen) และแบคทีเรียบาซิลลัส พูมิลัส (Bacillus pumilus) และ 4. พบเชื้อราปนเปื้อนอยู่ด้วย เพราะฉะนั้นกรณีนี้ถ้ามีผู้นำไปใช้หยอดตาก็เหมือนกับการนำเอากรดหรือน้ำส้มสายชูไปหยอดตา และเป็นน้ำส้มสายชูที่มีเชื้อโรคและเชื้อราปนเปื้อนอยู่ด้วย ซึ่งอาจจะมีผลกระทบต่อกระจกตา  และถ้าตาเป็นแผลอาจจะเกิดการติดเชื้อรุนแรงตามมาและอาจจะมีผลกระทบต่อตา ซึ่งถ้าติดเชื้อรุนแรงอาจจะทำให้ตาบอดได้ </p>
<p> <persName>นายจุรินทร์</persName> กล่าวด้วยว่า ขั้นตอนจากนี้ไป อย.จะส่งผลการตรวจวิเคราะห์ทางห้องปฏิบัติการไปยัง ไปยังเจ้าหน้าที่ตำรวจ โดยข้อหาที่กระทรวงสาธารณสุขได้แจ้งไว้กับทางเจ้าหน้าที่ตำรวจ เป็นข้อหาที่เกี่ยวข้องกับ พ.ร.บ.2 ฉบับ คือ พ.ร.บ.ยา ข้อหา คือ การผลิตและจำหน่ายยาโดยไม่ไดรับอนุญาต  โฆษณาโดยไม่ได้รับอนุญาตและโฆษณาเกินจริง และ พ.ร.บ.ประกอบโรคศิลปะ  ข้อหาคือ ประกอบโรคศิลปะโดยไม่ได้รับอนุญาต และจัดตั้งสถานพยาบาลโดยไม่ไดรับอนุญาต ทั้งนี้ทาง อย.และกรมสนับสนุนบริการสุขภาพจะประสานกับทางเจ้าหน้าที่ตำรวจต่อไป.</p></body>
</news>
