<teiHeader>
<fileDesc>
<titleStmt>
  <title>ชนดับ “พ.ต.ท.” มือสืบดีเอสไอ - สั่งสอบเชิงลึกหาสาเหตุ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000010754  </bibl>
</sourceDesc>
</fileDesc>
</teiHeader>
<news>
<headline>ชนดับ “พ.ต.ท.” มือสืบดีเอสไอ - สั่งสอบเชิงลึกหาสาเหตุ</headline>
<lead>อธิบดีดีเอสไอแถลงเหตุ “พ.ต.ท.” พนักงานสอบสวนคดีพิเศษ ถูกเก๋ง ตร.ชนเสียชีวิตขณะปฏิบัติหน้าที่ เบื้องต้นรับแจ้งเป็นอุบัติเหตุตามปกติ พร้อมสั่งทีมสืบสอบเชิงลึกหาสาเหตุอีกครั้ง รับงานฝ่ายสืบมีความเสี่ยง โดยเฉพาะสวัสดิการพนักงานดีเอสไอไม่มีคุ้มครองเหมือน ตร.-ทหาร พร้อมถก รมว.ยุติธรรมหารือเรื่องดังกล่าว</lead>
<neck></neck>
<body><p> วันนี้ (25 ม.ค.) ที่กรมสอบสวนคดีพิเศษ <persName>นายธาริต เพ็งดิษฐ์</persName> อธิบดีกรมสอบสวนคดีพิเศษ (ดีเอสไอ) แถลงข่าวกรณี <persName>พ.ต.ท.สุภิลักษณ์ จิตตะเสนีย์</persName> พนักงานสอบสวนคดีพิเศษ ชำนาญการระดับ 7 ถึงแก่กรรมจากการประสบอุบัติเหตุขณะปฏิบัติหน้าที่ว่า สาเหตุการเสียชีวิตนั้น เหตุเกิดจากเมื่อคืนที่ผ่านมา เวลาประมาณ 01.00 น. ระหว่างที่ <persName>พ.ต.ท.สุภิลักษณ์</persName> ได้พักอยู่กับมารดาที่บ้าน ได้รับแจ้งโทรศัพท์ว่ามีเบาะแสให้ดำเนินการตามจับคนร้ายตามหมายจับของศาลอาญา จึงได้ขี่จักรยานยนต์ซึ่งเป็นรถของกรมสอบสวนคดีพิเศษ โดยได้ใส่ชุดพรางตัวพร้อมกับอาวุธปืน 1 กระบอก ออกปฏิบัติหน้าที่ดังกล่าวและได้ประสบอุบัติเหตุในพื้นที่ของ สภ.บางกรวย จ.นนทบุรี</p>
<p>อธิบดีดีเอสไอกล่าวต่อว่า เบื้องต้นผู้ตายได้ปฏิบัติหน้าที่ตามจับผู้ต้องหาฐานฉ้อโกงประชาชนคือ <persName>นายพันดิษฐ์ บุญสูง</persName> และ<persName>นายคริส บุญสูง</persName> โดยร้อยเวรเจ้าของคดีนี้คือ <persName>พ.ต.ท.สินธุ สันไพบูลย์</persName> พนักงานสอบสวน (สบ2 ) รับแจ้งเหตุว่าเกิดอุบัติเหตุมีรถชนกัน สืบสวนทราบว่าคู่กรณีคือ <persName>ด.ต.ผดุง เขียวคำรบ</persName> ขับรถโตโยต้าสีเขียว หมายเลขทะเบียน กท-3744 กทม. ทั้งนี้คู่กรณีของผู้เสียชีวิตได้มอบตัวแล้ว โดยเบื้องต้นเป็นการประสบอุบัติเหตุตามปกติ และเรื่องจะอยู่ในหน้าที่ของ สภ.บางกรวย อย่างไรก็ตาม ทางดีเอสไอจะสืบในเบื้องลึกอีกครั้ง</p>
<p> “ผู้ตายเป็นอดีตตำรวจนครบาล ซึ่งทำหน้าที่ฝ่ายสืบสวนสอบสวน จึงมีความเสี่ยงต่อในหน้าที่โดยปกติจะต้องมีการแต่งตัวพรางตัวหรือเข้าไปแฝงอยู่กับคนร้าย ซึ่งการใช้จักรยานยนต์เป็นพาหนะก็ทำให้เกิดความเสี่ยงมากขึ้น และครั้งนี้เป็นครั้งแรกที่เกิดเหตุการณ์ขึ้นกับพนักงานสอบสวนคดีพิเศษ ซึ่งผมได้เคยไปคุยกับ ทางรัฐมนตรีกระทรวงยุติธรรม (นายพีระพันธุ์ สาลีรัฐวิภาค) ในเรื่องการพิจารณาสวัสดิการทางด้านนี้ ซึ่งพนักงานสอบสวนดีเอสไอยังไม่ได้มีการคุ้มครองเหมือนกับทหารและตำรวจ จึงจะต้องพิจารณาและดำเนินการในเรื่องนี้ต่อไป เบื้องต้นทางดีเอสไอจะจัดเงินสดให้จำนวนนึงก่อน” อธิบดีดีเอสไอกล่าว</p></body>
</news>
