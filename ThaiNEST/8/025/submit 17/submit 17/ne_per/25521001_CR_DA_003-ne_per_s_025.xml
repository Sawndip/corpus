<teiHeader>
<fileDesc>
<titleStmt>
  <title>ไอ้หื่นลากสาวโรงแรมบีบคอตายหวังข่มขืน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2552-10-01 15:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=23655  </bibl>
</sourceDesc>
</fileDesc>
</teiHeader>
<news>
<headline>ไอ้หื่นลากสาวโรงแรมบีบคอตายหวังข่มขืน</headline>
<lead>ลูกจ้างแผนกคลังห้างขายเฟอร์นิเจอร์ดัง ลากพนักงานโรงแรมสาวเชียงรายจากป้ายรถเมล์ บีบคอตายคามือ ก่อนถลกกระโปรงเหยื่อ หวังขยี้กามซ้ำ ตร.ปิดล้อมกว่า 1 ชม. จับกุมได้ขณะนอนหลบในแอ่งน้ำ</lead>
<neck></neck>
<body><p>เมื่อเวลา 09.15 น. วันที่ 1 ต.ค. <persName>ร.ต.อ.สมเจตน์ พลเหลา</persName> พงส. (สบ 1) สน.หัวหมาก ได้รับแจ้งเหตุพบศพหญิงถูกฆ่าเสียชีวิต บริเวณป่าหญ้าด้านหลังป้ายรถประจำทาง ตรงข้ามวัดศรีบุญเรือง ถนนรามคำแหง แขวงหัวหมาก เขตบางกะปิ จึงรายงานผู้บังคับบัญชาทราบ แล้วรุดไปตรวจสอบพร้อม <persName>พล.ต.ต.สมวุฒิ วรรณพิรุณ</persName> ผบก.น.4 <persName>พ.ต.อ.อาณัติ เกล็ดมณี</persName> <persName>พ.ต.อ.มันทาร อภัยวงศ์</persName> รอง ผบก.น.4 <persName>พ.ต.อ.วัฒนา ยี่จีน</persName> ผกก.สน.หัวหมาก <persName>พ.ต.อ.ปกรณ์ กิตติวัฒน์</persName> ผกก.กก.สส.น.4 <persName>พ.ต.ท.รังสรรค์ ยิ่งยงดำรงค์สกุล</persName> รอง ผกก.ปป.สน.หัวหมาก <persName>พ.ต.ท.พิพัฒน์ เต็งถาวร</persName> สว.สส.สน.หัวหมาก เจ้าหน้าที่ฝ่ายสืบสวน สน.หัวหมาก แพทย์นิติเวช รพ.ตำรวจ เจ้าหน้าที่กองพิสูจน์หลักฐาน และมูลนิธิป่อเต็กตึ๊ง</p>
<p>ที่เกิดเหตุมีฝนตกพรำ ๆ พบร่างอันไร้วิญญาณของหญิงสาวหน้าตาดี ทราบชื่อต่อมาคือ <persName>น.ส.ติ๊ก</persName> (นามสมมติ) อายุ 30 ปี ชาว จ.เชียงราย สภาพสวมเสื้อยืดคอกลมแขนสั้นสีขาว ท่อนล่างเปลือยเปล่า ถูกพลเมืองดีอุ้มศพออกมาจากป่าด้านหลังมาวางไว้ที่ป้ายรถประจำทาง แล้วใช้ผ้าคลุมศพเพื่อไม่ให้อุจาดตา จากการตรวจสอบพบว่า ที่ลำคอมีรอยเขียวช้ำคล้ายถูกบีบอย่างแรง ตามร่างกายไม่พบบาดแผลใด ๆ จากนั้นเจ้าหน้าที่ได้เข้าตรวจสอบจุดเกิดเหตุซึ่งอยู่หลังป้ายรถประจำทางประมาณ 10 เมตร พบกระโปรง 1 ตัว กางเกงใน 1 ตัว ถูกทิ้งเอาไว้ในป่าหญ้า นอกจากนี้ ยังพบร่มสีน้ำเงิน และรองเท้าผู้ตายตกอยู่ จึงเก็บไว้เป็นหลักฐาน</p>
<p>ขณะเดียวกัน เจ้าหน้าที่ได้รับแจ้งจากพลเมืองดีว่า พบเห็นชายต้องสงสัยว่า จะเป็นคนร้ายที่ก่อเหตุหลบหนีเข้าไปอยู่ในป่าหลังป้ายรถเมล์ เจ้าหน้าที่กระจายกำลังปิดล้อมป่าเพื่อจับกุมตัวชายต้องสงสัย ใช้เวลาประมาณ 1 ชั่วโมง จึงพบตัว <persName>นายสุวิทย์ บุญไพโรจน์</persName> อายุ 24 ปี อยู่บ้านเลขที่ 68 หมู่ 6 ต.หนองกินเพล อ.วารินชำราบ จ.อุบลราชธานี นอนถอดเสื้อซุกตัวอยู่ริมสระน้ำในหมู่บ้านภัคภิรมย์ ในสภาพตามตัวมีบาดแผล และรอยขีดข่วน จึงเข้าจับกุมก่อนควบคุมตัวมาสอบปากคำที่ สน.หัวหมาก</p>
<p>จากการสอบสวน <persName>นายสุวิทย์</persName> ซึ่งมีกลิ่นเหล้าเหม็นโชย คอตกรับสารภาพโดยอ้างว่า ตนเป็นลูกจ้างอยู่คลังสินค้าของห้างโฮมโปร สาขาสุขาภิบาล 3 ก่อนเกิดเหตุนั่งดื่มเหล้ากับเพื่อนจนเมา และกำลังจะไปหาแฟนที่ย่านรัชดาฯ ระหว่างเดินผ่านป้ายรถเมล์ พบผู้ตายนั่งอยู่เพียงลำพังเลยเข้าไปขอเงิน เพราะไม่มีค่ารถ แต่ผู้ตายกลับไม่ยอมให้พร้อมกับเอะอะโวยวาย ด้วยความโมโหเลยผลักผู้ตายล้มลง แล้วลากเข้าไปในป่าด้านหลังป้ายรถเมล์ที่มีสังกะสีบังอยู่ ก่อนจะบีบคอจนผู้ตายนิ่งไป จากนั้นได้ค้นตัวผู้ตายเพื่อหาทรัพย์สิน ได้เงินมาเพียงแค่ 120 บาท ตอนแรกตั้งใจว่า จะทำแค่นั้น แต่พอผู้ตายเสียชีวิตแล้วเลยจับถอดกระโปรงออก แล้วใช้นิ้วแทงอวัยวะเพศเพื่อเบี่ยงเบนประเด็นให้เป็นคดีข่มขืน ระหว่างนั้นมีคนเข้ามาเห็น เลยรีบวิ่งหนีไปซ่อนตัวจนถูกจับกุมดังกล่าว</p>
<p>ด้าน <persName>นายสมชาย สืบเทพ</persName> พลเมืองดีผู้เห็นเหตุการณ์ กล่าวว่า ช่วงเกิดเหตุ ตนกับเพื่อนได้ออกมาหาของเก่าบริเวณใกล้เคียงจุดเกิดเหตุ ต่อมาได้ยินเสียงร้องขอความช่วยเหลือดังออกมาจากป่าหลังป้ายรถเมล์ เลยเดินเข้าไปดูพบว่า คนร้ายกำลังอนาจารหญิงสาวซึ่งนอนจมแอ่งน้ำในป่าหญ้า พอคนร้ายเห็นตนได้พยายามเข้ามาทำร้าย แต่ตนได้คว้าจอบเอาไว้เตรียมสู้ คนร้ายเห็นท่าไม่ดีเลยรีบวิ่งหลบหนีไป หลังจากนั้น ตนได้อุ้มร่างอันไร้วิญญาณของเหยื่อสาวออกมา แล้วรีบแจ้งตำรวจ ส่วน <persName>นายบุญนำ พูลสวัสดิ์</persName> พยานอีกราย ให้การว่า ก่อนเกิดเหตุตนกำลังเก็บของเก่าอยู่ในป่า ระหว่างนั้นได้ยินเสียงผู้หญิงตะโกนร้องขอความช่วยเหลือสุดเสียง ก่อนจะเงียบไป ตนจึงรีบเดินออกมาข้างนอก พบศพผู้หญิงถูกนำมาวางที่ป้างรถเมล์แล้ว ส่วนคนร้ายได้วิ่งหลบหนีเข้าไปในป่า</p>
<p>ต่อมา <persName>นายสุทัศน์ ฟ้องเสียง</persName> อายุ 31 ปี แฟนหนุ่มของผู้ตายเดินทางมายังที่เกิดเหตุ กล่าวทั้งน้ำตานองหน้าว่า ตนกับแฟนทำงานเป็นพนักงานโรงแรมเดวิส ซอยสุขุมวิท 24 พักอยู่ที่ตึก 14 ห้อง 318 อิสสกาญจน์เพลส ใกล้กับวัดศรีบุญเรือง โดยตนทำงานกะดึก ส่วนแฟนเข้าเช้า ก่อนเกิดเหตุเวลาประมาณ 05.00 น. ช่วงที่ตนจะออกเวร ได้โทรฯ คุยกับแฟนว่า ออกมาทำงานหรือยัง พร้อมเตือนว่า ให้ระวังตัวเพราะฝนตก หลังจากนั้นจึงโทรฯ ไปหาแฟนอีกรอบหนึ่ง แต่แฟนไม่รับสาย ด้วยความร้อนใจเลยโทรถามเพื่อนที่ทำงาน ได้รับคำตอบว่า แฟนยังไม่มาทำงาน จึงคิดว่า อาจเกิดเหตุร้ายขึ้น เลยรีบออกตามหาบริเวณใกล้เคียงจนพบเป็นศพดังกล่าว</p>
<p>ด้าน <persName>พ.ต.อ.วัฒนา</persName> กล่าวว่า จากการประมวลเหตุการณ์ทั้งหมด สันนิษฐานว่า ก่อนเกิดเหตุผู้ตายได้ออกจากที่พักมาขึ้นรอรถประจำทางเพื่อไปทำงาน แต่ผู้ต้องหาผ่านมาเห็นเลยเข้าไปขอเงิน แต่ผู้ตายไม่ยอมให้ จึงลากไปป่าหญ้าด้านหลังป้ายรถเมล์ และบีบคอจนแน่นิ่งไป ก่อนชิงทรัพย์เป็นเงิน 120 บาท และพยายามข่มขืน แต่มีพลเมืองดีมาพบเห็นเข้าเลยรีบหลบหนีไป กระทั่งถูกล้อมจับกุมเอาไว้ได้ เบื้องต้นแจ้งข้อหาชิงทรัพย์เป็นเหตุให้ผู้อื่นถึงแก่ความตาย ฆ่าผู้อื่นโดยเจตนา และพยายามข่มขืนกระทำชำเรา หลังจากนี้ จะต้องรอผลชันสูตรจากแพทย์อีกครั้ง หากพบว่า เหยื่อถูกข่มขืน จะแจ้งข้อหาข่มขืนกระทำชำเราเพิ่มเติม</p>
<p>     ผู้สื่อข่าวรายงานว่า ภายหลังสามารถจับกุมตัวผู้ต้องหาได้ เจ้าหน้าที่ได้คุมตัวผู้ต้องหาขึ้นรถกระบะเพื่อนำตัวไปสอบปากคำที่โรงพัก แต่ระหว่างนั้นชาวบ้านที่ทราบเหตุสลดครั้งนี้กว่า 200 คน พยายามจะเข้าไปรุมประชาทัณฑ์ เจ้าหน้าที่จึงรีบกันตัวผู้ต้องหาออกมาจากจุดเกิดเหตุอย่างฉุกละหุก จากนั้นได้ให้ผู้ต้องหานำดอกไม้ธูปเทียนมากราบขอขมาศพผู้ตาย ท่ามกลางเสียงสาปแช่งของชาวบ้านที่บางส่วนตามมาดูหน้าฆาตกรหื่นรายนี้ อย่างไรก็ตาม จากการตรวจสอบประวัติอาชญากรรม พบว่า คนร้ายเคยก่อคดีลักทรัพย์อาจารย์ที่โรงเรียนใน จ.อุบลราชธานี และถูกจับกุมส่งสถานพินิจเป็นระยะเวลา 3 เดือน.</p></body>
</news>
