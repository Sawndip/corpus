<teiHeader>
<fileDesc>
<titleStmt>
  <title>ตะครุบตัวหนุ่มใหญ่นามสกุลดังถึง รพ.ตุ๋นไฮโซ 100 ล้าน  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-06 18:01:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118028  </bibl>
</sourceDesc>
</fileDesc>
</teiHeader>
<news>
<headline>ตะครุบตัวหนุ่มใหญ่นามสกุลดังถึง รพ.ตุ๋นไฮโซ 100 ล้าน</headline>
<lead>ตร.ตามอายัดตัวหนุ่มใหญ่นามสกุลดัง นอนป่วยท้องเสียอยู่ รพ.อ้างรู้จักคนใหญ่โตทำทีเสนอขายสินค้า ชวนลงทุนทำธุรกิจ ตุ๋นลวงไฮโซกว่า 50 ราย สูญเกือบ 100 ล้านบาท เผยมีทหารตำรวจเคยถูกหลอกมาแล้ว พบเคยก่อเหตุลักเพชรทองคำขาวมูลค่า 6.7 ล้านมาในปี 51 และมีหมายจับจับติดตัวอีกหลายคดี</lead>
<neck></neck>
<body><p>  วันนี้ (6 ต.ค.) เมื่อเวลา 10.30 น. <persName>พ.ต.ต.กิตติศักดิ์ พฤกษ์สุวัฒน์</persName> สว.สส. <persName>ร.ต.อ.มนรัตน์ ศิลารักษ์</persName> รอง สว.สส.สน.บางพลัด พร้อมกำลังเจ้าหน้าที่ตำรวจฝ่ายสืบสวน นำหมายศาลจังหวัดตลิ่งชัน ที่ จ.976/2550 ลงวันที่ 17 ก.ค.2550 ข้อหาร่วมกันฉ้อโกงผู้อื่น เข้าจับกุมตัว <persName>นายเอก ปาละวงศ์ ณ อยุธยา</persName> หรือ<persName>เอก วังหลวง</persName> อายุ 53 ปี อยู่บ้านเลขที่ 104 หมู่ 1 ตำบลบางขุนกอง อำเภอบางกรวย จังหวัดนนทบุรี โดยจับกุมตัวได้ขณะพักรักษาตัวจากอาการท้องเสีย ที่ห้องพักเลขที่ 1914 โรงพยาบาลยันฮี เลขที่ 454 ถนนจรัญสนิทวงศ์ เขตบางพลัด แขวงบางอ้อ กรุงเทพฯ ก่อนควบคุมตัวมาทำการสอบสวนเพิ่มเติมที่โรงพัก                <persName>พ.ต.ต.กิตติศักดิ์</persName> กล่าวว่า การจับกุมครั้งนี้สืบเนื่องจากสืบทราบว่า<persName>นายเอก</persName> ซึ่งมีหมายจับในข้อหาร่วมกันฉ้อโกงผู้อื่นและลักทรัพย์ผู้อื่นในหลายท้องที่ ได้เข้าพักรักษาตัวอยู่ที่โรงพยาบาลยันฮี จึงสั่งการให้ฝ่ายสืบสวนลงพื้นที่เฝ้าติดตามพฤติกรรม ก่อนทราบว่านายเอกพักรักษาตัวที่โรงพยาบาลยันฮีมา 3 วันแล้ว จึงได้นำหมายศาลก่อนแสดงตัวจับกุม                <persName>พ.ต.ต.กิตติศักดิ์</persName> กล่าวต่อว่า จากการสอบสวนทราบว่า<persName>นายเอก</persName>มักอาศัยที่ตนเองมีนามสกุลดัง ทำทีแต่งตัวลักษณะภูมิฐาน อ้างรู้จักคนใหญ่โต ตีสนิทกับคนมีชื่อเสียงในสังคม ทั้งดารา และข้าราชการระดับสูง ทำทีเข้าไปเสนอขายสินค้า ตลอดจนชักชวนร่วมลงทุนในการประกอบธุรกิจ โดยตนเองจะทำหน้าที่เคลียร์เรื่องภาษีให้ แล้วก็หลบหนีไปทำให้มีผู้เสียหายจำนวนมาก โดยขณะนี้มียอดผู้เสียหายรวมแล้วกว่า 50 ราย ความเสียหายเกือบ 100 ล้านบาท โดยมีข้าราชการทหารและนายตำรวจผู้ใหญ่เคยถูกหลอกมาแล้วด้วย                <persName>พ.ต.ต.กิตติศักดิ์</persName> กล่าวอีกว่า นอกจากนี้เมื่อช่วงกลางปี 51 ยังพบว่า<persName>นายเอก</persName> เคยก่อคดีลักทรัพย์ ในเขตพื้นที่ สน.บางรัก โดยได้ทำทีเข้าไปขอดูเพชรในร้านค้าเพชรย่านบางรัก ก่อนอาศัยจังหวะที่เจ้าของร้านไปเข้าห้องน้ำ ฉกเอาเพชรทองคำขาวมูลค่า 78 กะรัต มูลค่า 6,700,000 บาท หลบหนีไป ซึ่งศาลแขวงพระนครใต้ ได้ออกหมายจับเลขที่ จ.589/2551 ลงวันที่ 1 ก.ค./2551 ในข้อกล่าวหาลักทรัพย์ อีกทั้งตัว<persName>นายเอก</persName>ก็ยังมีหมายจับในข้อหาร่วมกันฉ้อโกงผู้อื่นของศาลจังหวัดพระโขนง ที่ 2233/2551 ลงวันที่ 4 พ.ย.2551 ในเขตพื้นที่ สน.คลองตัน เบื้องต้นจากการสอบสวนผู้ต้องหาให้การปฏิเสธ ควบคุมตัวส่งพนักงานสอบสวน สน.ตลิ่งชัน ดำเนินคดีต่อไป</p></body>
</news>
