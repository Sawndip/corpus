<teiHeader>
<fileDesc>
<titleStmt>
  <title>“นครบาล” ยิ้ม 7 ตุลารำลึกราบรื่น พธม.รวมตัวสงบไม่มีรายงานมือป่วน!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-07 11:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118345  </bibl>
</sourceDesc>
</fileDesc>
</teiHeader>
<news>
<headline>“นครบาล” ยิ้ม 7 ตุลารำลึกราบรื่น พธม.รวมตัวสงบไม่มีรายงานมือป่วน!</headline>
<lead>ตร.ยิ้มช่วงเช้าพันธมิตรฯ ชุมนุมจัดงาน “7 ตุลา รำลึก ต้องไม่สูญเปล่า” สงบเรียบร้อยดี ไม่มีมือที่ 3 ลอบป่วน ด้าน “ปทีป” กำชับตรวจตราสิ่งแปลกปลอมหวั่นมือที่ 3 ป่วน การข่าวยันไม่มีกลุ่มใดออกมาเคลื่อนไหวต่อต้าน</lead>
<neck></neck>
<body><p>วันนี้ (7 ต.ค.) ที่กองบัญชาการตำรวจนครบาล (บช.น.) <persName>พ.ต.อ.ปิยะ อุทาโย</persName> รอง ผบก.อก.บช.น. แถลงสรุปสถานการณ์การชุมนุมกลุ่มพันธมิตรประชาชนเพื่อประชาธิปไตย ในการจัดงาน” 7 ตุลา รำลึก ต้องไม่สูญเปล่า” ว่า <persName>พล.ต.อ.ปทีป ตันประเสริฐ</persName> รรท.ผบ.ตร. มอบหมายให้ บช.น.รับผิดชอบดูแลสถานการณ์ต่างๆ ในพื่นที่ กทม. ตั้งแต่วานนี้ สำหรับการชุมนุมของกลุ่มพันธมิตรฯ ที่เดินทางมาจัดกิจกรรมที่บริเวณลานพระบรมรูปทรงม้าตั้งแต่เช้ามืด เวลา 06.00 น. <persName>พล.ต.ท.วรพงษ์ ชิวปรีชา</persName> ผบช.น.เรียกทุกฝ่ายที่รับผิดชอบงานจราจร ปจ. สืบสวน และ กฎหมาย เพื่อซักซ้อมทำความเข้าใจในการรักษาความสงบเรียบร้อย ขณะนี้มีผู้ชุมนุมประมาณ 5,000 คน เริ่มเดินเท้าไปยังสะพานมัฆวานฯ หลังจากทำบุญตักบาตร ที่ลานพระรูปฯ ทำให้รถที่สัญจรต้องติดขัดบ้าง การชุมนุมเป็นไปด้วยความสงบดี หลังจากนั้นจะเคลื่อนต่อไปยังอนุสาวีรย์ประชาธิปไตยก่อนอ่านแถลงการณ์รำลึก เหตุการณ์ปีที่ผ่านมา จากนั้นจะไปจัดกิจกรรมที่สนามหลวงและจบลงที่ ม.ธรรมศาสตร์มีการแสดงดนตรีและเสวนา</p>
<p> <persName>พ.ต.อ.ปิยะ</persName> กล่าวว่า รรท.ผบ.ตร.กำชับให้ บช.น.ดูแลความสงบเรียบร้อย ทั้งกลุ่มผู้ชุมนุมฯ และ ประชาชนทั่วไปไม่ให้เกิดผลกระทบการจราจรต่างๆ นอกจากนี้ ได้กำชับในกรณีการตรวจตราสิ่งแปลกปลอมหรือมือที่ 3 ซึ่งเหตุการณ์เวลานี้ตำรวจสามารถควบคุมได้อยู่ ส่วนการจราจรไม่มีการปิด เพียงแต่ควบคุมการจราจรให้สามารถผ่านไปได้ ให้เกิดผลกระทบน้อยสุด แต่เนื่องจากมีผู้มาร่วมชุมนุมจำนวน 4-5 พันคน การจะสัญจรอาจไม่สะดวก สำหรับเจ้าหน้าที่ตำรวจที่ใช้ในการดูแลความสงบเรียบร้อย มีจำนวน 9 กองร้อย 1,500 นาย สืบสวน 150 นาย ตำรวจจราจรจาก บก.จร.150 นาย ได้ลงมาช่วยอำนวยความสะดวกการจราจรในพื้นที่ บก.น.1 สามารถเคลื่อนตัวไปได้ หลังจากช่วงบ่ายกิจกรรมจะไปอยู่ที่สนามหลวงและ ม.ธรรมศาสตร์ น่าจะไม่ส่งผลกระทบภาพรวมแล้ว ด้านการข่าวเวลานี้ยังไม่มีผู้ชุมนุมกลุ่มอื่นใดออกมาเคลื่อนไหวต่อต้านแต่อย่างใด </p></body>
</news>
