<teiHeader>
<fileDesc>
<titleStmt>
  <title>คุกแท็กซี่หื่น 6 ปี ลวงไกด์สาวข่มขืนถ่ายคลิป  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-05 17:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000117484  </bibl>
</sourceDesc>
</fileDesc>
</teiHeader>
<news>
<headline>คุกแท็กซี่หื่น 6 ปี ลวงไกด์สาวข่มขืนถ่ายคลิป</headline>
<lead>จำคุก 6 ปี แท็กซี่หื่นกาม ลวงไกด์สาวข่มขืนยับแถมถ่ายคลิปไว้ดู รับสารภาพศาลปรานีลดเหลือคุก 3 ปี</lead>
<neck></neck>
<body><p>วันนี้ (5 ต.ค.) ที่ศาลอาญา ถ.รัชดาภิเษก ศาลนัดสอบคำให้จำเลยในคดีที่พนักงานอัยการฝ่ายคดีอาญาเป็นโจทก์ฟ้อง <persName>นายทองมี ค้อนจตุรัส</persName> อายุ 37 ปี อาชีพขับรถแท็กซี่รับจ้าง อยู่บ้านเลขที่ 57/1 ม.4 อ.สีคิ้ว จ.นครราชสีมา เป็นจำเลยในความผิดฐานข่มขืนกระทำชำเราผู้อื่นโดยข่มขู่ด้วยประการใดๆ โดยผู้นั้นไม่อยู่ในสภาวะที่จะขัดขืนได้, ลักทรัพย์</p>
<p> คดีนี้โจทก์ฟ้องเมื่อวันที่ 2 ต.ค.52 ระบุความผิดจำเลยสรุปว่า เมื่อระหว่างวันที่ 7-8 ก.ค. 52 เวลากลางคืน จำเลยได้กระทำผิดกฎหมายหลายบทด้วยการขับรถแท็กซี่ยี่ห้อโตโยต้า สีชมพูคาดฟ้า ทะเบียน ทน.1772 กรุงเทพมหานคร รับ <persName>น.ส.น้ำชา</persName> (นามสมมติ) อาชีพมัคคุเทศก์ ผู้เสียหาย จากหน้าห้างสรรพสินค้ายูเนียนมอลล์ สาขาลาดพร้าว ไปถนนพัฒนาการ ซึ่งผู้เสียหายไม่รู้จักเส้นทาง จากนั้นจำเลยได้ใช้กลอุบายหลอกลวงผู้เสียหายและขับรถออกนอกเส้นทาง ไปตามถนนสายบางบัวทอง-สุพรรณบุรี แล้วเลี้ยวรถไปจอดในซอยส่งเสริมพระพุทธศาสนา ต.หน้าไม้ อ.ลาดหลุมแก้ว จ.ปทุมธานี ก่อนใช้กำลังบังคับข่มขืนผู้เสียหายจนสำเร็จความใคร่ 2 ครั้ง ระหว่างนั้นจำเลยยังได้ใช้โทรศัพท์มือถือถ่ายภาพใบหน้า และหน้าอกผู้เสียหายไว้ ก่อนลักเอาโทรศัพท์มือถือของผู้เสียหายยี่ห้อไอโฟน ราคา 5,000 บาท หลบหนีไป ต่อมาเจ้าหน้าที่ตำรวจติดตามจับกุมจำเลยได้เมื่อวันที่ 9 ก.ค.52                ทั้งนี้ ศาลได้สอบคำให้การจำเลยให้การรับสารภาพโดยตลอด พิเคราะห์แล้วเห็นว่าจำเลยกระทำผิดจริงตามฟ้อง พิพากษาให้ลงโทษทุกกรรม ฐานข่มขืนกระทำชำเรา อันเป็นบทหนักสุดจำคุก 5 ปี และฐานลักทรัพย์เวลากลางคืนจำคุก 1 ปี รวมจำคุกจำเลยไว้ 6 ปี คำรับสารภาพเป็นประโยชน์ต่อการพิจารณาลดโทษให้กึ่งหนึ่งคงจำคุกจำเลยไว้ 3 ปี</p></body>
</news>
