<teiHeader>
<fileDesc>
<titleStmt>
  <title>อาก้าถล่มครูใต้รอดหวุดหวิด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 13:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44833  </bibl>
</sourceDesc>
</fileDesc>
</teiHeader>
<news>
<headline>อาก้าถล่มครูใต้รอดหวุดหวิด</headline>
<lead>เกิดเหตุสองคนร้ายขี่ จยย.ประกบยิงอาก้าหมายสังหารครู โชคดีน้องชายผ่านมาประสบเหตุช่วยชีวิตรอดหวุดหวิด</lead>
<neck></neck>
<body><p>วันนี้ (25 ม.ค.) <persName>ร.ต.ท.อาทิตย์ เทียนศิริ</persName> ร้อยเวร สภ.รือเสาะ จ.นราธิวาส รับแจ้งมีเหตุคนถูกยิงบนถนนสายยี่งอ-รือเสาะ บริเวณปากทางเข้าโรงเรียนบูกิ๊ตจือแร หมู่ 9 บ้านสโลว์บูกิ๊ตยือแร ต.รือเสาะ จึงพร้อมด้วย <persName>พ.ต.ท.พชรพล ณ นคร</persName> รอง ผกก.ป. <persName>นายจำลอง ไกรดิษฐ์</persName> นายอำเภอรือเสาะ และกำลังเจ้าหน้าที่ตำรวจ ทหารจำนวนหนึ่งรุดเดินทางไปตรวจสอบ ที่เกิดเหตุพบครู นักเรียน และชาวบ้านยืนมุงเหตุการณ์เป็นจำนวนมาก โดยมีรถ จยย.ฮอนด้า เวฟ สีเขียว ทะเบียน กษว221 นราธิวาส ล้มตะแคงอยู่บนถนน มีข้าวของตกหล่นบนถนนกระจัดกระจาย รวมทั้งปลอกกระสุนปืนอาก้า  1 ปลอก เจ้าหน้าที่จึงเก็บรวบรวมไว้เป็นหลักฐาน </p>
<p>สอบสวน <persName>นายอับดุลกอเดย์ เจ๊ะเต๊ะ</persName> อายุ 37 ปี ครูอัตราจ้าง สอนวิชาประวัติศาสตร์โรงเรียนดังกล่าว ให้การว่า ก่อนเกิดเหตุขี่รถ จยย.เพื่อเดินทางไปสอนหนังสือตามปกติ เมื่อถึงบริเวณที่เกิดเหตุได้ชะลอความเร็ว เพื่อเลี้ยวเข้าประตูโรงเรียน ระหว่างนั้นมีคนร้าย 2 คน ขี่รถ จยย.ฮอนด้า เวฟ สีน้ำเงิน ไม่ติดแผ่นป้ายทะเบียน ขับแซงขึ้นหน้า แล้วคนร้ายที่นั่งซ้อนท้ายได้ใช้อาวุธปืนอาก้าออกมายิงใส่ 1 นัด จนรถเสียหลักล้ม จากนั้นคนร้ายพยายามเข้ามายิงซ้ำ แต่โชคดีน้องชายขี่รถ จยย.มาประสบเหตุ จึงใช้อาวุธปืนพกยิงขู่ขึ้นฟ้า ทั้งสองจึงเร่งเครื่องขี่หลบหนีไป </p>
<p> เบื้องต้นเจ้าหน้าที่สันนิษฐานว่า ผู้ก่อเหตุต้องการดักสังหารครู เพื่อให้พื้นที่จังหวัดชายแดนภาคใต้เกิดความวุ่นวาย.</p></body>
</news>
