<teiHeader>
<fileDesc>
<titleStmt>
  <title>ฆ่าโหดพ่อค้าโค-กระบือชื่อดังปล้นเงินสดดับคารถ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-05 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091005/31335/%e0%b8%86%e0%b9%88%e0%b8%b2%e0%b9%82%e0%b8%ab%e0%b8%94%e0%b8%9e%e0%b9%88%e0%b8%ad%e0%b8%84%e0%b9%89%e0%b8%b2%e0%b9%82%e0%b8%84%e0%b8%81%e0%b8%a3%e0%b8%b0%e0%b8%9a%e0%b8%b7%e0%b8%ad%e0%b8%8a%e0%b8%b7%e0%b9%88%e0%b8%ad%e0%b8%94%e0%b8%b1%e0%b8%87%e0%b8%9b%e0%b8%a5%e0%b9%89%e0%b8%99%e0%b9%80%e0%b8%87%e0%b8%b4%e0%b8%99%e0%b8%aa%e0%b8%94%e0%b8%94%e0%b8%b1%e0%b8%9a%e0%b8%84%e0%b8%b2%e0%b8%a3%e0%b8%96.html  </bibl>
</sourceDesc>
</fileDesc>
</teiHeader>
<news>
<headline>ฆ่าโหดพ่อค้าโค-กระบือชื่อดังปล้นเงินสดดับคารถ</headline>
<lead>คนร้ายไม่ต่ำกว่า 2 คน ลวงพ่อค้าโค-กระบือรายใหญ่ของลำปาง ใช้เชือกไนลอนมัดมือทั้งสองข้างไพล่หลัง ยิงทิ้งในรถกระบะ พร้อมฉกเงิน 2.5 แสนบาท หลบหนีลอยนวล</lead>
<neck></neck>
<body><p> เมื่อเวลา 11.00 น. วันที่ 5 ตุลาคม <persName>พ.ต.ท.พุฒินนท์ คงเสมอ</persName> พนักงานสอบสวน สภ.นาอิน อ.พิชัย จ.อุตรดิตถ์ รับแจ้งมีชายเสียชีวิตอยู่ภายในรถยนต์ บริเวณถนนลูกรังเข้าพื้นที่การเกษตร หมู่ 2 บ้านหนองกวาง ต.นายาง อ.พิชัย จ.อุตรดิตถ์ ตรวจสอบที่เกิดเหตุพบรถกระบะยี่ห้อโตโยต้า สีเลือดหมู ทะเบียน บน 5178 ลำปาง จอดอยู่กลางถนน ภายในรถพบศพ<persName>นายเหรียญ ยินดี</persName> อายุ 62 ปี อยู่บ้านเลขที่ 65/2 หมู่ 4 ต.ปงแสนทอง อ.เมือง จ.ลำปาง อาชีพค้าโค-กระบือรายใหญ่ของ จ.ลำปาง พร้อมทั้งชำแหละเนื้อส่งขาย มีหน้าร้านจำหน่ายลูกชิ้น และไข่ไก่
</p>
<p> จากการตรวจสอบพบว่า มือทั้งสองข้างถูกมัดไพล่หลังด้วยเชือกไนลอนสีเขียว นอนคว่ำหน้า ที่หน้าผากถูกยิงด้วยอาวุธปืน 2 นัด แต่ไม่ทะลุท้ายทอย แพทย์ลงความเห็นว่าน่าเสียชีวิตมาแล้วไม่ต่ำกว่า 1 ชั่วโมง
 <persName>พ.ต.ต.โสภณ ช้างลอย</persName> สว.สส.ภ.จว.อุตรดิตถ์ นำทีมสืบหาข้อมูลเกี่ยวกับผู้ตายจากสำเนาคู่มือรถที่พบในรถระบุชื่อ<persName>นายเสาร์คำ ยินดี</persName> อยู่บ้านเลขที่ 65/6 หมู่ หมู่ 4 ต.ปงแสนทอง อ.เมือง จ.ลำปาง เป็นผู้ครอบครองรถ นอกจากนี้ยังมีผู้พยายามโทรศัพท์เข้ามายังมือถือของผู้ตายตลอดเวลา ตำรวจจึงรับสายทำให้ทราบว่าผู้ที่พยายามติดต่อผู้ตายเป็นเจ้าของกระบือที่ผู้ตายนัดหมายซื้อขายจำนวน 30 ตัว ที่ตลาดนัดโค-กระบือ บ้านคลองต่าง อ.วัดโบสถ์ จ.พิษณุโลก เวลา 10.00 น. วันที่ 5 ตุลาคม เนื่องจากเลยเวลานัดหมาย ประกอบกับตลาดใกล้จะปิด จึงติดต่อสอบถามว่ายังจะซื้อกระบือหรือไม่
</p>
<p><persName>นายเสาร์คำ</persName> ซึ่งเป็นเจ้าของรถยนต์และเป็นลูกชายของผู้ตาย กล่าวว่า ผู้ตายออกจาก จ.ลำปาง มาตั้งแต่เช้ามืดเพียงลำพัง เพื่อมาซื้อกระบือ 30 ตัว และทำเช่นนี้เป็นประจำ โดยนำเงินสดติดตัวมาด้วย 1.55 แสนบาท และทราบว่าได้แวะยืมเงินเพื่อน ซึ่งเป็นพ่อค้าวัวที่ จ.ลำปาง เพิ่มเติมอีก 1 แสนบาท
 เบื้องต้นตำรวจสันนิษฐานว่า คนร้ายน่าจะรู้ความเคลื่อนไหวของผู้ตายเป็นอย่างดี และอาจมีการวางแผนนัดพบผู้ตายระหว่างทาง จากนั้นลวงให้ผู้ตายมาส่งที่เกิดเหตุ เพราะเป็นที่ลับตาผู้คน ก่อนลงมือปล้นเงินสด แต่ผู้ตายไม่ยอม จึงใช้เชือกไนลอนมัดมือไพล่หลังบังคับไปนั่งภายในแค็บก่อนใช้ปืนยิงอย่างโหดเหี้ยม คาดว่าคนร้ายน่าจะมีไม่ต่ำกว่า 2 คน ซึ่งตำรวจจะเร่งสืบสวนเพื่อหาคนร้ายมาดำเนินคดีต่อไป
</p></body>
</news>
