<teiHeader>
<fileDesc>
<titleStmt>
  <title>“นวย” แนะ “นาธาน” มอบตัว- จ่อหมายจับเบี้ยวพบ ตร.  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000011469  </bibl>
</sourceDesc>
</fileDesc>
</teiHeader>
<news>
<headline>“<persName>นวย</persName>” แนะ “<persName>นาธาน</persName>” มอบตัว- จ่อหมายจับเบี้ยวพบ ตร.</headline>
<lead>รอง ผบช.น.เผย จนท.อาร์เอส พร้อมเข้าให้ปากคำคดีแจ้งข้อมูล “<persName>นาธาน</persName>” รับรางวัล ในวันศุกร์นี้ แนะ “<persName>นาธาน</persName>” เข้ามอบตัว-รับสารภาพ เพราะเป็นคดีอาญา เชื่อศาลปรานี ขณะที่พนักงานสอบสวนออกหมายเรียกไปภูมิลำเนาแถวเขตวัฒนา-อำนาจเจริญ ขีดเส้น 10 วัน ไม่มาออกหมายเรียกซ้ำ ยังดื้ออีกเจอหมายจับ</lead>
<neck></neck>
<body><p>วันนี้ (26 ม.ค.) ที่กองบัญชาการตำรวจนครบาล เมื่อเวลา 15.10 น. <persName>พล.ต.ต.อำนวย นิ่มมะโน</persName> รองผู้บัญชาการตำรวจนครบาล (รอง ผบช.น.) กล่าวถึงกรณีคดีที่กระทรวงการพัฒนาสังคมและความมั่นคงของมนุษย์ (พม.) แจ้งความดำเนินคดีกับ<persName>นาธาน โอมาน</persName> ว่าเบื้องต้นคดีมีข้อมูลที่ชัดเจน 2 ส่วน คือ ความผิดของตัว<persName>นายนาธาน</persName>เอง เนื่องจากเป็นไปไม่ได้ว่าเจ้าตัวจะไม่ทราบเรื่องอายุของตัวเอง ส่วนที่สอง คือ บริษัท อาร์เอส ที่เป็นผู้ส่งเข้าประกวดรับรางวัลเยาวชนดีเด่น จะต้องดูรายละเอียดอีกครั้ง ว่า ทราบมาก่อนหรือไม่ว่า<persName>นาธาน</persName>อายุเท่าไหร่ เช่น มีการตรวจสอบประวัติหรือหลักฐานขณะกรอกข้อมูลใบสมัครหรือไม่ หากผลออกมาแล้วทางบริษัทมีความผิดชัดเจน จะต้องแจ้งข้อหาด้วย ซึ่งในเบื้องต้นพนักงานสอบสวน สน.พญาไท ได้นัดหมายให้เจ้าหน้าที่บริษัท อาร์เอส จำนวน 2 คน เข้าพบเพื่อให้ปากคำในวันพรุ่งนี้(27 ม.ค.) แต่ทั้งสองไม่พร้อมจึงขอเลื่อนเข้าพบในวันศุกร์ที่ 28 ม.ค. เวลา 10.00 น. พร้อมกับ<persName>นาธาน</persName> ที่ห้องประชุม บก.น.1</p>
<p> <persName>พล.ต.ต.อำนวย</persName> กล่าวอีกว่า ส่วนคดีที่เกี่ยวข้องกับหนี้สินคดีฉ้อโกงนั้นตามกฎหมายก็สามารถเคลียร์กันได้ แต่ในส่วนของการแจ้งข้อความอันเป็นเท็จต่อเจ้าพนักงานเป็นคดีอาญาแผ่นดิน แต่โทษก็ไม่ได้สูง เพราะฉะนั้นตนอยากแนะนำให้<persName>นาธาน</persName>เข้ามามอบตัว ถ้าหากยอมรับสารภาพ ศาลอาจใช้คำให้การเป็นเหตุบรรเทาโทษให้ได้ ซึ่งก่อนหน้านี้พนักงานสอบสวนได้ทำการส่งหมายเรียกตัว<persName>นาธาน</persName>ไปแล้ว 2 แห่ง คือภูมิลำเนาย่านเขตวัฒนา และในท้องที่ สภ.เมืองอำนาจเจริญ ซึ่ง<persName>นาธาน</persName>มีคดีอยู่</p>
<p>“ได้ทำการส่งหมายเรียกไปที่สถานีตำรวจภูธรท้องที่ที่นาธานถูกแจ้งข้อหาดำเนินคดีอยู่ เนื่องจากทราบว่า<persName>นาธาน</persName> ยังอยู่ที่นั่น นาธาน ก็คงจะทราบแล้วว่าถูกออกหมายเรียก เพราะขนาดชาวไทยภูเขายังรู้เรื่องเลย ตำรวจส่งไปทั้ง 2 แห่ง เพื่อทำเสริมไว้ โดยให้เวลาประมาณ 10 วัน คือวันศุกร์นี้ถือว่านาธานจะต้องมาพบพนักงานสอบสวนตามหมายเรียกครั้งที่ 1 หากไม่มาจะส่งหมายเรียกเป็นครั้งที่ 2 โดยให้เวลาประมาณ 10 วันเหมือนเดิม แต่ถ้ายังไม่มาอีกก็ถือว่ามีเจตนาไม่เข้ามอบตัวคงต้องออกหมายจับ ซึ่งตนขอแนะนำว่าควรเดินทางมาพบพนักงานสอบสวนตามที่นัดหมายจะดีกว่า” <persName>พล.ต.ต.อำนวย</persName> กล่าว</p></body>
</news>
