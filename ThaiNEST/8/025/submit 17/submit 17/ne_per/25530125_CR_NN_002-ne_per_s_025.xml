<teiHeader>
<fileDesc>
<titleStmt>
  <title>ข่มขู่-ยัดสินบนล้มคดีอลัชชีฉาวยื่นเสนอ3แสนถอนแจ้งความพระผู้ใหญ่  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=196670  </bibl>
</sourceDesc>
</fileDesc>
</teiHeader>
<news>
<headline>ข่มขู่-ยัดสินบนล้มคดีอลัชชีฉาวยื่นเสนอ3แสนถอนแจ้งความพระผู้ใหญ่</headline>
<lead></lead>
<neck></neck>
<body><p>จากกรณีที่<persName>พระราชศีลโสภิต</persName> หรือ<persName>หลวงพ่อหนูอินทร์</persName> เกจิอาจารย์ชื่อดังแห่งภาคอีสาน เจ้าอาวาสวัดป่าพุทธมงคล ต.หลุบ อ.เมือง จ.กาฬสินธุ์ ในฐานะรองเจ้าคณะจังหวัดกาฬสินธุ์ นำเอกสารบันทึกประจำวันตำรวจ ร้องเรียนสื่อมวลชนเพื่อเรียกร้องให้พระผู้ใหญ่ดำเนินการสึกพระรูปหนึ่งซึ่งมีตำแหน่งใกล้ชิดกับเจ้าคณะจังหวัด หลังจากพบว่ามีความประพฤติไม่เหมาะสม นั้น</p>
<p> ความคืบหน้าเมื่อวันที่ 24 มกราคม <persName>นายสมศักดิ์ แซ่ตั้ง</persName> ตัวแทนพุทธศาสนิกชน ได้เข้าแจ้งความเอาผิดกับพระรูปดังกล่าว ในข้อหาแต่งกายเลียนแบบสงฆ์ และแจ้งความเอาผิดกับพระราชปรีชามุนี เจ้าคณะจังหวัดกาฬสินธุ์ ในข้อหาละเว้นการปฏิบัติหน้าที่ในการเอาผิดกับพระที่ใกล้ชิดรูปนี้ โดยนำเอกสารหลักฐานต่างๆ ตั้งแต่เริ่มต้นกระบวนการร้องทุกข์และแจ้งความ รวมไปถึงหลักฐานสำคัญทางคดีจากพนักงานสอบสวน สภ.ยางตลาด ที่ยืนยันว่า พระรูปดังกล่าวแต่งกายเป็นฆราวาสและประพฤติตนไม่เหมาะสม เพื่อนำส่งข้อมูลทั้งหมดต่อเจ้าคณะสงฆ์ภาค 9 ที่ กทม.</p>
<p>  <persName>นายสมศักดิ์</persName> กล่าวว่า นับตั้งแต่แจ้งความกับเจ้าคณะจังหวัดกาฬสินธุ์ ก็มีโทรศัพท์ข่มขู่โดยล่าสุดยังมีโทรศัพท์ลึกลับเสนอเงินให้ 3 แสนบาท แลกกับการให้ตนไปถอนแจ้งความ ตนจึงอยากฝากไปยังผู้ที่พยายามปลุกปั่นเช่นนี้ให้ยุติการกระทำ เพราะการเคลื่อนไหวของตนต้องการให้วงการพระพุทธศาสนาใน จ.กาฬสินธุ์ ปราศจากสิ่งที่ไม่ดี ส่วนทางพระที่ถูกกล่าวหาขณะนี้ก็ยังเก็บตัวอยู่ในกุฎิโดยมีผู้ที่คอยชักใยอยู่เบื้องหลังเพื่อปกป้องผลประโยชน์มหาศาลของคณะสงฆ์ จ.กาฬสินธุ์</p></body>
</news>
