<teiHeader>
<fileDesc>
<titleStmt>
  <title>คุมหนุ่มฆ่าข่มขืนพนง.โรงแรมฝากขังเช้านี้  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-10-02 07:50:45  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=192308  </bibl>
</sourceDesc>
</fileDesc>
</teiHeader>
<news>
<headline>คุมหนุ่มฆ่าข่มขืนพนง.โรงแรมฝากขังเช้านี้</headline>
<lead>ตำรวจหัวหมาก คุมหนุ่มฆ่าข่มขืน พนักงานโรมแรม ไปฝากขังเช้านี้ พร้อมค้านประกันตัว เผย ผู้ต้องหาเครียด ตลอดคืน</lead>
<neck></neck>
<body><p> <persName>พ.ต.อ.วัฒนา ยี่จีน</persName> ผกก.สน.หัวหมาก เปิดเผยความคืบหน้าคดี <persName>นายสุวิทย์ บุญไพโรจน์</persName> อายุ 24 ปี พนักงานส่งสินค้าโฮมโปร ฆ่าข่มขืน <persName>น.ส.ศศิประภา วิงวอน</persName> อายุ 28 ปี พนักงานโรงแรมเสียชีวิตคาป่าหลังป้ายรถเมล์ตรงข้าม วัดศรีบุญเรือง ว่า เช้าวันนี้ เวลาประมาณ 10.00 น. จะควบคุมตัวผู้ต้องหาไปขออำนาจศาล ทำการฝากขัง พร้อมคัดค้านการประกันตัว ซึ่งตลอดคืนที่ผ่านมา หลังจากทำแผนประกอบคำรับสารภาพ ผู้ต้องหาก็มีสีหน้าเคร่งเครียด ไม่ยอมพูดจากับใคร และไม่มีญาติติดต่อเข้าเยี่ยม หรือขอประกันตัว นอกจากนี้ ผู้ต้องหายังไม่ยอมกินอาหารเย็น ที่ทางเจ้าหน้าที่จัดเตรียมไว้ให้อีกด้วย ซึ่งจากการตรวจสอบประวัติอาชญากรของ <persName>นายสุวิทย์</persName> เบื้องต้น ไม่พบว่าเคยก่อคดี หรือหนีหมายจับจากที่ใด และตลอดคืนที่ผ่านมา ก็มีสิบเวร คอยดูแลผู้ต้องหาเพื่อป้องกันการฆ่าตัวตาย เนื่องจากผู้ต้องหา มีอาการเครียดอย่างมาก</p>
<p>อย่างไรก็ตาม <persName>พ.ต.อ.วัฒนา</persName> ยังกล่าวถึงมาตรการดูแลความปลอดภัยประชาชน ว่า จากนี้ไปจะประสาน กทม. และเจ้าของที่ดินที่จุดเกิดเหตุ ให้ถางป่าและติดไฟแสงสว่าง ซึ่งจุดที่เกิดเหตุเป็นที่เปลี่ยว แต่จะมีผู้คนพลุกพล่านตั้งแต่เช้า แต่วันที่เกิดเหตุเป็นช่วงที่ฝนตก ทำให้คนร้ายสบโอกาสก่อเหตุในช่วงที่ปลอดคน</p></body>
</news>
