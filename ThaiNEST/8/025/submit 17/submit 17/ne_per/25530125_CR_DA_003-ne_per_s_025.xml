<teiHeader>
<fileDesc>
<titleStmt>
  <title>โจ๋บ้านกรุณายกพวกตะลุมบอน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 22:53:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44890  </bibl>
</sourceDesc>
</fileDesc>
</teiHeader>
<news>
<headline>โจ๋บ้านกรุณายกพวกตะลุมบอน</headline>
<lead></lead>
<neck></neck>
<body><p>วันนี้( 25 ม.ค.) เจ้าหน้าที่กู้ชีพสมุทรปราการ ได้รับการประสาน จากเจ้าหน้าที่คุมประพฤติศูนย์ฝึกและอบรมเด็กและเยาวชน เขต 1 บ้านกรุณา หมู่ที่ 14 ต.บางปลา อ.บางพลี จ.สมุทรปราการ ว่าเด็กที่ควบคุมไว้ได้ก่อเหตุยกพวกตะลุมบอนกันประมาณ 700 คน และมีผู้บาดเจ็บเกือบ 100 คน หลังรับแจ้งได้ระดมรถพยาบาลของร่วมกตัญญู กว่า 10 คัน รถดับเพลิงจาก อบต.บางปลา รุดตรวจสอบ พร้อมด้วย <persName>พ.ต.อ.ชัยณรงค์ สมเพราะ</persName> ผกก.สภ.บางพลี</p>
<p>ในที่เกิดเหตุ พบผู้บาดเจ็บเป็นเด็กวัยรุ่นเป็นจำนวนมากจึงได้รีบปฐมพยาบาลเบื้องต้น จากนั้นได้นำตัวขึ้นรถบัสนำส่งโรงพยาบาลสมุทรปราการ 37 ราย มีอาการสาหัส 10 ราย โรงพยาบาลบางพลีจำนวน 20 ราย  และโรงพยาบาลบางบ่ออีกจำนวน 33 ราย  รวมทั้งหมด 90 รายด้วยกัน </p>
<p>จากการสอบสวนเบื้องต้น ทราบว่าเหตุเกิดในเรือนนอนชาย เจ้าหน้าที่พบอาวุธที่ใช้ในการก่อเหตุมีทั้งก้อนหิน กระจก บานเกล็ดไม้ เหล็กแป๊บ ตกอยู่เกลื่อน  ส่วนสาเหตุที่ทั้ง 2 ฝ่ายยกพวกตะลุมบอนกันนั้นสืบเนื่องมาจากเมื่อช่วงเย็นที่ผ่านมา ทั้ง 2 ฝ่ายได้เล่นฟุตบอลกันและได้เกิดมีปากเสียงกันอย่างรุนแรง ก่อนจะยกพวกตะลุมบอนจนมีผู้บาดเจ็บดังกล่าว ล่าสุด ทางเจ้าหน้าที่ตำรวจ สภ.บางพลี ได้เข้าเคลียร์พื้นที่ และควบคุมสถานการณ์ภายในศูนย์ไว้ได้แล้ว ตรวจสอบพบว่า ทรัพย์สินภายในศูนย์ เสียหายจำนวนหลายรายการ.</p></body>
</news>
