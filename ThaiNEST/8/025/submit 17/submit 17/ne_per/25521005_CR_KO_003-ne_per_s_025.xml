<teiHeader>
<fileDesc>
<titleStmt>
  <title>'พงศพัศ'ยันไม่มีโยกย้าย-รอผบ.ตร.ตัวจริง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-05 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091005/31242/%e0%b8%9e%e0%b8%87%e0%b8%a8%e0%b8%9e%e0%b8%b1%e0%b8%a8%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b8%a1%e0%b8%b5%e0%b9%82%e0%b8%a2%e0%b8%81%e0%b8%a2%e0%b9%89%e0%b8%b2%e0%b8%a2%e0%b8%a3%e0%b8%ad%e0%b8%9c%e0%b8%9a.%e0%b8%95%e0%b8%a3.%e0%b8%95%e0%b8%b1%e0%b8%a7%e0%b8%88%e0%b8%a3%e0%b8%b4%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>'<persName>พงศพัศ</persName>'ยันไม่มีโยกย้าย-รอผบ.ตร.ตัวจริง</headline>
<lead>ทีมโฆษกตร.แถลงเปิดตัว พร้อมทำงานปชส.องค์กร สื่อสารระหว่างตำรวจกับปชช. รรท.ผบ.ตร.เร่งช่วยเหลือปชช.ประสบภัยน้ำท่วม - อาชญากรรม ยันยังไม่มีการแต่งตั้งโยกย้ายรอได้ผบ.ตร.ตัวจริง ระบุให้รรท.ทำงานไม่เสียหายต่อองค์กร</lead>
<neck></neck>
<body><p>(5ต.ค.) สำนักงานตำรวจแห่งชาติ <persName>พล.ต.ท.พงศพัศ พงษ์เจริญ</persName> ผู้ช่วยผบ.ตร.และโฆษกตร. <persName>พ.ต.อ.ปิยะ อุทาโย</persName> รองผบก.อก.บช.น.  และ <persName>พ.ต.ต.หญิงฉันฉาย รัตนพาณิช</persName> สว.ฝ่ายงบประมาณและการเงิน บก.อก.บช.ส. รอง โฆษกตร. เปิดแถลงข่าวหลังได้รับการแต่งตั้งเป็นทีมโฆษก    โดย<persName>พล.ต.ท.พงศพัศ</persName> กล่าวว่า ทีมงานโฆษกตำรวจมารับหน้าที่แทน<persName>พล.ต.อ.วัชรพล ประสารราชกิจ</persName> รองผบ.ตร.ที่ลาออกจากตำแหน่งโฆษกสำนักงานตำรวจแห่งชาติ ในช่วงเช้าได้เข้าพบ <persName>พล.ต.อ.ปทีป ตันประเสริฐ</persName> รรท.ผบ.ตร. และ <persName>พล.ต.อ.วัชรพล</persName> เพื่อรับมอบนโยบายการทำงานสานงานต่อในหน้าที่การประชาสัมพันธ์องค์กรตำรวจ โดยสรุปก็ทำหน้าที่ต่อเนื่องจากทีมงานเดิม เน้นทำความเข้าใจกับประชาชนระหว่างการทำงานในหน้าที่ตำรวจในภาพรวม ตอนนี้หลายฝ่ายตั้งข้อสังเกตุและมีข้อกังขาถึงการทำงานของเจ้าหน้าที่ตำรวจว่าเกียร์ว่างหรือไม่ อย่างไร ตรงนี้รักษาการ ผบ.ตร.ยืนยันว่าระหว่างทำหน้าที่จะทำหน้าที่เต็มที่เต็มความสามารถในการดูแลทุกข์สุขของประชาชน
 <persName>พล.ต.ท.พงศพัศ</persName> กล่าวว่า โดยเรื่องที่ต้องดูแลเป็นการเฉพาะขณะนี้คือปัญหาน้ำท่วม ซึ่งต้องเรียนประชาชนว่าตำรวจกองบัญชาการตำรวจตระเวนชายแดนจะเป็นกำลังหลักในการช่วยเหลือ โดยมีการตั้งศูนย์ปฏิบัติการร่วมกับตำรวจน้ำและตำรวจภูธร เพื่อเข้าไปช่วยเหลือพี่น้องประชาชน นอกจากนั้นยังห่วงเรื่องอาชญากรรมหลังน้ำลด และน้ำท่วมกทม.เพราะน้ำเหนือกำลังจะลงมา ประสานเขตต่าง ๆ เพื่อช่วยเหลือโดยเฉพาะเรื่องของการจราจรซึ่งตอนนิ้ก็ได้มีการเตรียมการดูแลไว้แล้ว
</p>
<p>โฆษกสำนักงานตำรวจแห่งชาติ กล่าวต่อว่า นอกจากนั้น <persName>พล.ต.อ.ปทีป</persName> ยังห่วงเรื่องความเดือดร้อนของประชาชนเรื่องความปลอดภัยในชีวิตและทรัพย์สินของประชาชน เรื่องลัก วิ่ง ชิง ปล้น ต่าง ๆ ซึ่งมีค่อนข้างมากและเป็นข่าวพอสมควร วันนี้จะออกมาตรการต่าง ๆ  เพื่อให้ตำรวจไปปฏิบัติดูแลพี่น้องประชาชน และนับว่าเป็นเรื่องที่ดีที่ยังไม่มีการแต่งตั้งในขณะนี้เพราะจะทำให้ตำรวจในระดับต่าง ๆ มีโอกาสทองในการแสดงฝีมือ ผลงานจะเป็นส่วนสำคัญในการแต่งตั้งโยกย้ายในลำดับต่อ ๆ ไป
 ต่อข้อถามเรื่องการแต่งตั้งโยกย้ายในขณะนี้ <persName>พล.ต.ท.พงศพัศ</persName> กล่าวว่า ขณะนี้ยังไม่มีการแต่งตั้งโยกย้าย การแต่งตั้งโยกย้ายจะดำเนินการได้ก็ต่อเมื่อ รรท.ผบ.ตร.พิจารณาเห็นสมควร ตอนนี้รรท.ผบ.ตร.ยืนยันว่าในการประชุมก.ตร.จะให้มีการตั้งผบ.ตร.ให้ได้ก่อน ก่อนจะแต่งตั้งระดับต่าง ๆ ไล่ระดับกันลงไป เพราะฉะนั้นการแต่งตั้งระดับล่าง ไม่ว่าจะเป็น กองบัญชาการ กองบังคับการ โรงพัก คงไม่สามารถทำได้ในตอนนี้ ข่าวที่ออกมาว่ามีการแต่งตั้งข้าราชการตำรวจจึงไม่เป็นความจริง ต้องรอมีคำสั่งอีกครั้งหนึ่ง    ผู้สื่อข่าวถามว่า ถ้าก.ตร.ไม่อนุมัติแต่งตั้งนายพล ระดับอื่นก็ไม่สามารถทำการแต่งตั้งได้ <persName>พล.ต.ท.พงศพัศ</persName> กล่าวว่า คงจะมีการพูดคุยกันในที่ประชุมก.ตร.ครั้งต่อไปว่า ขณะนี้ไม่มีการแต่งตั้งทดแทนตำแหน่งที่เกษียณอายุราชการ ให้ผู้ที่มีอาวุโสสูงสุดดำเนินการแทน ก็จะมีการประเมินผลว่าการดำเนินการเป็นไปอย่างไร จนถึงขณะนี้ก็ไม่มีปัญหาอะไร
 "การที่ใช้วิธีการรักษาราชการแทน ยืนยันว่าไม่มีผลเสียต่อหน่วยงาน ให้ผู้ที่อาวุโสสูงสุดได้แสดงฝีมือ ซึ่งเราจับตาดูอยู่ ก็ขอให้ทุกท่านทำงานในหน้าที่ให้เต็มที่เต็มความสามารถ ผลงานจะมีผลในการแต่งตั้งโยกย้ายในโอกาสต่อไป“ โฆษกตร.กล่าว
</p>
<p><persName>พล.ต.ท.พงศพัศ</persName> กล่าวต่อว่า ตำแหน่ง รรท.ผบ.ตร. และผบ.ตร. อำนาจหน้าที่เหมือนกัน แต่ประชาชนอาจลังเลได้ ว่าไม่ใช่ตัวจริง ซึ่ง<persName>พล.ต.อ.ปทีป</persName> ก็ยืนยันจะทำหน้าที่เต็มความสามารถ และจะออกมาตรการต่างๆ ออกมาให้ตำรวจได้ปฏิบัติดูแลประชาชน ระดับล่างๆ ต่อไปก็จะประชุมซักซ้อมความเข้าใจ ตอนนี้ทุกคนทำงานเต็มที่มั่นใจจะพาองค์กรไปสู่เรื่องดีๆ ได้ในอนาคต ซึ่งการรักษาราชการแทนผบ.ตร.ก็เป็นไปตามคำสั่งของนายกรัฐมนตรี ซึ่งจะรักษาราชการแทนไปจนกว่าจะได้ผบ.ตร.ตัวจริง
 ผู้สื่อข่าวถามว่าทำไมถึงมีทีมโฆษกเป็นผู้หญิง <persName>พล.ต.ท.พงศพัศ</persName> กล่าวว่า คงเป็นการเพิ่มสีสันเพราะสื่อมวลชนก็มีผู้หญิงเป็นจำนวนมาก    ด้าน<persName>พ.ต.อ.ปิยะ</persName> กล่าวว่า รู้สึกเป็นเกียรติที่ รรท.ผบ.ตร.มอบความไว้วางใจให้ทำหน้าที่ ตนมีความรู้อยู่บ้าง อะไรที่เกี่ยวกับนครบาลและเป็นข้อมูลที่มีประโยชน์ก็พร้อมที่จะให้ความร่วมมือในการทำงานกับสื่อมวลชน    ด้าน<persName>พ.ต.ต.ฉันฉาย</persName> กล่าวว่า ตนยังไม่เคยผ่านประสบการณ์ด้านนี้มาก่อน แต่เคยผ่านการอบรมมายังไม่เคยนำมาปฏิบัติ ยินดีที่ผู้ ใหญ่ให้โอกาสได้นำเอาความรู้ที่เรียนมามาใช้ทำงานจริง
</p></body>
</news>
