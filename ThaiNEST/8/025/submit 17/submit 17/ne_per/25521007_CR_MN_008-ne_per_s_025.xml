<teiHeader>
<fileDesc>
<titleStmt>
  <title>หึงโหด! จ่อยิงพ่อค้าขายกับข้าวดับ คาตลาดราชวัตร  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-07 06:47:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118248  </bibl>
</sourceDesc>
</fileDesc>
</teiHeader>
<news>
<headline>หึงโหด! จ่อยิงพ่อค้าขายกับข้าวดับ คาตลาดราชวัตร</headline>
<lead>สามีเก่าหึงหวงอดีตภรรยา ตามยิงพ่อค้าขายกับข้าวดับภายในตลาดราชวัตร พ่อผู้ตายเผยลูกชายเคยถูกคนร้ายแทงบาดเจ็บมาแล้ว 2 ครั้ง ก่อนได้ประกันตัวและคดียังอยู่ในชั้นศาล ด้านตำรวจเร่งสอบปากคำพยานและติดตามคนร้ายมาดำเนินคดี</lead>
<neck></neck>
<body><p>เมื่อเวลาประมาณ 03.10 น.วันนี้ (7 ต.ค.) <persName>ร.ต.ท.ณรงศักดิ์ โฉมงาม</persName> ร้อยเวร สน.ดุสิต รับแจ้งเหตุคนถูกยิงเสียชีวิต บริเวณตลาดสดราชวัตร ถ.นครไชยศรี แขวงและเขตดุสิต กทม. จึงรายงานผู้บังคับบัญชา ก่อนรุดไปตรวจสอบที่เกิดเหตุพร้อมด้วย <persName>พ.ต.อ.จักรภพ สุคนธราช</persName> ผกก.สน.ดุสิต <persName>พ.ต.ท.ทินกร สมวันดี</persName> รอง ผกก.สส. และ <persName>พ.ต.ท.สำเริง ส่งเสียง</persName> รอง ผกก.ป. และเจ้าหน้าที่พิสูจน์หลักฐาน (พฐ.)</p>
<p>ที่เกิดเหตุอยู่ภายในบ้านเลขที่ 10 ซึ่งเป็นบ้านของผู้ตายบริเวณตลาดสดราชวัตร เจ้าหน้าที่พบศพ<persName>นายณภัทร เกตุประภาวิน</persName> อายุ 34 ปี พ่อค้าขายกับข้าวภายในตลาดสดราชวัตรและที่องค์การโทรศัพท์แห่งประเทศไทย ถ.แจ้งวัฒนะ ถูกยิงด้วยอาวุธปืนพกสั้น ขนาด .38 เข้าที่ศีรษะจำนวน 1 นัด นอนเสียชีวิตจมกองเลือด หลังเกิดเหตุเจ้าหน้าที่ได้ตรวจสอบพบหัวกระสุน ตกอยู่ในที่เกิดเหตุจำนวน 3 หัว จึงเก็บไว้เป็นหลักฐาน พร้อมนำ<persName>นางนิตยา บุ้งทอง</persName> ภรรยาผู้ตายและญาติไปสอบปากคำที่ สน.ดุสิต                <persName>น.ส.จิรฐา ธนสุขเกษม</persName> ภรรยา<persName>นายณภัทร</persName>กล่าวว่า ตนเคยอยู่กินกับ<persName>นายศักดิ์ดา วังศวิพุทธ</persName> อายุ 35 ปี มีลูกด้วยกัน 2 คน คนโตอายุ 10 ขวบ และคนเล็กอายุ 6 ขวบ กระทั่งมีปัญหาจึงหย่าขาดกัน ต่อมาจึงย้ายมาอยู่กินกับ<persName>นายณภัทร</persName> นานประมาณ 2 ปีเศษ แต่ปรากฏว่า<persName>นายศักดิ์ดา</persName>ขอคืนดีโดยตลอด และก่อนหน้านี้<persName>นายศักดิ์</persName>เคยหึงหวงใช้อาวุธมีดก่อเหตุแทงนายณภัทรมาแล้ว 2 ครั้ง ซึ่งคดียังอยู่ในชั้นศาล</p>
<p> ด้าน <persName>พ.ท.คำศรี บุ้งทอง</persName> อายุ 68 ปี อดีตนายทหารนอกราชการ กรมพลาธิการทหารบก นนทบุรี พ่อผู้ตายกล่าวว่า ลูกชายอยู่กินกับภรรยาที่หย่าขาดกับสามีเก่ามาแล้วประมาณ 2 ปี ช่วงเช้าจะตื่นทำกับข้าวเป็นประจำที่ตลาดราชวัตร กระทั่งถูกคนร้ายซึ่งมีคนเห็นเหตุการณ์ว่าคือ<persName>นายศักดา วังศวิพุทธ</persName> อายุ 35 ปี เข้ามายิงเสียชีวิตภายในบ้าน ก่อนหน้านี้นายศักดาเคยก่อเหตุแทงลูกชายมาแล้ว และถูกตำรวจออกหมายจับ ก่อนจะได้ประกันตัว และออกมาก่อเหตุในครั้งนี้                “ล่าสุดเมื่อวันอาทิตย์ นายศักดาได้เจอกับภรรยาลูกชาย และบอกว่าเดี๋ยวจะมาหา เพื่อมาเจอหน้าลูก กระทั่งก่อเหตุยิงลูกชายเสียชีวิต แล้วหลบหนีไป” <persName>พ.ท.คำศรี</persName>กล่าว                ขณะที่ <persName>พ.ต.อ.จักรภพ</persName> เปิดเผยว่า หลังเกิดเหตุได้เดินทางไปตรวจสอบ ทราบว่าผู้ตายถูกยิงด้วยอาวุธปืน หลายนัดจนเสียชีวิต ซึ่งเจ้าหน้าที่จะได้สอบปากคำภรรยาและญาติผู้ตาย ก่อนออกหมายจับและให้ฝ่ายสืบสวนติดตามตัวคนร้ายมาดำเนินคดีตามกฎหมายต่อไป</p></body>
</news>
