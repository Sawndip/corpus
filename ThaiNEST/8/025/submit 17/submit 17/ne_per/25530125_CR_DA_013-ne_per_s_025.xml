<teiHeader>
<fileDesc>
<titleStmt>
  <title>เบอร์มรณะทำ นศ.ป่วย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 07:30:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44702  </bibl>
</sourceDesc>
</fileDesc>
</teiHeader>
<news>
<headline>เบอร์มรณะทำ นศ.ป่วย</headline>
<lead>กลัวขนหัวลุกหามรักษา รพ.ชี้อุปทานหมู่</lead>
<neck></neck>
<body><p>เหยื่อเบอร์โทรฯ มรณะโผล่อีก คราวนี้ถึงคิว นศ.เมืองรถม้า ต้องล้มป่วย หามส่งโรงพยาบาล หลังรับสายได้ยินเสียงสวดมนต์ชวนขนลุก หน้าซีดเผือด หวาดกลัวหนัก แข้งขาชา แน่นหน้าอก หายใจติดขัด พูดจาไม่ได้ศัพท์ พ่อรีบหามส่งหมอ นอนพักรักษาตัวดูอาการ ด้าน สสจ.ลำปาง ชี้อาจเกิด อุปาทานหมู่ สงสัยฝีมือเพื่อนเล่นพิเรนทร์ เตือนถ้าเหยื่อเป็นโรคหัวใจมีสิทธิช็อกตายได้    </p>
<p>โผล่อีกแล้วเหยื่อ “เบอร์โทรฯ มรณะ” คราวนี้เป็นคิวของ นศ.หนุ่มเมืองรถม้า จ.ลำปาง โดยเมื่อวันที่ 24 ม.ค. ผู้สื่อข่าวเดินทางไปตรวจสอบที่ รพ.ห้างฉัตร จ.ลำปาง เพราะทราบจากพลเมืองดีว่า <persName>นายปุ๊</persName> (นามสมมุติ) อายุ 17 ปี นศ.ปวช.ชั้นปี 3 สถาบันศึกษาแห่งหนึ่งในจังหวัด มีบ้านพักอยู่ใน ต.หนองหล่ม อ.ห้างฉัตร ตกเป็นเหยื่อเบอร์โทรศัพท์มรณะจนล้มป่วยนอนซมอยู่ที่ รพ.แห่งนี้ เมื่อไปถึงก็พบว่าความจริง โดย<persName>นายปุ๊</persName>อยู่ในชุดคนไข้นอนซมอยู่บนเตียงภายในตึกผู้ป่วยใน ห้องผู้ป่วยสามัญชาย สภาพมีสายน้ำเกลือระโยงระยาง และมี<persName>นางแก้ว</persName> (นามสมมุติ) มารดา นั่งเฝ้าอยู่ข้างเตียง ด้วยความห่วงใย ผู้สื่อข่าวพยายามสอบถามเรื่องราวที่เกิดขึ้นจากปาก แต่<persName>นายปุ๊</persName>ปฏิเสธที่จะเล่าให้ฟังพร้อมมีสีหน้าหวาดผวาเล็กน้อย โดยให้เหตุผลว่ายังผวากับเรื่องที่เกิดขึ้น พอนึกถึงหรือพูดถึงที่ไร จะมีอาการแข้งขาชา แน่นหน้าอกหายใจติดขัด อย่างไรก็ดี <persName>นายปุ๊</persName>ได้ให้มารดาเล่าให้ฟังแทน</p>
<p><persName>นางแก้ว</persName>เปิดเผยว่า ลูกชายเล่าให้ฟังว่า เมื่อเวลา 10.30 น. วันที่ 23 ม.ค. ที่ ผ่านมา ขณะนั่งเล่นอยู่ในห้องบนบ้าน เพื่อน คนหนึ่งก็โทรฯ เข้าโทรศัพท์มือถือลูกชาย หลังคุยกันได้ 2-3 นาที ก็วางสายไป คราวนี้มีเสียงโทรศัพท์ดังขึ้นอีก ลูกชายก็คิดว่าเป็นเพื่อนคนเดิมโทรฯ มา แต่พอรับสายยังไม่ทันพูดอะไรสักคำ ก็มีเสียงคล้ายคนสวดมนต์เป็นภาษาบาลี หรือภาษาอะไรไม่แน่ใจ สำเนียงเนิบ ๆ ช้า ๆ น่าขนลุก พอฟังไป ได้แป๊บเดียวลูกชายก็มีอาการขนลุกวาบตัวชา รุ่มร้อนเหมือนร่างกำลังถูกไฟเผาทั้งเป็น จึงรีบโยนโทรศัพท์มือถือทิ้ง และวิ่งหน้าตาซีดเซียวลงมาหาบิดา พยายามเล่าเรื่องที่เกิดขึ้นให้ฟัง แต่กลับพูดจาไม่ได้ศัพท์ บิดาจับตัวดูเห็นตัวเย็นเฉียบ ร่างกายไร้เรี่ยวแรง และดวงตาลุกวาวเหมือนหวาดกลัวอะไรอย่าง หนัก จึงขอความช่วยเหลือไปยังเจ้าหน้าที่ อปพร.ของ อบต.หนองหล่ม นำตัวส่ง รพ. แพทย์พาตัวเข้าห้องฉุกเฉินฉีดยาและให้น้ำเกลือ พร้อมให้นอนรักษาตัวเพื่อรอดูอาการ ตนจึงมาเฝ้าดูแลลูกชายด้วยความเป็นห่วง</p>
<p> หลัง<persName>นางแก้ว</persName>เล่าเรื่องที่เกิดขึ้นให้ฟัง เสร็จ <persName>นายปุ๊</persName>ก็ให้ข้อมูลเพิ่มเติมเล็กน้อยว่า ตอนที่ได้ยินเสียงสวดมนต์ ก็นึกถึงข่าวลือเรื่องเบอร์โทรฯ มรณะขึ้นมาทันที ตอนแรกก็คิดว่าเพื่อนคนเดิมโทรฯ มาแกล้ง แต่พอโทรฯ สวนกลับไป ปรากฏว่าไม่ใช่และไม่มีคนรับสายด้วย พร้อมกันนี้<persName>นายปุ๊</persName>ได้บอกเบอร์โทรศัพท์ฯ ดังกล่าวกับผู้สื่อข่าวด้วย</p>
<p>ผู้สื่อข่าวพยายามโทรศัพท์ติดต่อไปยังแพทย์เจ้าของไข้ เพื่อสอบถามอาการและสาเหตุการล้มป่วยของ<persName>นายปุ๊</persName> แต่ไม่สามารถติดต่อได้ แต่จากการสอบถาม <persName>นพ.ศิริชัย ภัทรนุภากร</persName> นายแพทย์สาธารณสุขจังหวัด (สสจ.) ลำปาง ได้รับคำชี้แจ้งว่า นศ.รายนี้น่าจะเกิดอาการคล้ายอุปาทานหมู่ที่เคยเกิดขึ้น กับเด็กนักเรียนก่อนหน้านี้ โดยเพื่อนอาจจะโทรฯ มาล้อเล่น จนเกิดหวาดกลัวอย่างหนัก แต่คงต้องดูด้วยว่ามีโรคประจำตัวอะไรหรือไม่ รวมทั้งหากผู้ป่วยเป็นโรคหัวใจ อาจทำให้เป็นอันตรายแก่ชีวิตได้ จึงขอเตือนผู้ที่นำเรื่องนี้มากลั่นแกล้งกัน ว่า อาจเป็นการทำร้ายคนอื่นโดยไม่รู้ตัว    </p>
<p>สำหรับเรื่องเบอร์โทรฯ มรณะ นั้น กลายเป็นข่าวฮือฮาอยู่พักใหญ่ เมื่อชาวบ้านในจังหวัดทางภาคเหนือ ลือกันสนั่นว่ามีผู้คนหลายรายที่ได้รับสายจากโทรศัพท์มือถือ ซึ่งเป็นเบอร์โทรฯ แปลก ๆ ที่ไม่รู้จัก และมักขึ้นต้นหรือลงท้ายด้วยเลขตอง เช่น 081- 333XXXX หรือ หรือ 083-XXXX444 ที่โทรฯ เข้ามา แล้วเกิดอาการชักกระตุก หน้าเขียวซีด และเสียชีวิตไม่ทราบสาเหตุในเวลาต่อมา ทั้งที่ปกติแล้วสุขภาพร่างกายแข็งแรงดี นอกจากนี้บางรายพอรับโทรศัพท์มรณะปุ๊บจะล้มลงและเสียชีวิตทันที ทำเอาหวาดผวากันไปทั่ว แต่ต่อมาหลายหน่วยงานที่เกี่ยวข้องออกมาระบุว่า เป็นแค่ข่าวลือ และจากการตรวจสอบตาม รพ.ต่าง ๆ ในพื้นที่ภาคเหนือ ก็ไม่พบผู้เสียชีวิตจากเรื่องนี้ พร้อมทั้งเชื่อว่าเรื่องที่เกิดขึ้นน่าจะเป็นฝีมือของพวกอุตริพิเรนทร์ที่ชอบล้อเล่นสร้างความหวาดผวาสั่นประสาทให้คนอื่น.   </p></body>
</news>
