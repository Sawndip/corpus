<teiHeader>
<fileDesc>
<titleStmt>
  <title>แฉสถิติ9เดือนคนไทยเผารถทิ้งกว่า300คัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091006/31431/%e0%b9%81%e0%b8%89%e0%b8%aa%e0%b8%96%e0%b8%b4%e0%b8%95%e0%b8%b49%e0%b9%80%e0%b8%94%e0%b8%b7%e0%b8%ad%e0%b8%99%e0%b8%84%e0%b8%99%e0%b9%84%e0%b8%97%e0%b8%a2%e0%b9%80%e0%b8%9c%e0%b8%b2%e0%b8%a3%e0%b8%96%e0%b8%97%e0%b8%b4%e0%b9%89%e0%b8%87%e0%b8%81%e0%b8%a7%e0%b9%88%e0%b8%b2300%e0%b8%84%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>แฉสถิติ9เดือนคนไทยเผารถทิ้งกว่า300คัน</headline>
<lead>เผยสถิติเพลิงไหม้รถยนต์ภายใน 9 เดือน เสียหายกว่า 300 คัน ร้อยละ 78 เป็นรถที่กำลังขับเคลื่อนบนถนน ขณะที่อุบัติเหตุรุนแรงจนเกิดไฟไหม้รถมีผู้ ถูกไฟคลอกตายไปเกือบ 30 ราย</lead>
<neck></neck>
<body><p> (6ต.ค.) <persName>น.ส.ไจตนย์ ศรีวังพล</persName> รองกรรมการผู้จัดการ บริษัท วิไลเซ็นเตอร์ แอนด์ ซันส์ จำกัด ผู้ร่วมดำเนินงานสถานีวิทยุพิทักษ์สันติราษฎร์ สวพ.FM 91 คลื่นเพื่อข่าวสารความปลอดภัยและจราจร กองตำรวจสื่อสาร สำนักงานตำรวจแห่งชาติ เปิดเผยว่า จากข้อมูล สถิติ การรับแจ้งเหตุเพลิงไหม้รถยนต์ ผ่านทางหมายเลข 1644 ตั้งแต่วันที่ 1 มกราคม ถึง 30 กันยายน 2552 ที่ผ่านมา มีจำนวน 319 ครั้ง มีรถยนต์ซึ่งเป็นยานพาหนะได้รับความเสียหาย จำนวนทั้งสิ้น 337 คัน
 <persName>น.ส.ไจตนย์</persName> กล่าวอีกว่า หากแยกเป็นกลุ่ม อันดับ 1 คือรถยนต์นั่งส่วนบุคคลเกิดเหตุเพลิงไหม้ จำนวน 157 คัน หรือคิดเป็นร้อยละ 46.59 ของรถยนต์ที่เกิดเพลิงไหม้ทั้งหมด ส่วนอันดับ 2 เป็นรถยนต์กระบะ หรือปิกอัพ จำนวน 39 คัน คิดเป็นร้อยละ 11.57 ขณะที่ อันดับ 3 เป็นกลุ่มรถบรรทุก ตั้งแต่ 6 ล้อขึ้นไป จำนวน 35 คัน หรือคิดเป็นร้อยละ 10.39 อันดับ 4 ได้แก่ รถจักรยานยนต์ จำนวน 28 คัน หรือคิดเป็นร้อยละ 8.31 อันดับ 5 เป็นกลุ่มรถรับจ้างสาธารณะ (แท็กซี่) จำนวน 26 คัน หรือคิดเป็นร้อยละ 7.71 ซึ่งมีจำนวนเท่ากับรถประจำทาง ส่วนรถยนต์ตู้ มีจำนวน 16 คัน หรือร้อยละ 4.75 และรถบัส อีกจำนวน 10 คัน หรือคิดเป็นร้อยละ 2.97
</p>
<p>"จากข้อมูลสถิติ ของทางสถานีฯ ในช่วง 9 เดือนที่ผ่านมา เหตุเพลิงไหม้รถยนต์ที่เกิดขึ้น พบว่า เป็นช่วงเวลาที่ผู้ขับขี่กำลังขับเคลื่อนรถยนต์หรือยานพาหนะอยู่บนถนน หรือทางสาธารณะ จำนวนมากถึง 251 ครั้ง คิดเป็นร้อยละ 78.68 ส่วนที่เป็นอุบัติเหตุรุนแรงกระทั่งเกิดเพลิงลุกไหม้รถยนต์จนได้รับความเสียหายนั้น มีจำนวน 49 ครั้ง คิดเป็นร้อยละ 15.36 นอกจากนี้ยังเป็นเหตุการณ์เพลิงไหม้รถยนต์ที่จอดอยู่กับที่ไม่ได้ติดเครื่องยนต์ หรือเคลื่อนที่ไปในทาง จำนวน 19 ครั้ง คิดเป็นร้อยละ 5.96 จากความเสียหายที่เกิดขึ้นกับยานพาหนะยังพบว่า เหตุเพลิงไหม้รถยนต์ ส่งผลห้มีผู้ขับขี่และผู้โดยสารถูกไฟคลอกเสียชีวิต จำนวนถึง 27 ราย และมีผู้บาดเจ็บอีกจำนวน 47 คน"<persName>น.ส.ไจตนย์</persName> กล่าว
</p>
<p>สำหรับพื้นที่ กทม. ตั้งแต่วันที่ 1 มกราคม - 30 กันยายน 2552 ทางสถานีวิทยุ สวพ.FM 91 ได้รับแจ้งเหตุการณ์เพลิงไหม้รถยนต์ จำนวนทั้งสิ้น 200 ครั้ง ส่วนในพื้นที่รับผิดชอบ กองบังคับการตำรวจทางหลวง เกิดขึ้นทั้งหมด 21 ครั้ง ตามด้วยพื้นที่ จังหวัดสมุทรปราการ จำนวน 20 ครั้ง ในพื้นที่จังหวัดนนทบุรี เกิดขึ้นจำนวน 18 ครั้ง จังหวัดปทุมธานี จำนวน 17 ครั้ง จังหวัดพระนครศรีอยุธยา เกิดขึ้น จำนวน 7 ครั้ง เท่ากับ จังหวัดสมุทรสาคร ส่วนที่จังหวัดสระบุรี และชลบุรี เกิดขึ้น จังหวัดละ 6 ครั้ง ในพื้นที่จังหวัดนครปฐม เกิดเพลิงไหม้รถยนต์ 4 ครั้ง ที่จังหวัดนครราชสีมา เกิดขึ้นจำนวน 3 ครั้ง และที่จังหวัดกาญจนบุรี สุพรรณบุรี ปราจีนบุรี ฉะเชิงเทรา สระแก้ว เพชรบุรี นครสวรรค์ อุบลราชธานี ขอนแก่น และชุมพร เกิดขึ้นจังหวัดละ 1 ครั้ง
</p>
<p> ทั้งนี้จากข้อมูลสถิติ เพลิงไหม้รถยนต์ของปี 2551 โดยสถานีวิทยุ สวพ.FM 91 ได้รับแจ้งนั้น มีจำนวน 243 ครั้ง มีรถยนต์ได้รับความเสียหาย จำนวน 263 คัน มีผู้บาดเจ็บ 28 คน และผู้เสียชีวิต จำนวน 4 คน เมื่อเปรียบเทียบกันแล้ว พบว่า เพียงแค่ 9 เดือนของปี 2552 มีสถิติเกิดเหตุเพลิงไหม้รถยนต์เพิ่มขึ้นจากเดิมถึง 74 คัน หรือคิดเป็นร้อยละ 21.96 และมีแนวโน้มเพิ่มมากขึ้นด้วย ดังนั้นผู้ขับขี่รถยนต์ หรือศูนย์บริการตรวจเช็คสภาพเครื่องยนต์ ศูนย์ติดตั้งระบบเชื้อเพลิง หรือแม้แต่ร้านประดับยนต์ และหน่วยงานที่เกี่ยวข้อง ควรให้ความสำคัญควบคุมดูแลมาตรฐานให้มากยิ่งขึ้น เพื่อความปลอดภัยในชีวิตและทรัพย์สินของผู้ขับขี่ และผู้โดยสารรถยนต์ทุกคัน
</p></body>
</news>
