<teiHeader>
<fileDesc>
<titleStmt>
  <title>"ดีเอสไอ" บุกจับยาปลุกเซ็กส์เถื่อน 25 ล้านกลางตลาดสี่พระยา!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-06 18:53:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118114  </bibl>
</sourceDesc>
</fileDesc>
</teiHeader>
<news>
<headline>"ดีเอสไอ" บุกจับยาปลุกเซ็กส์เถื่อน 25 ล้านกลางตลาดสี่พระยา!</headline>
<lead>ดีเอสไอจับมือกระทรวงสาธารณสุข เข้าจับกุมเจ้าของร้านบูรพาสากล ลักลอบขายยาปลุกเซ็กซ์ปลอมในตลาดสี่พระยา เจอไวอะกร้า-คามาก้า ยากระตุ้นสร้างเม็ดเลือดแดง เร่งขยายหน้าอก มูลค่ากว่า 25 ล้าน รับสารภาพนำยาทั้งหมดมาจากอินเดีย-จีน-ปากีสถาน หิ้วผ่านสนามบินสุวรรณภูมิ อ้างศุลกากรว่านำเข้าเพื่อส่งออก หลีกเลี่ยงภาษีนำเข้าสินค้า</lead>
<neck></neck>
<body><p>วันนี้ (6 ต.ค.) <persName>พ.ต.อ.ประเวศน์ มูลประมุข</persName> ผบ.สำนักคดีทรัพย์สินทางปัญญา กรมสอบสวนคดีพิเศษ (ดีเอสไอ) พร้อมด้วย <persName>นายประพนธ์ อางตระกูล</persName> ผอ.กองงานด่านอาหารและยา สำนักงานคณะกรรมการอาหารและยา (อย.) นำกำลังเจ้าหน้าที่เข้าตรวจค้นภายในร้านบูรพาสากล ภายในตลาดสี่พระยา แขวงเจริญกรุง เขตบางรัก กทม.ภายหลังได้รับการร้องเรียนว่า มีการลักลอบจำหน่ายยาปลุกเซ็กส์โดยผิดกฎหมาย</p>
<p> จากการตรวจค้นพบ ยาคามาก้า ยาคามีฟู ยากระตุ้นการสร้างเม็ดเลือดแดง ฮอร์โมนเร่งการขยายหน้าอก และไวอะกร้าจำนวนมาก เจ้าหน้าที่จึงควบคุมตัว <persName>นายพัฒนพงศ์ รังษีวงษ์</persName> อายุ 40 ปี เจ้าของร้านมาสอบสวน เบื้องต้นให้การรับสารภาพยาทั้งหมดนำเข้ามาจากประเทศอินเดีย ปากีสถาน และจีน ส่งผ่านทางท่าอากาศยานสุวรรณภูมิ โดยอ้างกับเจ้าหน้าที่ศุลกากรว่านำเข้ามาเพื่อส่งออก เพื่อเป็นการเลี่ยงภาษีนำเข้าสินค้า เจ้าหน้าที่จึงควบคุมตัวส่งพนักงานสอบสวนดำเนินคดีตามกฎหมาย</p>
<p><persName>นายวิทยา แก้วภราดัย</persName> รมว.สาธารณสุข <persName>นายอลงกรณ์ พลบุตร</persName> รมช.พาณิชย์ และกรมสอบสวนคดีพิเศษ ได้ร่วมแถลงข่าว โดย <persName>นายวิทยา</persName> กล่าวว่า ทางสำนักงานคณะกรรมการอาหารและยา (อย.) ติดตามเฝ้าระวังการลักลอบนำเข้าผลิตภัณฑ์ผิดกฎหมายเกี่ยวกับยาทางเพศ ล่าสุด พบชาวต่างชาติลักลอบนำยาจากต่างประเทศมาขายในร้านขายยา ซึ่ง อย.ได้ประสานงานกับดีเอสไอ เข้าตรวจค้นจับร้านขายยาดังกล่าว โดยพบการจำหน่ายยาผิดกฎหมายที่ลักลอบนำเข้า จำนวน 35 รายการ ประเภทยาไวอะกร้า บาซิอะลิส ยาคามาก้า ซึ่งทั้งหมดเป็นยาที่ไม่ได้ขึ้นทะเบียน โดย อย.ไม่อนุญาตให้จำหน่ายได้ โดยของกลางที่ยึดได้คิดเป็นมูลค่าประมาณ 25 ล้านบาท และแจ้งดำเนินคดีต่อผู้กระทำผิดในข้อหาขายยาปลอมที่มีการลักลอบนำเข้า                นอกจากนี้ <persName>นายอลงกรณ์</persName> กล่าวว่า จากการที่กรมทรัพย์สินทางปัญญา กระทรวงพาณิชย์ และดีเอสไอได้นำหมายค้นของศาลไปทำการตรวจค้นสถานที่ดังกล่าว ซึ่งจากการตรวจค้นพบยาที่ปลอมเครื่องหมายการค้า ยาที่ไม่ได้ขึ้นทะเบียนตำรับยา และยาที่อนุญาตให้ขายได้เฉพาะในสถานพยาบาล ซึ่งเป็นการผิดกฎหมายศุลกากร ผิดกฎหมายเครื่องหมายการค้า โดยผู้ต้องหาให้การรับสารภาพตลอดข้อกล่าวหา จึงนำตัวส่งให้ทางดีเอสไอดำเนินคดีตามกฎหมายต่อไป                ทางด้าน <persName>พ.ต.อ.ทวี สอดส่อง</persName> อธิบดีกรมสอบสวนคดีพิเศษ กล่าวว่า การจับกุมครั้งนี้สืบเนื่องจากตำรวจ สภ.ปากเกร็ด ร่วมกับดีเอสไอ ได้ขยายผลจับกุมมาตั้งแต่เดือนสิงหาคม ซึ่งมียาผิดกฎหมาย จำนวน 11 ตัน โดยทางดีเอสไอได้ลงพื้นที่สืบสวนในบริเวณพื้นที่ประเทศเพื่อนบ้านของไทย และเชื่อว่า ยังมีสินค้าผิดกฎหมายหลบซ่อนอยู่เป็นจำนวนมาก </p></body>
</news>
