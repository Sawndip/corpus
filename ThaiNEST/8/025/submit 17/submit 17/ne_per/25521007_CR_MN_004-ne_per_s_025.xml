<teiHeader>
<fileDesc>
<titleStmt>
  <title>รวบโจรคู่ซี้เจาะตู้เซฟร้านดังลักเพชร 60 ล้าน!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-07 17:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118680  </bibl>
</sourceDesc>
</fileDesc>
</teiHeader>
<news>
<headline>รวบโจรคู่ซี้เจาะตู้เซฟร้านดังลักเพชร 60 ล้าน!</headline>
<lead>กองปราบแกะรอยกล้องวงจรปิดตามรวบสองคู่หูบุกเจาะตู้เซฟบริษัทค้าอัญมณี “บิวตี้เจมส์” ของไฮโซตระกูลดัง ได้พลอยบราซิล สีฟ้า “บลูโทปาซ” มูลค่าเม็ดละ 1,400,000 บาท พร้อมสร้อยเพชร แหวนเพชร จี้เพชร เครื่องประดับอื่นๆ กว่า 4,000 ชิ้น มูลค่า 60 ล้าน พบประวัติก่อเหตุลักทรัพย์โชกโชนทั่วราชอาณาจักร ใช้เงินมือเติบ เล่นพนันตามบ่อน รับสนิทกันตั้งแต่ติดคุกเมื่อพ้นโทษออกมายังยึดอาชีพโจรตามที่ถนัด</lead>
<neck></neck>
<body><p>วันนี้ (7 ต.ค.) เมื่อเวลา 14.00 น.ที่กองปราบปราม <persName>พ.ต.อ.สุพิศาล ภักดีนฤนาภ</persName> รอง ผบก.ป. <persName>พ.ต.อ.พรศักดิ์ สุรสิทธิ์</persName> ผกก.1 บก.ป.ร่วมแถลงข่าวจับกุม <persName>นายดนัย รายเวทย์</persName> อายุ 45 ปี อยู่บ้านเลขที่ 59/56 วัชรพลคอนโดมิเนียม ถ.สุขาภิบาล 5 แขวงออเงิน เขตสายไหม กทม.และ<persName>นายประเสริฐ ฉัตรอมรโชติกุล</persName> อายุ 45 ปี อยู่บ้านเลขที่ 82/ 137 หมู่ 8 แขวง-เขตจอมทอง กทม.สองผู้ต้องหาคดีลักทรัพย์เครื่องประดับจิวเวลรี่ กว่า 4,000 ชิ้น มูลค่า 60 ล้านบาท ของบริษัทค้าอัญมณีชื่อดัง “บิวตี้เจมส์” ซึ่งผู้ต้องหาทั้งสองถูกตำรวจกองปราบปราม นำโดย <persName>พ.ต.ท.ธีรเดช ธรรมสุธีร์</persName> <persName>พ.ต.ท.ณัฐกร ประภายนต์</persName> รอง ผกก.1 บก.ป.<persName>พ.ต.ต.พุทธพงศ์ เมฆเอี่ยมนภา</persName> <persName>ร.ต.อ.ศานุวงศ์ คงคาอินทร์</persName> สว.กก.1 ทำการจับกุมตามหมายจับศาลอาญากรุงเทพใต้ ในข้อหาร่วมกันลักทรัพย์ในเวลากลางคืน โดยทำอันตรายสิ่งกีดกั้นสำหรับคุ้มครองทรัพย์นั้น และใช้ยานพาหนะ เพื่อความสะดวกในการกระทำผิด พร้อมของกลางเครื่องประดับจิวเวลรี่ เช่น สร้อยเพชร แหวนเพชร จี้เพชร กว่า 3,000 ชิ้น มูลค่า 58 ล้านบาท รถยนต์อีซูซุ รุ่นมิวเซเว่น สีดำ ทะเบียน ฌว 5285 กทม.โดยจับกุม <persName>นายดนัย</persName> ได้ภายในตลาดมีนบุรี กทม.ส่วน<persName>นายประเสริฐ</persName> จับกุมได้ที่บ้านเช่าไม่มีเลขที่ ถ.ราชพฤกษ์ เขตภาษีเจริญ เมื่อวันที่ 6 ต.ค.ที่ผ่านมา ก่อนจะควบคุมตัวมาดำเนินคดี</p>
<p> ทั้งนี้ สืบเนื่องจากเมื่อวันที่ 9 ก.ย.ที่ผ่านมา ได้มีคนร้ายบุกเข้าไปเจาะตู้เซฟของบริษัทค้าอัญมณีชื่อดัง “บิวตี้เจมส์” ตั้งอยู่เลขที่ 31 ถ.ศาลาแดง ซ.ยมราช แขวงและเขตบางรัก กทม. ซึ่งบริษัทดังกล่าวเป็นของไฮโซตระกูลดัง “ศรีอรทัยกุล” จากการตรวจสอบที่เกิดเหตุพบว่าคนร้ายปีนข้ามกำแพงด้านหลังบริษัท ก่อนงัดกระจกเข้าไปในอาคาร แล้วขึ้นไปบนชั้น 3 ซึ่งเป็นห้องเก็บตู้เซฟฉกเครื่องประดับเพชร สร้อยคอ-กำไลเพชร 5 ชุดใหญ่ ต่างหู แหวน เข็มกลัด รวมแล้วกว่า 4,000 ชิ้น ร่วมมูลค่ากว่า 60 ล้านบาท        </p>
<p>ต่อมา <persName>พล.ต.ต.พงศ์พัฒน์ ฉายาพันธุ์</persName> ผบก.ป.ได้สั่งการให้ <persName>พ.ต.อ.พรศักดิ์ สุรสิทธิ์</persName> ผกก.1 นำทีมเข้าไปสืบสวนคลี่คลายคดี จาการตรวจสอบกล้องวงจรปิดทั้งจากในอาคารที่เหตุ และบริเวณรอบๆ จนไปพบรถยนต์กระบะต้องสงสัยว่าอาจเป็นของคนร้าย ก่อนที่จะหาเลขทะเบียนจนทราบชื่อผู้ครอบครองรถคันดังกล่าว คือ <persName>นายดนัย</persName> ที่พบว่ามีประวัติก่อคดีลักทรัพย์มาอย่างโชกโชน ในหลายท้องที่ ทั้งใน กทม.และต่างจังหวัด จึงติดตามพฤติกรรมผู้ต้องสงสัยรายนี้ จนพบพฤติกรรมมีการใช้จ่ายอย่างสุรุ่ยสุร่าย ชอบไปเล่นพนันตามบ่อนต่างๆ ส่วนตัวก็ยังมีความสนิทสนมกับ<persName>นายประเสริฐ</persName> ที่เคยมีประวัติต้องคดีรับของโจร ที่ สน.โชคชัย มาเหมือนกัน</p>
<p> ต่อจากนั้น เจ้าหน้าที่จึงได้ตรวจสอบกระแสการเงินของผู้ต้องหา พบว่า มีเงินเข้าออกบัญชีเป็นจำนวนมาก รวมแล้วกว่า 1 ล้านบาท โดยได้มีการนำเช็คเงินสดไปขึ้นเงินที่ธนาคารกสิกรไทย ย่านตลาดมีนบุรี ก่อนการจับกุมเจ้าหน้าที่ได้ติดตามตัวนายดนัย จนไปพบว่ากำลังเดินออกมาจากร้านทองแห่งหนึ่ง ในตลาดมีนบุรี จึงขอตรวจค้น พบของกลางเป็นเครื่องประดับจำพวกแหวนเพชร และจี้เพชร จำนวนกว่า 30 รายการ จึงนำตัวมาสอบสวน เบื้องต้นรับสารภาพ หลังจากนั้น จึงได้นำเจ้าหน้าที่ตามไปจับกุมนายประเสริฐ พร้อมยึดของกลางที่ผู้ต้อหานำไปซุกซ่อนไว้ในรถยนต์อีซูซุ ได้เพิ่มกว่า 3,000 ชิ้น โดยผู้สื่อข่าวรายงานด้วยว่าหนึ่งในของกลางนั้นมีพลอยบราซิล สีฟ้า เม็ดหนึ่งที่มีชื่อว่า “บลูโทปาซ” มีมูลค่าสูงถึงเม็ดละ 1,400,000 บาทอีกด้วย</p>
<p> เบื้องต้นจากการสอบสวนผู้ต้องหาทั้งสองให้การรับสารภาพ โดยให้การว่า พวกตนนั้นรู้จักและมีความสนิทสนมกันตั้งแต่สมัยติดคุกอยู่ในเรือนจำกลางพิเศษกรุงเทพ เมื่อพ้นโทษออกมาเมื่อ ปี 2547 ก็เลยจับคู่พากันออกตระเวณลักทรัพย์ ส่วนเป้าหมายที่เลือกนั้นจะไม่กำหนด ส่วนใหญ่จะขึ้นอยู่กับความสะดวก ในวันเกิดเหตุ ช่วงเวลาประมาณตีหนึ่ง พวกตนก็ออกตระเวนหาเป้าหมายเข้าลักทรัพย์เหมือนเดิม ก็พอดีผ่านไปยังบริษัทดังกล่าว สังเกตเห็นว่าเป็นบริษัทค้าอัญมณีรายใหญ่ ก็เลยพากันเดินสำรวจ จนไปพบว่าที่บริเวณด้านหลังของบริษัท ซึ่งติดกับอพาร์ตเมนต์แห่งหนึ่ง เป็นจุดอับ การป้องกันไม่ดีพอ จึงปีนรั้วเข้าไป ใช้ไขควงเลาะขอบกระจกใกล้ประตูจนแตก แล้วก็เปิดประตูเข้าไปเข้าไปในอาคาร ขึ้นไปบนชั้นสอง เจอตู้เซฟ ก็ใช้อุปกรณ์ที่นำไปด้วยงัดนำเอาทรัพย์สินภายในตู้ออกมาทั้งหมด ก่อนจะหลบหนีออกมา โดยใช้เวลาตั้งแต่เที่ยงคืนจนเกือบถึงตีสาม จนปลอดคนก็รีบหลบหนีออกมา ส่วนทรัพย์สินที่ได้ก็นำไปขายกับร้านทองที่เคยไปขายเป็นประจำ ซึ่งมีอยู่หลายๆ แห่งทั่วกรุงเทพฯ แต่ละครั้งก็จะขายครั้งละน้อยๆ เพราะกลัวจะผิดสังเกต เมื่อได้เงินมา ก็จะนำมาแบ่งกัน ออกท่องราตรี และเข้าบ่อนการพนัน จนกระทั่งมาถูกจับกุม หลังการสอบสวนจึงส่งตัวผู้ต้องหาให้พนักงานสอบสวน สน.ทุ่งมหาเมฆ ดำเนินคดีต่อ </p></body>
</news>
