<teiHeader>
<fileDesc>
<titleStmt>
  <title>ยิงเสี่ยเอเย่นต์เบียร์อ.หาดใหญ่ดับคารถ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091003/31048/%e0%b8%a2%e0%b8%b4%e0%b8%87%e0%b9%80%e0%b8%aa%e0%b8%b5%e0%b9%88%e0%b8%a2%e0%b9%80%e0%b8%ad%e0%b9%80%e0%b8%a2%e0%b9%88%e0%b8%99%e0%b8%95%e0%b9%8c%e0%b9%80%e0%b8%9a%e0%b8%b5%e0%b8%a2%e0%b8%a3%e0%b9%8c%e0%b8%ad.%e0%b8%ab%e0%b8%b2%e0%b8%94%e0%b9%83%e0%b8%ab%e0%b8%8d%e0%b9%88%e0%b8%94%e0%b8%b1%e0%b8%9a%e0%b8%84%e0%b8%b2%e0%b8%a3%e0%b8%96.html  </bibl>
</sourceDesc>
</fileDesc>
</teiHeader>
<news>
<headline>ยิงเสี่ยเอเย่นต์เบียร์อ.หาดใหญ่ดับคารถ</headline>
<lead>เสี่ยใหญ่เอเย่นต์จำหน่ายเบียร์สิงห์ อ.หาดใหญ่ จ.สงขลา ถูก 2คนร้ายขี่จยย.ประกบยิงเสียชีวิตคาเก๋งสปอร์ตหรู หน้าตลาดสดคลองเรียน คาดปมขัดแย้งส่วนตัว-ธุรกิจ-ชู้สาว</lead>
<neck></neck>
<body><p>(3ต.ค.) เวลา 08.20 น. <persName>ร.ต.อ.มนต์ชิต เพ็งแก้ว</persName> ร้อยเวรสอบสวน สภ.คอหงส์ อ.หาดใหญ่ รับแจ้งเหตุคนถูกยิงเสียชีวิตคารถสปอร์ต บนถนนกาญจนวณิชย์ บริเวณหน้าตลาดสดคลองเรียน ต.คอหงส์ จึงรายงานให้ผู้บังคับบัญชาทราบ จากนั้นนำกำลังตำรวจหลายสิบนายเข้าตรวจสอบที่เกิดเหตุพร้อมด้วยเจ้าหน้าที่กู้ภัยท่งเซียเซี่ยงตึ๊ง
 ในที่เกิดเหตุพบประชาชนจำนวนมากที่สัญจรไปมาผ่านละแวกดังกล่าวกำลังยืนมุงดูเหตุการณ์ที่เกิดขึ้น ทางเจ้าหน้าที่จึงขอความร่วมมือให้ทุกคนถอยห่างจากที่เกิดเหตุ พร้อมปิดเส้นทางจราจรบริเวณดังกล่าวชั่วคราว จากนั้นเข้าตรวจสอบ พบรถสปอร์ต 2 ประตู ยี่ห้อนิสสัน รุ่น 350Z สีแดง ทะเบียน กง 9 สงขลา กระจกด้านคนขับแตกละเอียด จอดเสียหลักชนท้ายกับรถยนต์เก๋ง ยี่ห้อโตโยต้า รุ่นอัลติส สีบรอนด์ทอง ทะเบียน กฉ 7079 สงขลา ของชาวบ้านที่จอดไว้ริมถนน
</p>
<p>ภายในรถสปอร์ตพบศพ<persName>นายอภินันท์ ศิริโชติ</persName> อายุ 52 ปี อยู่บ้านเลขที่ 11/6 ถ.กาญจนวณิชย์ ต.คอหงส์ อ.หาดใหญ่ จ.สงขลาเจ้าของบริษัท เมืองใต้พาณิชย์ ซึ่งเป็นตัวแทนจำหน่ายเบียร์สิงห์รายใหญ่ของ อ.หาดใหญ่ สภาพศพสวมเสื้อยืดโปโลสีขาว 75 ปีเบียร์สิงห์ นุ่งกาง เกงขาสั้นสีครีม นั่งเสียชีวิตที่เบาะนั่งคนขับ ถูกยิงด้วยอาวุธปืนชนิดลูกโม่ เบื้องต้นตำรวจคาดว่าน่าเป็นกระสุนปืนขนาด 357 ที่ใต้กกหูขวา 1 นัด และชายโครงอีก 3 นัด
</p>
<p> จากการสอบถามพนักงานซึ่งเป็นลูกน้องผู้ตาย ขณะเดินทางมาดูเหตุการณ์ที่เกิดขึ้น ทราบว่า ผู้ตายขับรถคันดังกล่าวจากบ้านพักเพื่อมาที่บริษัท ซึ่งตั้งอยู่ภายในซอยศิริโชติอุทิศ 1 ถ.กาญจนวณิชย์ ห่างที่เกิดเหตุประมาณ 1 กิโลเมตรเศษ แต่เมื่อมาถึงที่เกิดเหตุทราบว่า มีคนร้าย 2 คนขี่จักรยานยนต์ไม่ทราบยี่ห้อและเลขทะเบียนขี่ประกบใช้อาวุธปืนยิงใส่ 4 นัดจนเสียชีวิตดังกล่าว
 พนักงานรายเดิม ระบุด้วยว่า ในวันนี้ผู้ตายได้นัดตนและน้องที่บริษัทอีก 1 คน เตรียมตัวจะเดินทางไปวัดพะโค๊ะ ต.ชุมพล อ.สทิงพระ จ.สงขลา กัน เพื่อไปรับพระเหรียญ ด้านหน้าเป็นหลวงปู่ทวด ด้านหลังเป็นรูปสิงห์ ที่จัดสร้างไว้จำนวนหนึ่ง แต่มาถูกคนร้ายยิงเสียชีวิตเสียก่อน
</p>
<p>ส่วนสาเหตุไม่ทราบว่ามาจากเรื่องใด เพราะโดยปกติแล้วผู้ตายเป็นคนใจกว้าง เป็นกันเอง และดูแลพนักงานทุกคนอย่างดี ส่วนเรื่องการเมืองท้องถิ่น โดยเฉพาะเรื่องการเลือกตั้งนายก อบจ.สงขลา ที่จะมีขึ้นในวันที่ 11 ต.ค.52 นี้ ตัวผู้ตายก็ไม่เข้าไปยุ่งเกี่ยวในเรื่องนี้แต่อย่างใด และไม่น่าจะใช่สาเหตุของการถูกสังหารในครั้งนี้
 อย่างไรก็ตามเบื้องต้นทางเจ้าหน้าที่ตำรวจได้ตั้งประเด็นสังหารกว้างๆไว้ 3 ประเด็น คือ ขัดแย้งส่วนตัว ขัดแย้งทางธุรกิจ และชู้สาว ซึ่งจะเชิญตัวญาติๆและคนใกล้ชิดผู้ตายมาสอบสวนปากคำอย่างละเอียดอีกครั้งเพื่อสืบหาปมสังหารครั้งนี้ และจะติดตามตัวคนร้ายมาดำเนินคดีตามกฎหมายต่อไป 
</p></body>
</news>
