<teiHeader>
<fileDesc>
<titleStmt>
  <title>ฎีกายกฟ้อง บก.ผู้จัดการ หมิ่น “ยุกติ” ศาลชี้ติชมโดยสุจริต!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-14 12:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000121878  </bibl>
</sourceDesc>
</fileDesc>
</teiHeader>
<news>
<headline>ฎีกายกฟ้อง บก.ผู้จัดการ หมิ่น “<persName>ยุกติ</persName>” ศาลชี้ติชมโดยสุจริต!</headline>
<lead>ฎีกายกฟ้อง บรรณาธิการผู้พิมพ์ผู้โฆษณา นสพ.ผู้จัดการรายวัน หมิ่น “<persName>ยุกติ สาริกะภูติ</persName>” อดีตปลัดกระทรวงเกษตรฯ ใส่ความทำให้เสียงชื่อเสียง ชี้เป็นการแสดงความคิดเห็นโดยสุจริต และติชมด้วยความเป็นธรรม</lead>
<neck></neck>
<body><p>วันนี้ (14 ต.ค.) เมื่อเวลา 09.30 น.ที่ศาลอาญาฯ ถ.รัชดาภิเษก ห้องพิจารณาคดี 713 ศาลนัดอ่านคำพิพากษาศาลฎีกา ในคดีหมายเลขแดง ที่ 3613/2545 ที่<persName>นายยุกติ สาริกะภูติ</persName> อายุ 68 ปี ข้าราชการบำนาญ อดีตปลัดกระทรวงเกษตรและสหกรณ์ เป็นโจทก์ยื่นฟ้อง <persName>นายตุลย์ ศิริกุลพิพัฒน์</persName> บรรณาธิการผู้พิมพ์ผู้โฆษณา นสพ.ผู้จัดการรายวัน กับพวก รวม 2 คน เป็นจำเลย ฐานหมิ่นประมาทผู้อื่นโดยการโฆษณา จำเลยทั้งสองให้การปฏิเสธ</p>
<p> คำฟ้องโจทก์ระบุว่า ขณะเกิดเหตุโจทก์เป็นประธานที่ปรึกษาสหพันธ์องค์การการเกษตรแห่งประเทศไทย ส่วนจำเลยที่ 2 เป็นประธานสหพันธ์องค์การการเกษตรแห่งประเทศไทย (ชั่วคราว) และเมื่อวันที่ 2-3 เม.ย. 2543 <persName>นายอุทัย สอนหลักทรัพย์</persName> จำเลยที่ 2 ได้เป็นผู้ใช้จ้างวานให้จำเลยที่ 1 ซึ่งเป็นบรรณาธิการผู้พิมพ์ผู้โฆษณา หนังสือพิมพ์ผู้จัดการรายวัน ลงข้อความใน นสพ.ผู้จัดการรายวัน ฉบับปีที่ 10 ฉบับวันจันทร์ที่ 3 เม.ย.2543 ทำนองว่า ในการประชุมสามัญฯ ที่เกี่ยวกับการส่งออกพืชผลทางการเกษตร หรืองานวิชาการ นายยุกติ มักจะหาทางนำเสนอปัจจัยการผลิตและอุปกรณ์ทางการเกษตร เช่น ใยแก้วมุ้งที่ใช้ในการแปลงเกษตร และสินค้าอื่นๆ เข้าสู่วงสัมมนาเสมอ ซึ่งปัจจัยการผลิตเหล่านี้เป็นสินค้าของบริษัท ที่<persName>นายยุกติ</persName>เป็นที่ปรึกษาอยู่                การกระทำของจำเลยเป็นการเจตนาหมิ่นประมาท ใส่ความโจทก์ต่อบุคคลที่สาม ให้ได้รับความเสื่อมเสียชื่อเสียง ถูกดูหมิ่นเกลียดชัง ขอให้ลงโทษจำเลยทั้งสองตามประมวลกฎหมายอาญามาตรา 83, 84, 326 และ 328 ตามพระราชบัญญัติการพิมพ์ พ.ศ.2484 มาตรา 4, 48                คดีนี้ศาลชั้นต้นพิพากษาว่า จำเลยทั้งสองมีความผิดตามประมวลกฎหมายอาญา มาตรา 328 และ 83 ตามพระราชบัญญัติการพิมพ์ พ.ศ.2484 มาตรา 48 วรรคสอง จำคุกคนละ 6 เดือน ปรับคนละ 2 หมื่นบาท โทษจำคุกให้รอการลงโทษไว้มีกำหนด 2 ปี และให้จำเลยทั้งสองชำระค่าปรับทั้งหมดคำขออื่นให้ยก                ต่อมาจำเลยทั้งสองยื่นอุทธรณ์ ศาลอุทธรณ์พิพากษาแก้เป็นว่า จำเลยทั้งสองมีความผิดตามประมวลกฎหมายอาญา มาตรา 326 นอกจากที่แก้ไขให้เป็นไปตามคำพิพากษาศาลชั้นต้น ซึ่งจำเลยทั้งสองได้ยื่นฎีกา โดยผู้พิพากษาซึ่งพิจารณาและลงชื่อในคำพิพากษาศาลชั้นต้น อนุญาตให้ฎีกาในปัญหาข้อเท็จจริง และศาลฎีกาได้ตรวจสำนวนการประชุมปรึกษาแล้วเห็นว่าคดีนี้โจทก์ขอให้ลงโทษจำเลยที่1 ตามประมวลกฎหมายอาญามาตรา 326, 328 ตามพระราชบัญญัติการพิมพ์ พ.ศ.2484 มาตรา 4, 48 เมื่อปรากฏว่าในระหว่างการพิจารณาของศาลฎีกา ได้มีพระราชบัญญัติจดแจ้งการพิมพ์ พ.ศ.2550 ซึ่งมีผลบังคับใช้ตั้งแต่วันที่ 19 ธ.ค.2550 เป็นต้นไป บัญญัติไว้ในมาตรา 3 ให้ยกเลิกพระราชบัญญัติการพิมพ์ พ.ศ.2484 และที่แก้ไข แต่ความที่บัญญัติไว้ในพระราชบัญญัติจดแจ้งการพิมพ์ พ.ศ.2550 มิได้บัญญัติถึงลักษณะความผิดของผู้พิมพ์ผู้โฆษณา บรรณาธิการและเจ้าของหนังสือพิมพ์ ทำนองเดียวกับที่บัญญัติไว้ในพระราชบัญญัติการพิมพ์ พ.ศ.2484 มาตรา 4, 48 แต่ประการใด จึงเป็นกรณีที่กฎหมายบัญญัติในภายหลัง มิได้กำหนดให้การกระทำเช่นนั้นเป็นความผิดต่อไป แม้จำเลยที่ 1 จะมิได้ฎีกาในปัญหาข้อกฎหมายขึ้นมา แต่ศาลฎีกามีอำนาจยกฟ้องได้ ตามประมวลกฎหมายวิธีพิจารณาความอาญา มาตรา 185 มาตรา 215 และ 225                ส่วนจำเลยที่ 2 ที่ว่าข้อความที่จำเลยที่ 2 กล่าวและจำเลยที่ 1 นำไปตีพิมพ์นั้นไม่เป็นการหมิ่นประมาทหรือทำให้โจทก์เสียหายหรือถูกดูหมิ่นนั้น เห็นว่าฎีกาจำเลยที่ 2 ที่ฎีกาในปัญหาข้อเท็จจริงซึ่งศาลอุทธรณ์ได้วินิจฉัยไว้ถูกต้องแล้ว จึงไม่เป็นสาระที่ศาลฎีกาจะรับไว้พิจารณา                จึงพิพากษาแก้ให้ยกฟ้องความผิดสำหรับจำเลยที่ 1 นอกจากนั้นให้เป็นไปตามคำพิพากษาศาลอุทธรณ์ และให้จำหน่ายคดีออกจากสารบบความของศาลฎีกา</p></body>
</news>
