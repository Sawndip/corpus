<teiHeader>
<fileDesc>
<titleStmt>
  <title>ป.จับคดีค้างเก่ารวบ 2 ผู้ต้องหาพยามยามฆ่า-ลักทรัพย์  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-06 23:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000118216  </bibl>
</sourceDesc>
</fileDesc>
</teiHeader>
<news>
<headline>ป.จับคดีค้างเก่ารวบ 2 ผู้ต้องหาพยามยามฆ่า-ลักทรัพย์</headline>
<lead>กองปราบฯ ตามจับหนุ่มเมืองน้ำดำหนีคดีจ้วงแทงอริสาหัส ขณะทำงานในเมืองปทุม เจ้าตัวปฏิเสธตามฟอร์ม อีกรายตามรวบโจ๋คา รพ.สุโขทัย หลังก่อเหตุลักทรัพย์ร้านเครื่องใช้ไฟฟ้าได้เงินสดไป 1 แสนบาท</lead>
<neck></neck>
<body><p>วันนี้ (6 ต.ค.) ที่ กองปราบปราม <persName>พ.ต.อ.อัคราเดช พิมลศรี</persName> ผกก.2 บก.ป.พร้อมด้วย <persName>พ.ต.ท.สุรพงศ์ ธรรมพิทักษ์</persName> สว.กก.2 บก.ป.นำกำลังจับกุม <persName>นายเทพมนตรี ศิริบุรี</persName> อายุ 32 ปี อยู่บ้านเลขที่ 147 หมู่ 9 ต.นาจารย์ อ.เมือง จ.กาฬสินธุ์ ตามหมายจับศาลจังหวัดสมุทรปราการ ที่ 38/2548 ลงวันที่ 13 มกราคม 2548 ข้อหาพยายามฆ่าผู้อื่น พกพาอาวุธมีดไปในทางสาธารณะโดยไม่มีเหตุอันควร จับกุมได้ที่หน้าบริษัท อีพีอี แพคเกจจิ้ง (ประเทศไทย) จำกัด เลขที่ 101/101-102 หมู่ 20 ซอยนิคมอุตสาหกรรมนวนคร ต.คลองหนึ่ง อ.คลองหลวง จ.ปทุมธานี                ทั้งนี้ เมื่อวันที่ 8 มกราคม 2548 ผู้ต้องหาได้ก่อเหตุทะเลาะวิวาทกับ<persName>นายอุทิศ แก้วเวียงกัน</persName> ก่อนใช้มีดแทงจนได้รับบาดเจ็บสาหัส เหตุเกิดในพื้นที่ ต.บางโฉลง อ.บางพลี จ.สมุทรปราการ จากนั้นหลบหนีมาทำงานที่บริษัท อีพีอีฯ ชุดสืบสวน กก.2 บก.ป.จึงวางแผนเข้าจับกุมตัวไว้ได้ สอบสวนผู้ต้องหาให้การปฏิเสธ ควบคุมตัวส่ง สภ.บางพลี จ.สมุทรปราการ ดำเนินคดีต่อไป</p>
<p>  วันเดียวกัน <persName>พ.ต.ท.ต่อศักดิ์ ปานกลิ่นพุฒ</persName> สว.กก.2 บก.ป. <persName>พ.ต.ท.ขวัญพิชัย มะโนเจริญทรัพย์</persName> พงส.(สบ 3) กก.2 บก.ป.นำกำลังจับกุม<persName>นายครรชิต เทินสะเกษ</persName> อายุ 21 ปี ตามหมายจับศาลจังหวัดตลิ่งชัน ที่ 177/2552 ลงวันที่ 7 กุมภาพันธ์ 2552 ข้อหาลักทรัพย์ ได้ที่หน้าห้องพักรวมชั้น 4 ตึกแม่และเด็ก รพ.สุโขทัย ต.บ้านกล้วย อ.เมือง จ.สุโขทัย หลังจาก<persName>นายครรชิต</persName> ก่อเหตุลักทรัพย์เป็นเงินสด 100,000 บาท และโทรศัพท์มือถือจากร้านเครื่องใช้ไฟฟ้าพัฒนกิจ ย่านบางแค แขวงหนองค้างพลู เขตหนองแขม กทม. สอบสวนผู้ต้องหาให้การปฏิเสธ จึงควบคุมตัวส่งพนักงานสอบสวนท้องที่เกิดเหตุดำเนินคดีต่อไป</p></body>
</news>
