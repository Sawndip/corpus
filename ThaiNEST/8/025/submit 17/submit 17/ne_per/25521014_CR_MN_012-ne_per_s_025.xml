<teiHeader>
<fileDesc>
<titleStmt>
  <title>“จอห์น นูโว” ขึ้นศาลไกล่เกลี่ยชดเชยลูกจ้าง “ทรัยคาสท์” หนีนักข่าวอุตลุด!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-14 13:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000121921  </bibl>
</sourceDesc>
</fileDesc>
</teiHeader>
<news>
<headline>“<persName>จอห์น นูโว</persName>” ขึ้นศาลไกล่เกลี่ยชดเชยลูกจ้าง “ทรัยคาสท์” หนีนักข่าวอุตลุด!</headline>
<lead>“<persName>จอห์น นูโว</persName>” ขึ้นศาลวิ่งหนีนักข่าวอุตลุด ในการไกล่เกลี่ยคดีอดีตพนักงาน “ทรัยคาสท์ เอ็นเตอร์เทนเม้นท์” บริษัทผลิตรายการโทรทัศน์ด้านไอที ยื่นฟ้องเรียกร้องค่าชดเชย 9 แสน หลังบริษัทปิดกิจการไปแล้วเบี้ยวจ่ายพนักงานบางส่วน</lead>
<neck></neck>
<body><p> วันนี้ (14 ต.ค.) เมื่อเวลา 10.00 น. <persName>นายนรศักดิ์ รัตนเวโรจน์</persName> อายุ 42 ปี หรือ “<persName>จอห์น นูโว</persName>” นักร้องและพิธีกรรายการไอทีชื่อดังทางช่อง 5 ได้เดินทางไปที่ห้องพิจารณาคดีที่ 23 สำนักประนอมข้อพิพาทแรงงาน ศาลแรงงานกลาง ถนนพระราม 4 แขวงมหาพฤฒาราม เขตบางรัก กทม. หลังศาลนัดให้มาไกล่เกลี่ยกับคู่กรณี ที่เป็นอดีตพนักงานของ บริษัท ทรัยคาสท์ เอ็นเตอร์เทนเม้นท์ จำกัด ผู้ผลิตรายการโทรทัศน์ด้านไอที ออกอากาศทางช่อง 5 ซึ่งมี<persName>นายนรศักดิ์</persName> เป็นทั้งพิธีกรและเป็นกรรมการของบริษัท แต่หลังจากที่บริษัทดังกล่าวปิดกิจการไป ก็ไม่ยอมจ่ายค่าชดเชยให้กับพนักงานบางส่วน ซึ่งเมื่อ<persName>นายนรศักดิ์</persName>เดินทางมาถึงที่ศาลก็รีบลงจากรถและวิ่งหนีกลุ่มนักข่าวเข้าไปในห้องพิจารณาคดีอย่างรวดเร็ว</p>
<p> สำหรับการที่ศาลนัด<persName>นายนรศักดิ์</persName>มาไกล่เกลี่ยกับคู่กรณีในครั้งนี้ เนื่องจากมีอดีตพนักงานของ บริษัท ทรัยคาสท์ เอ็นเตอร์เทนเม้นท์ จำกัด จำนวน 19 คน รวมตัวกันฟ้องร้องเรียกค่าชดเชยจากความเสียหายที่บริษัทฯ เลิกจ้างงานโดยมียอดเงินรวมกว่า 900,000 บาท ส่วน<persName>นายนรศักดิ์</persName>นั้น ถือว่าเป็นกรรมการผู้ถือหุ้นคนหนึ่ง จึงต้องรับผิดชอบและทำหน้าที่ในการไกล่เกลี่ยกับคู่กรณี โดยเดินทางมาไกล่เกลี่ยครั้งนี้เป็นรอบที่ 3 แล้ว                อย่างไรก็ตาม หลังจากที่บริษัทดังกล่าวปิดกิจการไปแล้ว <persName>นายนรศักดิ์</persName>ได้ไปเปิดบริษัทใหม่ ภายใต้ชื่อ เสปซ อินเตอร์แอคทีฟ จำกัด แต่ยังดำเนินกิจการเดิมคือทำรายการโทรทัศน์ป้อนให้กับทางช่อง 5 และยังดึงตัวพนักงานของบริษัทฯ เก่าบางส่วนไปร่วมงานด้วย ทั้งที่ก่อนหน้านี้<persName>นายนรศักดิ์</persName>เคยถูกพนักงานอัยการสำนักงานอัยการพิเศษฝ่ายคดีศาลแขวง 2 (แขวงพระนครเหนือ) ยื่นฟ้องต่อศาลแขวงพระนครเหนือ ในข้อหายักยอกเงินจำนวน 3,500,000 บาท จากบริษัท ทรัยคาสท์ เอ็นเตอร์เทนเม้นท์ จำกัด มาแล้ว โดยผู้เสียหายมีหลักฐานว่า<persName>นายนรศักดิ์</persName>โอนเงินจำนวนดังกล่าวเข้าในบัญชีของตัวเอง ซึ่งคดีนี้ยังอยู่ระหว่างรอคำสั่งอนุมัติฟ้องจากอัยการสูงสุด</p></body>
</news>
