<teiHeader>
<fileDesc>
<titleStmt>
  <title>บั้งไฟออกพรรษาระเบิดใส่คนดูตายคาที่1ศพ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-05 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091005/31364/%e0%b8%9a%e0%b8%b1%e0%b9%89%e0%b8%87%e0%b9%84%e0%b8%9f%e0%b8%ad%e0%b8%ad%e0%b8%81%e0%b8%9e%e0%b8%a3%e0%b8%a3%e0%b8%a9%e0%b8%b2%e0%b8%a3%e0%b8%b0%e0%b9%80%e0%b8%9a%e0%b8%b4%e0%b8%94%e0%b9%83%e0%b8%aa%e0%b9%88%e0%b8%84%e0%b8%99%e0%b8%94%e0%b8%b9%e0%b8%95%e0%b8%b2%e0%b8%a2%e0%b8%84%e0%b8%b2%e0%b8%97%e0%b8%b5%e0%b9%881%e0%b8%a8%e0%b8%9e.html  </bibl>
</sourceDesc>
</fileDesc>
</teiHeader>
<news>
<headline>บั้งไฟออกพรรษาระเบิดใส่คนดูตายคาที่1ศพ</headline>
<lead>บั้งไฟออกพรรษาเมืองสองแควระเบิด ชาวบ้านเคราะห์ร้ายถูกพุ่งใส่หัวเละ จนจำหน้าไม่ได้ ส่วนคนจุดเผ่นหนี</lead>
<neck></neck>
<body><p>อุบัติเหตุบั้งไฟระเบิดมีผู้เสียชีวิตครั้งนี้เปิดเผยเมื่อเวลา 15.00 น. วันที่ 5 ตุลาคม <persName>ร.ต.อ.รัฐวรรษ พรมปลูก</persName> ร้อยเวร สภ.ชาติตระการ อ.ชาติตระการ จ.พิษณุโลก ได้รับแจ้งเหตุบั้งไฟระเบิด มีผู้เสียชีวิตและบาดเจ็บจำนวนหนึ่ง เหตุเกิดภายในวัดห้วยช้างแทง ต.สวนเมี่ยง อ.ชาติตระการ จึงรายงานให้ผู้บังคับบัญชาทราบ แล้วรุดไปตรวจสอบพร้อมด้วย <persName>พ.ต.ท.ชูศักดิ์ วัฒนโยธิน</persName> รอง ผกก.(ปป.) <persName>พ.ต.ต.ปรีชา รัตนวดี</persName> สว.สส. และเจ้าหน้าที่ทั้งในและนอกเครื่องแบบ
 หลังจากเจ้าหน้าที่เดินทางมาถึงวัด มีชาวบ้านหลายร้อยคนต่างแตกตื่น และมุงดูผู้เสียชีวิต ทราบชื่อคือ <persName>นายอำพล ทุอุดม</persName> อายุ 32 ปี ชาวบ้านหมู่ 19 ต.บ้านกลาง อ.วังทอง จ.พิษณุโลก สภาพศพสวมเสื้อยืดสีเหลือง นุ่งกางเกงยีนขายาว ศีรษะถูกแรงอัดของบั้งไฟจนเละ จำเค้าหน้าเดิมไม่ได้ นอกจากนั้นยังมีผู้บาดเจ็บจำนวนหนึ่ง ชาวบ้านได้นำส่งโรงพยาบาลชาติตระการก่อนหน้านี้
</p>
<p> สอบสวนเบื้องต้นทราบว่า วัดได้จัดงานบั้งไฟในเทศกาลออกพรรษา โดยมีชาวบ้านจำนวนมากต่างนำบั้งไฟของตนเองเข้าร่วมแข่งขันภายในงานครั้งนี้ หลังจากมีการจุดบั้งไฟพุ่งขึ้นฟ้า 1 ลูก จากนั้นมีการนำบั้งไฟลูกที่ 2 ขึ้นไปจุด ระหว่างนั้นเกิดปัญหาบั้งไฟไม่พุ่ง แต่ปรากฏว่าบั้งไฟหลุดจากแท่นจุดพุ่งลงด้านล่าง โดยไม่มีใครคาดคิดว่าบั้งไฟลูกดังกล่าวกลับพุ่งเข้าใส่กลุ่มชาวบ้านที่นั่งดูอยู่อย่างไม่ทันระวังตัว เป็นเหตุให้บั้งไฟพุ่งชนศีรษะ<persName>นายอำพล</persName>เสียชีวิต
 ในที่เกิดเหตุ พบหางบั้งไฟตกอยู่ไม่ไกลจากศพ ส่วนหัวบั้งไฟพุ่งออกไปไกลจากศพประมาณ 15 เมตร นอกจากนั้นชาวบ้านที่นั่งอยู่ใกล้กันยังได้รับบาดเจ็บ 2 คน ทราบชื่อต่อมาคือ <persName>นายทาย ธรรมกุ</persName> อายุ 52 ปี อยู่บ้านเลขที่ 20 หมู่ 4 ต.สวนเมี่ยง อ.ชาติตระการ จ.พิษณุโลก ได้รับบาดเจ็บกระดูกนิ้วมือขวาหักทั้ง 5 นิ้ว ส่วนอีกคนเป็นชายไม่ทราบชื่อถูกนำส่งสถานีอนามัย เนื่องได้รับบาดเจ็บไม่มาก หลังเกิดเหตุเจ้าหน้าที่ทราบว่าผู้ที่จุดบั้งไฟมรณะครั้งนี้มี 2 คน โดยมีหน้าที่นำบั้งไฟขึ้นไปตั้งบนแท่น และลงมือจุด ซึ่งขณะเกิดเหตุหลบหนีออกจากงานไปก่อนแล้ว
</p>
<p>ส่วนผู้เสียชีวิต เจ้าหน้าที่ได้ติดต่อญาติมารับศพที่โรงพยาบาล ทราบว่าก่อนเกิดเหตุ ผู้ตายพร้อมกับเพื่อนขี่รถจักรยานยนต์มาจาก ต.บ้านกลาง อ.วังทอง จ.พิษณุโลก เพื่อมาติดต่อหาซื้อบั้งไฟไปจุดที่บ้านของตนเอง หลังจากเดินทางมาถึง อ.ชาติตระการ ทราบว่าที่วัดห้วยช้างแทง มีการจุดบั้งไฟแข่งขันกัน จึงพากันไปดู ขณะเกิดเหตุผู้ตายนั่งอยู่ห่างจากแท่นจุดบั้งไฟประมาณ 20-30 เมตร โดยมีชาวบ้านร่วม 300 คน นั่งดูบั้งไฟกันอย่างสนุกสนาน
 หลังเกิดเหตุชาวบ้านพากันวิ่งหนีแตกกระเจิง อย่างไรก็ตามเจ้าหน้าที่จะติดตามผู้ที่จุดบั้งไฟทั้งสองคนมาดำเนินคดีในข้อหาประมาทเป็นเหตุให้ผู้อื่นเสียชีวิตต่อไป
</p></body>
</news>
