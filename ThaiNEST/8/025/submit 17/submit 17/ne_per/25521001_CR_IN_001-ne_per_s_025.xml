<teiHeader>
<fileDesc>
<titleStmt>
  <title>รมช.พณ.ตรวจรง.ปั๊มCDนนท์พบเพียบเถื่อน  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2552-10-01 21:23:47  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=192276  </bibl>
</sourceDesc>
</fileDesc>
</teiHeader>
<news>
<headline>รมช.พณ.ตรวจรง.ปั๊มCDนนท์พบเพียบเถื่อน</headline>
<lead>รมช.พาณิชย์ ตรวจโรงงานปั๊ม CD เถื่อน ย่าน จ.นนทบุรี พบซีดีละเมิดลิขสิทธิ์ และซีดีลามกอนาจารจำนวนมาก ชี้ เป็นกลุ่มขบวนการรายใหญ่ของประเทศ</lead>
<neck></neck>
<body><p>สืบเนื่องจากเมื่อวันที่ 24 กันยายน 2552 เจ้าหน้าที่ตำรวจภายใต้การอำนวยการ <persName>พล.ต.ต.โกวิท วงศ์รุ่งโรจน์</persName> ผบก.ปอศ. , <persName>พ.ต.อ.กิตติ สะเภาทอง</persName> รองผบก.ปอศ. พร้อมด้วยเจ้าหน้าที่ตำรวจกองปราบปราม นำหมายศาลแขวงนนทบุรี เลขที่ 103/2552 เข้าตรวจค้นโรงงานผลิตซีดี เลขที่ 6/2 หมู่ 9 ต.คลองข่อย อ.ปากเกร็ด จ.นนทบุรี หลังสืบทราบว่าเป็นโรงงานที่ลักลอบผลิตซีดีละเมิดลิขสิทธิ์และซีดีลามกอนาจารซึ่งเป็นกลุ่มขบวนการผลิต/จำหน่ายรายใหญ่อันดับ 1 ของประเทศ วันนี้ (1 ตุลาคม 2552) เวลา 09.00 น. <persName>นายอลงกรณ์ พลบุตร</persName> รมช.พาณิชย์ พร้อมด้วยเจ้าหน้าที่กรมทรัพย์สินทางปัญญา กระทรวงพาณิชย์ และเจ้าหน้าตำรวจจาก สำนักงานตำรวจแห่งชาติ เดินทางเข้าตรวจโรงงานเพื่อตรวจสถานที่เกิดเหตุ และมอบหมายให้ สำนักงานตำรวจแห่งชาติ ดำเนินการสืบสวนขยายผลให้ถึงตัวผู้บงการและกลุ่มขบวนการ เพราะการจับกุมครั้งนี้ เป็นการจับกุมโรงงานปั๊มซีดีเถื่อนรายใหญ่อันดับ 1 ของประเทศ พร้อมกับให้มีการดำเนินการขนย้ายเครื่องจักรของกลางในคดีดังกล่าวไปไว้ในสถานที่เก็บของกลางในส่วนราชการ เพื่อป้องกันไม่ให้มีการลักลอบผลิตซีดีเถื่อนซ้ำอีก</p>
<p>ส่วนในเรื่องการดำเนินคดีทางเจ้าหน้าที่ตำรวจได้แบ่งคดีออกเป็น 3 คดีดังนี้</p>
<p>1.<persName>นายธงชัย เทียนมั่น</persName> พร้อมรถยนต์กระบะ ยี่ห้อ เชฟโลเรต รุ่นโคโลราโด้ หมายเลขทะเบียน ณน 8535 กทม. ผู้ต้องหาได้ถูกเจ้าหน้าที่ตำรวจได้จับกุม ขณะกำลังขับรถขนแผ่นซีดีละเมิดลิขสิทธิ์ออกจากที่โรงงานดังกล่าว เมื่อเวลาประมาณ 04.30 น. ในข้อหา "ละเมิดลิขสิทธิ์ของผู้อื่นเพื่อการค้า โดยการมีไว้เพื่อขาย ซึ่งงานภาพยนตร์ อันตนรู้หรือมีเหตุอันควรรู้ว่าเป็นงานที่ทำขึ้นโดยการละเมิดลิขสิทธิ์" 2.<persName>นายอาทิตย์ จ้อยเล็ก</persName> พร้อมรถยนต์กระบะ ยี่ห้อ โตโยต้า รุ่นวีโก้ หมายเลขทะเบียน ณล 1909 กทม. ผู้ต้องหาได้ถูกเจ้าหน้าที่ตำรวจได้จับกุม ขณะกำลังขับรถขนแผ่นซีดีละเมิดลิขสิทธิ์ออกจากที่โรงงานดังกล่าว เมื่อเวลาประมาณ 05.30 น. ในข้อหา "ละเมิดลิขสิทธิ์ของผู้อื่นเพื่อการค้า โดยการมีไว้เพื่อขาย ซึ่งงานภาพยนตร์ อันตนรู้หรือมีเหตุอันควรรู้ว่าเป็นงานที่ทำขึ้นโดยการละเมิดลิขสิทธิ์"</p>
<p>3.เจ้าของโรงงาน ซึ่งมีเครื่องจักรที่ใช้ผลิตแผ่นซีดี วีซีดี และดีวีดี จำนวน 6 เครื่อง เครื่องสกรีนสี เครื่องเคลือบแผ่น เครื่องฉีดแผ่น พร้อมด้วยเครื่องจักรที่ใช้ผลิตปก ซีดี วีซีดี และดีวีดี อีกหลายรายการ ในข้อหา "ร่วมกันละเมิดลิขสิทธิ์ของผู้อื่นเพื่อการค้า ด้วยด้วยการทำซ้ำ ดัดแปลง ซึ่งงานภาพยนตร์ โสตทัศนวัสดุ และร่วมกันละเมิดลิขสิทธิ์ของผู้อื่นเพื่อการค้า ด้วยการทำซ้ำ ดัดแปลง งานศิลปกรรม งานภาพพิมพ์"</p>
<p>ทั้งนี้ รัฐบาลเล็งเห็นถึงความสำคัญของทรัพย์สินทางปัญญา และได้ประกาศการ " ปกป้องทรัพย์สินทางปัญญาเป็นวาระแห่งชาติ " ตนในฐานะที่มีหน้าที่โดยตรงในการปกป้องสิทธิ จะเพิ่มความเข้มข้นในการปราบปราม รวมถึงการติดตามจับกุมนายทุนใหญ่ที่อยู่เบื้องหลังการผลิตสินค้าละเมิดลิขสิทธิ์ เพื่อสอดรับกับนโยบายของรัฐ</p></body>
</news>
