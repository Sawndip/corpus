<teiHeader>
<fileDesc>
<titleStmt>
  <title>บช.น.สรุปยอดลูกหนี้-เจ้าหนี้ทั่วกรุง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-25 08:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=44708  </bibl>
</sourceDesc>
</fileDesc>
</teiHeader>
<news>
<headline>บช.น.สรุปยอดลูกหนี้-เจ้าหนี้ทั่วกรุง</headline>
<lead></lead>
<neck></neck>
<body><p>ที่กองบัญชาการตำรวจนครบาล วันที่ 24 ม.ค. <persName>พล.ต.ต.สุเมธ เรืองสวัสดิ์</persName> รอง ผบช.น. ในฐานะหัวหน้าศูนย์ปฏิบัติการปราบปรามการปล่อยเงินกู้นอกและการทวงหนี้นอกระบบของกองบัญชาการตำรวจนครบาล เปิดเผยว่า หลัง <persName>พล.ต.อ.ปทีป ตันประเสริฐ</persName> รักษาการ ผบ.ตร. มีคำสั่ง ที่ 560/2552 เมื่อวันที่ 17 ธ.ค. ที่ผ่านมา ให้ บช.น. จัดตั้งศูนย์ปฏิบัติการปราบปรามฯ ก็มีการดำเนินการตามแผนปฏิบัติอย่างเคร่งครัดโดยตลอด เพื่อให้การปราบปรามการปล่อยเงินกู้ และทวงหนี้นอกระบบ เป็นไปด้วยความเรียบร้อย และบรรลุวัตถุประสงค์ตามนโยบายของรัฐบาล    </p>
<p>รอง ผบช.น. กล่าวต่อว่า บช.น.ได้สรุปผลการปฏิบัติและจัดทำบัญชีเจ้าหนี้และลูกหนี้นอกระบบส่งมอบให้ <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา (สบ 10) ประธานคณะทำงานฝ่ายตำรวจเรียบร้อยแล้วเมื่อสัปดาห์ที่ผ่านมา หลังจากมอบหมาย รอง ผบก.ทุกกองบังคับการ สั่งการให้สารวัตรสืบสวน 88 สน. ตรวจสอบรวบรวมข้อมูลลูกหนี้และเจ้าหนี้ที่มาขึ้นทะเบียนกับธนาคารออมสิน และ ธ.ก.ส. มียอดสรุป วันที่ 20 ม.ค. พบลูกหนี้มาขึ้นทะเบียน 6,983 ราย แบ่งเป็นส่วนของธนาคารออมสิน 73 สาขาใน กท. 5,800 ราย และ ธ.ก.ส. 10 สาขาจำนวน 1,100 ราย ซึ่งมีหลากหลายอาชีพ ทั้งพ่อค้า แม่ค้า แม่บ้าน และ ข้าราชการ โดยเจ้าหน้าที่ของรัฐมียอดวงเงิน กู้มากสุด ตำรวจได้รับความร่วมมือในการให้ข้อมูลจากเจ้าหน้าที่ธนาคารเป็นอย่างดี ส่วนวงเงินที่ติดหนี้นั้นธนาคารไม่ขอเปิดเผยอยู่ระหว่างการประมวลผล    </p>
<p>หัวหน้าศูนย์ปราบปรามเงินกู้นอกระบบฯ กล่าวต่อว่า ในส่วนของการตรวจสอบติดตามข้อมูลฝ่ายเจ้าหนี้ นายทุน ผู้ทวงหนี้ และผู้มีส่วนเกี่ยวข้องใน 3 ประเภท คือ 1.พวกที่ไม่มีการข่มขู่ทำร้าย 2.พวกที่ข่มขู่ทำร้าย หากพบความผิดให้ดำเนินคดีอย่างเฉียบขาด และ 3.พวกผ่อนสินค้า Non Bank ที่มีการติดป้ายโฆษณาตามเสาไฟฟ้าตู้โทรศัพท์นั้น สรุปยอด ณ วันที่ 20 ม.ค. มีเจ้าหนี้และนายทุนไปขึ้นทะเบียนทั้ง 2 ธนาคาร จำนวน 570 ราย มากที่สุดในพื้นที่ บก.น.9 จำนวน 103 ราย รองลงมาพื้นที่ บก.น.4 จำนวน 61 ราย และอันดับ 3 บก.น. 1 จำนวน 51 ราย ส่วนใหญ่ไม่ระบุอาชีพชัดเจน แต่มีการทำธุรกิจปล่อยเงินกู้โดยตรง ส่วนการร้องเรียนเจ้าหน้าที่ของรัฐและตำรวจเข้าไปเกี่ยวข้องนั้นตรวจสอบพบเพียงรายเดียวคือ กรณีของ <persName>ด.ต.นพดล</persName> ผบ.หมู่งานจราจร สน.บางโพง พาง ซึ่งผู้บังคับบัญชามีคำสั่งลงโทษให้ไปช่วยราชการต้นสังกัดแล้ว    </p>
<p>“สำหรับตำรวจที่เคยมีพฤติการณ์ ข่มขู่ลูกหนี้ หรือเข้าไปพัวพันกับการปล่อยเงินกู้นอกระบบโดยให้ภรรยาหรือคนในครอบครัวดำเนินการนั้น ผบช.น. มีคำสั่งชัดเจนคาดโทษเฉียบขาด อีกทั้งยังฝากเตือน ตำรวจทุกนายลดละเลิกยุ่งเกี่ยวอย่างเด็ดขาด หากใครดื้อรั้นไม่เกรงกลัวความผิดก็ต้องถูกดำเนินคดีทั้งทางอาญาและวินัยอย่างร้ายแรงถึงขั้นปลดออก หรือไล่ออกจากราชการทันที อยากให้ทุกคนยึดถือคติในการดำเนินชีวิตตามหลักของผมคือ อยู่อย่างพอเพียง เลี่ยงกู้นอกระบบ สงบสุขทุกครัวเรือน”    </p>
<p><persName>พล.ต.ต.สุเมธ</persName> กล่าวต่อว่า อยากฝากเตือนไปยังเจ้าหนี้ที่ยังไม่ยอมไปขึ้นทะเบียนตามเงื่อนไขระยะเวลาที่รัฐบาลกำหนด หากเกินเลยจากช่วงที่มีการผ่อนผันแล้ว ตำรวจจะสืบสวนติดตามจับกุมดำเนินคดีอย่างเฉียบขาดข้อหาหนัก และที่ต้องโดนแน่ ๆ คือ ความผิดข้อหาปล่อยเงินกู้นอกระบบเกินกว่าอัตราที่กฎหมายกำหนด และข้อหาความผิดคดีอาญาร้ายแรงหากมีการข่มขู่ ทำร้ายร่างกายหรือความผิดอื่น ๆ โดยในชั้นสอบสวนจะไม่อนุญาตให้ประกันตัว พร้อมฝากประชาสัมพันธ์ไปยังพี่น้องประชาชนและลูกหนี้ที่มีเบาะแสข้อมูลนายทุนหรือแหล่งปล่อยเงินกู้นอกระบบ เจ้าหนี้ทวงหนี้โหดให้แจ้งที่หมายเลข 191 หรือเจ้าหน้าที่ฝ่ายสืบสวนทุก สน.ตลอดเวลา ไม่ต้องกลัวว่าจะเกิดอันตรายหากผู้แจ้งไม่ต้องการเปิดเผยตัวเจ้าหน้าที่จะปกปิดไว้เป็นความลับและรับรองความปลอดภัยให้ด้วย.</p></body>
</news>
