<teiHeader>
<fileDesc>
<titleStmt>
  <title>ปปส.ขยายผลจับยาบ้าที่บางพลีได้กว่า1ล้านเม็ด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100129/46543/%e0%b8%9b%e0%b8%9b%e0%b8%aa.%e0%b8%82%e0%b8%a2%e0%b8%b2%e0%b8%a2%e0%b8%9c%e0%b8%a5%e0%b8%88%e0%b8%b1%e0%b8%9a%e0%b8%a2%e0%b8%b2%e0%b8%9a%e0%b9%89%e0%b8%b2%e0%b8%97%e0%b8%b5%e0%b9%88%e0%b8%9a%e0%b8%b2%e0%b8%87%e0%b8%9e%e0%b8%a5%e0%b8%b5%e0%b9%84%e0%b8%94%e0%b9%89%e0%b8%81%e0%b8%a7%e0%b9%88%e0%b8%b21%e0%b8%a5%e0%b9%89%e0%b8%b2%e0%b8%99%e0%b9%80%e0%b8%a1%e0%b9%87%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>ปปส.ขยายผลจับยาบ้าที่บางพลีได้กว่า1ล้านเม็ด</headline>
<lead>ปส.วิสามัญฯ พ่อค้ายาบ้าดับคาปิกอัพบนด่วนพระราม 2 เผยนาทีระทึกตำรวจขับปาดหน้า ทำทียกมือไหว้ยอมให้จับ พอเผลอฮึดสู้ถูกยิงสวนดับ ค้นรถเจอยาบ้า 5 หมื่นเม็ด "<persName>อดิเทพ</persName>"แฉแก๊งเดียวกับที่ถูกจับ 2 แสนเม็ดที่คลองเตย ยกกำลังบุกทลายแหล่งพักยาย่านบางพลีได้กล่าว 1 ล้านเม็ด</lead>
<neck></neck>
<body><p> จากกรณีเจ้าหน้าที่ตำรวจปราบปรามยาเสพติด (บช.ปส.) บุกจับกุม <persName>นายภูมินทร์ คล้ายแก้ว</persName> อายุ 44 ปี ชาวปทุมธานี และ<persName>นายยงยุทธ์ วีระพันธ์</persName> อายุ 45 ปี สองผู้ต้องหาพร้อมของกลางยาบ้ากว่า 2 แสนเม็ด และสารตั้งต้นผลิตยาบ้า จากนั้นได้เข้าตรวจค้นบ้านพักของผู้ต้องหาย่านคลองเตย พบเครื่องปั๊มยาบ้าอีก 2 เครื่อง ซึ่งเป็นการจับกุมผู้ต้องหาเครือข่ายค้ายาบ้ารายใหญ่ ล่าสุดเจ้าหน้าที่ได้ขยายผลติดตามจับกุมเครือข่ายเดียวกันแต่คนร้ายรายนี้กลับขัดขืนจึงถูกวิสามัญฆาตกรรม</p>
<p> ทั้งนี้ เมื่อเวลา 14.20 น. วันที่ 29 มกราคม <persName>พ.ต.ท.ธัชพงษ์ ปิ่นรอด</persName> พนักงานสอบสวน (สบ 3) สน.บางมด รับแจ้งเหตุเจ้าหน้าที่ตำรวจ บช.ปส.วิสามัญฯ เอเย่นต์ค้ายาบ้าที่บริเวณทางลงด่วนเฉลิมมหานคร (ด่วนพระราม 2) ใกล้ปากซอยพระราม 2/23 ตรงข้ามโรงพยาบาลบางปะกอก 9 อินเตอร์เนชั่นแนล แขวงและเขตจอมทอง กทม. หลังรับแจ้งจึงรายงานผู้บังคับบัญชาก่อนเดินทางไปตรวจสอบที่เกิดเหตุพร้อม <persName>พล.ต.ท.อดิเทพ ปัญจมานนท์</persName> ผู้บัญชากาารตำรวจปราบปรามยาเสพติด (ผบช.ปส.) <persName>พล.ต.ต.หาญพล นิตย์วิบูลย์</persName> รอง ผบช.ปส. <persName>พ.ต.อ.จีรศักดิ์ ขำคง</persName> รองผู้บังคับการตำรวจนครบาล 8 (รองผบก.น.8) <persName>พ.ต.อ.เศรษฐศักดิ์ ยิ้มเจริญ</persName> ผกก.สน.บางมด เจ้าหน้าที่กองพิสูจน์หลักฐาน แพทย์นิติเวชโรงพยาบาลศิริราช และมูลนิธิร่วมกตัญญู</p>
<p> เมื่อไปถึงที่เกิดเหตุพบรถกระบะยี่ห้ออีซูซุ ดีแม็กซ์ ไฮแลนเดอร์ แบบ 4 ประตู สีบรอนซ์เงิน ทะบียน กง 1186 สุพรรณบุรี จอดอยู่ในเลนขวา ในที่นั่งคนขับพบศพ <persName>นายมานพ แจ้งคล้ายคม</persName> อายุ 39 ปี อยู่บ้านเลขที่ 229 หมู่ 10 ต.สระพังลาน อ.อู่ทอง จ.สุพรรณบุรี มีบาดแผลถูกอาวุธปืนขนาด 9 มม.เข้าที่บริเวณหัวคิ้วขวา ต้นแขนขวา หน้าอก และชายโครงขวา รวม 4 แผล ที่เบาะด้านหลังคนขับพบของกลางยาบ้า จำนวน 5 หมื่นเม็ด ซุกซ่อนอยู่ภายในกระเป๋าสะพายสีดำ ที่บริเวณพื้นถนนข้างรถพบกองเลือด และอาวุธปืนขนาด 11 มม. มีกระสุนบรรจุอยู่ในแม็กกาซีน จำนวน 3 นัด ซึ่งเป็นอาวุธปืนของคนร้ายตกอยู่ในลักษณะขึ้นลำพร้อมยิง นอกจากนั้น ยังพบแว่นตา หมวกแก็ป และปลอกกระสุนปืนขนาด 9 มม. จำนวน 1 ปลอก จึงเก็บทั้งหมดไว้เป็นหลักฐาน</p>
<p> ผู้สื่อข่าวรายงานว่า ด้านหน้ารถของคนร้าย มีรถกระบะยี่ห้ออีซูซุ ดีแม็กซ์ 4 ประตู สีบรอนซ์เงิน ทะเบียน ฌท 3128 กรุงเทพมหานคร ส่วนด้านหลังรถคนร้ายมีรถเก๋งยี่ห้อโตโยต้า คัมรี สีบรอนซ์ฟ้า ทะเบียน พฮ 8384 กรุงเทพมหานคร รถทั้ง 2 คันเป็นรถของเจ้าหน้าที่ตำรวจ กก.2 บก.ปส.3 บช.ปส.จอดปิดหัวท้ายรถของคนร้าย อย่างไรก็ตาม การวิสามัญฯ คนร้ายครั้งนี้ส่งผลให้การจราจรบริเวณถนนพระราม 2 ติดขัดอย่างหนักเป็นระยะทางหลายกิโลเมตร โดยเฉพาะรถที่จะลงถนนพระราม 2 เนื่องจากเจ้าหน้าที่ปิด 1 ช่องทาง เพื่อตรวจสอบจุดเกิดเหตุ</p>
<p> ด้าน <persName>พล.ต.ท.อดิเทพ</persName> เปิดเผยว่า การวิสามัญฯ คนร้ายครั้งนี้ สืบเนื่องจากเจ้าหน้าที่ตำรวจ บช.ปส.ได้บุกเข้าทลายโรงงานผลิตยาบ้าย่านคลองเตย เมื่อช่วงกลางดึกวันที่ 28 มกราคม ที่ผ่านมา โดยสามารถจับกุมผู้ต้องหาได้ 2 ราย พร้อมของกลางยาบ้า 2 แสนเม็ด จากนั้นเจ้าหน้าที่ได้ทำการขยายผลพบว่า <persName>นายมานพ</persName> คนร้ายรายนี้มีความเชื่อมโยงกับผู้ต้องหาที่ถูกจับกุมได้ที่ย่านคลองเตย เนื่องจาก<persName>นายมานพ</persName>ได้รับยาบ้ามาจากแหล่งเดียวกัน และเจ้าหน้าที่ตำรวจ กก.2 บก.ปส.3 บช.ปส. นำโดย <persName>พ.ต.อ.สุรภัค รอดโพธิ์ทอง</persName> ผกก.3 กก.ปส.3 บช.ปส. สืบทราบว่า<persName>นายมานพ</persName>จะไปรับยาบ้าของกลางจากเอเย่นต์ที่ห้างบิ๊กซี สาขาบางพลี จ.สมุทรปราการ จึงได้นำกำลังเฝ้าติดตามมาจากห้างดังกล่าว และหลังจากคนร้ายรับยาบ้าซึ่งคาดว่ากำลังขับรถมุ่งหน้าไปส่งให้แก่ลูกค้า เจ้าหน้าที่จึงขับรถติดตามมาห่างๆ เมื่อมาถึงจุดเกิดเหตุ คนร้ายไหวตัวทันโดยสังเกตเห็นว่าถูกเจ้าหน้าที่ตำรวจติดตามมา จึงพยายามเร่งเครื่องรถหลบหนี</p>
<p> "ตำรวจขับรถตามมาตั้งแต่ห้างบิ๊กซี แต่พอใกล้จะถึงจุดที่วิสามัญฯ คนร้ายไหวตัวทันพยายามจะขับรถหนี ทางเราก็ไล่ตามมาติดๆ เราคิดว่าถ้าปล่อยให้คนร้ายลงทางด่วนไปได้ก็จะยุ่งยากแน่ เพราะด้านล่างการจราจรแออัด ถ้าคนร้ายคิดต่อสู้ก็อาจจะมีประชาชนที่ขับรถผ่านในเส้นทางถูกลูกหลงแน่ ตำรวจชุดจับกุมจึงพยายามขับรถแซงเพื่อปาดหน้ารถคนร้าย แต่คนร้ายก็พยายามบังไม่ให้รถตำรวจขับแซง แต่พอดีมีจังหวะแซงขึ้นไปได้จึงเบรกให้รถคนร้ายจอด ตำรวจจอดประกบหน้าหลังรถคนร้าย คนร้ายเห็นจวนตัวจึงเปิดประตูรถเดินลงมายกมือไหว้คล้ายจะยอมมอบตัว แต่พอเผลอกลับชักปืนพยายามจะยิงใส่ ตำรวจจึงยิงสวนกลับไปถูกคนร้ายได้รับบาดเจ็บ แต่คนร้ายพยายามขึ้นรถเพื่อขับหลบหนีแต่ทนพิษบาดแผลไม่ไหวเสียชีวิตอยู่บนรถ" <persName>พล.ต.ท.อดิเทพ</persName> กล่าว</p>
<p> ผบช.ปส. กล่าวด้วยว่า จากการตรวจสอบประวัติอาชญากร พบว่าคนร้ายรายนี้เคยถูกเจ้าหน้าที่ตำรวจจับกุมในคดีพกพาอาวุธปืนในพื้นที่ สน.โคกคราม มาแล้วเมื่อช่วงเดือนมกราคม 2551 อย่างไรก็ตาม ในช่วงเย็นวันเดียวกันทาง บช.ปส.เตรียมจะนำกำลังบุกเข้าทลายแหล่งพักยาบ้าในย่านบางพลี จ.สมุทรปราการ ที่ส่งยาบ้าให้แก่คนร้ายรายนี้ต่อไป</p>
<p>ปปส.ขยายผลจับยาบ้าที่บางพลีได้กว่า1ล้านเม็ด</p>
<p> ขณะเดียวกันเมื่อเวลา 18.00 น. <persName>พล.ต.ท.อติเทพ ปัญจะมานนท์</persName>ผู้บัญชาการ กองบัญชาการตำรวจปราบปรามยาเสพติด <persName>พล.ต.ท. กฤษณะ ผลอนันต์</persName>ผู้บัญชาการป้องกันและปราบปรามยาเสพติด และเจ้าหน้าที่จาก ดีอีเอ พร้อมกำลังเจ้าหน้าที่ตำรวจ โดยมี<persName>พล.ต.ต.หาญพล นิตย์วิบูลย์</persName> รองผู้บัญชาการปปส. เป็นผู้คุมกำลังพร้อมหน่วยคอมมานโดรวม  80 นาย ได้เข้าบุกตรวจค้นบ้านพักแห่งหนึ่งใน อ.บางพลี จ.สมุทรปราการ หลังจากขยายผล การจับกุมที่ห้างดังย่าน พระราม 2 ทราบว่า เป็นแหล่งค้ายาบ้า  โดยเจ้าหน้าที่เข้าตรวจค้นที่บ้าน เลขที่ 16 / 2 หมู่ 4 ต.บางพลีใหญ่  ซึ่งเป็นร้านขายเครื่องเซรามิค  พบ<persName>นายนันพงษ์  รัตนากรแก้วจินดา</persName> อายุ 30 ปี   ภูมิลำเนาเดิม เพชรบูรณ์  ตรวจค้นภายในบ้าน พบยาบ้าซุกไว้ใต้เตียงนอน พบยาบ้า 1 , 010 , 000 เม็ด(หนึ่งล้านหนึ่งหมื่นเม็ด)</p>
<p> จากการสอบสวน<persName>นายนันพงษ์ </persName>  รับสารภาพว่า ได้รับจ้างขนยาบ้ามาจากนายจ้างคนหนึ่ง  โดยให้ตนไปรับที่อ.อมก๋อย จ.เชียงใหม่  จากนั้นได้นำยาบ้ามาพักไว้ที่บ้านหลังดังกล่าว โดยรับมาจำนวน 1 , 110 , 000 โดยเมื่อช่วงเช้าวันนี้ได้นำยาบ้าไปส่งลูกค้าที่ห้างดังกล่าว สาขาพระราม 2  จำนวน 100,000 เม็ด  ได้ค่าจ้างมา 300 , 000 บาท  ส่วนบ้านเช่าหลังนี้ได้เช่าแค่ 2 เดือนและจะเปลี่ยนไปเรื่อยๆ โดยจะมีคนมาเช่าบ้านให้  ทางเจ้าหน้าที่ตำรวจจึงแจ้งข้อหามียาเสพติดให้โทษประเภทที่ 1 (ยาบ้า)ไว้ในครอบครองเพื่อจำหน่าย และจำหน่ายโดยไม่ได้รับอนุญาต พร้อมนำตัวผู้ต้องหาไปสอบสวนและดำเนินคดีตามกฎหมายต่อไป</p></body>
</news>
