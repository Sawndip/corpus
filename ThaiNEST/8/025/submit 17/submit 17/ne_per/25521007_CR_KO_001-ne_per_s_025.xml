<teiHeader>
<fileDesc>
<titleStmt>
  <title>กรมคุ้มครองฯยืนมือช่วยเหยื่อรถไฟตกราง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2552-10-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20091007/31611/%e0%b8%81%e0%b8%a3%e0%b8%a1%e0%b8%84%e0%b8%b8%e0%b9%89%e0%b8%a1%e0%b8%84%e0%b8%a3%e0%b8%ad%e0%b8%87%e0%b8%af%e0%b8%a2%e0%b8%b7%e0%b8%99%e0%b8%a1%e0%b8%b7%e0%b8%ad%e0%b8%8a%e0%b9%88%e0%b8%a7%e0%b8%a2%e0%b9%80%e0%b8%ab%e0%b8%a2%e0%b8%b7%e0%b9%88%e0%b8%ad%e0%b8%a3%e0%b8%96%e0%b9%84%e0%b8%9f%e0%b8%95%e0%b8%81%e0%b8%a3%e0%b8%b2%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>กรมคุ้มครองฯยืนมือช่วยเหยื่อรถไฟตกราง</headline>
<lead>กรมคุ้มครองสิทธิฯ ยื่นมือช่วยเหยื่อรถไฟตกราง ให้ได้รับชดเชยในฐานะผู้เสียหายในคดีอาญา</lead>
<neck></neck>
<body><p>ที่กระทรวงยุติธรรม <persName>นางสุวณา สุวรรณจูฑะ</persName> อธิบดีกรมคุ้มครองสิทธิและเสรีภาพ เปิดเผยว่า หลังจากพบการรถไฟแห่งประ เทศไทย ไม่ได้ทำประกันภัยบุคคลที่ 3 เพื่อคุ้มครองผู้ใช้บริการรถไฟ การช่วยเหลือผู้บาดเจ็บและเสียชีวิต ในอุบัติเหตุรถไฟสายตรัง-กรุงเทพ ตกราง ที่จังหวัดประจวบคีรีขันธ์ ในส่วนของกรมคุ้มครองสิทธิฯ เข้าข่ายกฎหมายการจ่ายค่าตอบแทนให้ผู้เสียหายคดีอาญา ซึ่งสามารถจ่ายได้ในส่วนที่ไม่ซ้ำซ้อนกับ พ.ร.บ.จราจร หรือการประกันภัยบุคคลที่ 3 ซึ่งสำนักงานยุติธรรมจังหวัดประจวบคีรีขันธ์ ส่งเจ้าหน้าที่เข้าไปรับเรื่องจากผู้บาดเจ็บและเสียชีวิตทุกคนแล้ว
</p>
<p>โดยขั้นตอนต่อไปกรมจะเสนอเรื่องเข้าสู่การพิจารณาของคณะกรรมการพิจารณาค่าตอบแทนผู้เสียหายในคดีอาญา ซึ่งจะพิจารณาว่า จะจ่ายเงินให้แก่ผู้เสียหายวงเงินเท่าใด อย่างไรก็ตาม ในส่วนของผู้บาดเจ็บตามกฎหมายการจ่ายค่าตอบแทนผู้เสียหายในคดีอาญา จะต้องเป็นผู้บาดเจ็บสาหัสที่เข้าพักรักษาตัวในโรงพยาบาลนานกว่า 21 วัน จึงจะได้รับสิทธิ
</p>
<p><persName>นางสุวณา</persName> กล่าวอีกว่า เบื้องต้นการรถไฟฯจะจ่ายเงินช่วยเหลือชดเชยการเสียชีวิตเป็นเงินรายละ 80,000 บาท แต่คณะรัฐมนตรีมีนโยบายว่า ให้ช่วยเหลือชดเชยโดยคำนึงถึงหลักมนุษยธรรม ไม่ใช่ยึดหลักข้อกฎหมายเท่านั้น จึงคาดว่า การรถไฟฯคงจะพิจารณาช่วยเหลือในวงเงินที่เพิ่มขึ้น ส่วนจำนวนเงินชดเชยตามกฎหมายค่าตอบแทนผู้เสียหายในคดีอาญา กำหนดให้จ่ายชดเชยผู้เสียชีวิต รายละ 80,000 บาท เช่นกัน แต่เมื่อมีการชดเชยจากการรถไฟฯ ก็ต้องขึ้นกับคณะกรรมการว่า จะพิจารณาอย่างไร
</p></body>
</news>
