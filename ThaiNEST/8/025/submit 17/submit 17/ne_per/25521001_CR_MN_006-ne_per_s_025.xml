<teiHeader>
<fileDesc>
<titleStmt>
  <title>จ่อยิงสาวปี 2 ธุรกิจบัณฑิตย์ดับคาห้องพัก!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-01 12:03:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000115353  </bibl>
</sourceDesc>
</fileDesc>
</teiHeader>
<news>
<headline>จ่อยิงสาวปี 2 ธุรกิจบัณฑิตย์ดับคาห้องพัก!</headline>
<lead>คนร้ายบุกยิงนักศึกษาสาว ปี 2 ม.ธุรกิจบัณฑิตย์ ดับคาห้องพักหรูย่านประชาชื่น สุดโหดปืนลูกซองจ่อยิงแก้มหายไปทั้งแถบ ตรวจกล้องวงจรปิดพบชายหนุ่มอยู่กับผู้ตายก่อนเกิดเหตุ ตร.คาดแฟนหนุ่มเป็นคนลงมือเพราะความหึงหวง ก่อนส่งทีมสืบตามล่าตัวมาสอบปากคำ</lead>
<neck></neck>
<body><p>วานนี้ (30 ก.ย.) เมื่อเวลา 22.30 น. <persName>พ.ต.ท.ชาติชาย เทียมฉัตร</persName> พนักงานสอบสวน (สบ 3) สภ.เมืองนนทบุรี สาขาย่อยรัตนาธิเบศร์ รับแจ้งเหตุฆ่ากันตายภายในพัชรียาสวีท เลขที่ 49/81 ซ.ประชาชื่น 8 ต.ท่าทราย อ.เมือง จ.นนทบุรี จึงพร้อมด้วย <persName>พ.ต.อ.ณรงค์ฤทธิ์ ภักดีณรงค์</persName>ผกก.<persName>พ.ต.ท.ธนาพัฒน์ นิลบดี</persName> รอง ผกก.สส.<persName>พ.ต.ท.ศิริวัฒน์ ดีพอ</persName> สวป. <persName>พ.ต.ท.ธีรศักดิ์ ศรีประเสริฐ</persName> สว.สส. เจ้าหน้าที่มูลนิธิ แพทย์จากสถาบันนิติวิทยาศาสตร์ รีบรุดไปตรวจสอบ                ที่เกิดเหตุพบเป็นแมนชั่นสูง 6 ชั้น บริเวณชั้นที่ 4 ของห้อง 401 พบศพหญิงสาวในชุดนักศึกษานอนเสียชีวิตอยู่บนเตียงนอน โดยมีบาดแผลที่บริเวณแก้มขวาถูกกระสุนปืนลูกซองยิงจนใบหน้าหายไปทั้งแถบ ภายในห้องนอนพบปลอกกระสุนปืนลูกซองเบอร์ 9 ตกอยู่จำนวน 1 ปลอก เจ้าหน้าที่จึงเก็บไว้เป็นหลักฐาน ขณะเดียวกัน เจ้าหน้าที่ตำรวจได้ขอภาพวงจรปิดจากทางเจ้าของหอพัก พบว่ามีชายหนุ่มคาดว่าน่าจะเป็นแฟนของผู้ตายทราบเพียงชื่อเล่นว่า “<persName>แพท</persName>” มาหาคนตายก่อนเกิดเหตุเมื่อช่วงเย็นที่ผ่านมา โดยคาดว่าน่าจะเป็นมือปืนที่สังหารนักศึกษาสาวรายนี้ ต่อมา <persName>น.ส.ลักษิกา พูลสวัสด์</persName> อายุ 20 ปี ญาติสนิทของผู้ตายได้เดินทางมาที่เกิดเหตุพร้อมทั้งเปิดเผยกับเจ้าหน้าที่ตำรวจว่าผู้ตายชื่อ <persName>น.ส.อลิษา พูลสวัสดิ์</persName> อายุ 20 ปี เรียนอยู่มหาวิทยาธุรกิจบัณทิตย์ ชั้นปีที่ 2 คณะการจัดการการท่องเที่ยว มีบ้านเกิดอยู่ที่จังหวัดสุราษฎร์ธานี ทราบจากเพื่อนว่าวันนี้ได้ไปสอบตามปกติที่มหาวิทยาลัย โดยผู้ตายมีเพื่อนที่สนิทด้วยกัน 2 คนเป็นสาวประเภทสองชื่อ <persName>ลิเดีย</persName> กับ <persName>ปาล์มมี่</persName> หลังจากสอบเสร็จแล้วก็ได้กับมาที่ห้องพักจนเงียบหายติดต่อไม่ได้มาทราบอีกทีพบว่าถูกยิงเสียชีวิตแล้ว</p>
<p>ด้านเจ้าหน้าที่ตำรวจสันนิษฐานว่า หลังจากผู้ตายกลับเข้ามาที่ห้องแล้ว แฟนหนุ่มที่ชื่อ<persName>แพท</persName>คงเข้ามาหาผู้ตาย ก่อนที่ทั้งสองจะมีปากเสียงทะเลาะกันในเรื่องหึงหวง ทำให้<persName>นายแพท</persName>โกรธแค้นใช้อาวุธปืนที่เตรียมมาจ่อยิงผู้ตายในระยะเผาขนจนเสียชีวิตอย่างสยดสยอง เบื้องต้นได้ส่งชุดสืบสวนออกตามหาแหล่งกบดานของ<persName>นายแพท</persName>แฟนหนุ่มขี้หึงจอมโหดรายนี้มาดำเนินคดีต่อไปแล้ว </p></body>
</news>
