<teiHeader>
<fileDesc>
<titleStmt>
  <title>อย.แจ้งจับป้าเช็งเจ้าของน้ำมหาบำบัดเพิ่ม4ข้อหา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100126/46081/%e0%b8%ad%e0%b8%a2.%e0%b9%81%e0%b8%88%e0%b9%89%e0%b8%87%e0%b8%88%e0%b8%b1%e0%b8%9a%e0%b8%9b%e0%b9%89%e0%b8%b2%e0%b9%80%e0%b8%8a%e0%b9%87%e0%b8%87%e0%b9%80%e0%b8%88%e0%b9%89%e0%b8%b2%e0%b8%82%e0%b8%ad%e0%b8%87%e0%b8%99%e0%b9%89%e0%b8%b3%e0%b8%a1%e0%b8%ab%e0%b8%b2%e0%b8%9a%e0%b8%b3%e0%b8%9a%e0%b8%b1%e0%b8%94%e0%b9%80%e0%b8%9e%e0%b8%b4%e0%b9%88%e0%b8%a14%e0%b8%82%e0%b9%89%e0%b8%ad%e0%b8%ab%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>อย.แจ้งจับ<persName>ป้าเช็ง</persName>เจ้าของน้ำมหาบำบัดเพิ่ม4ข้อหา</headline>
<lead>ทั้งไม่ได้รับอนุญาตโฆษณาผ่านสื่อต่างๆ โฆษณาสรรพคุณที่รมต.ประกาศห้าม ประกอบโรคศิลป์และดำเนินการรักษาโดยไม่ได้ขึ้นทะเบียนและรับอนุญาต ตร.เตรียมเรียกมารับทราบ 27 ม.ค.เวลา 11.00 น.</lead>
<neck></neck>
<body><p>เมื่อเวลา 14.00 น. วันที่ 26 มกราคม ที่กองบังคับการปราบปรามการกระทำผิดเกี่ยวกับการคุ้มครองผู้บริโภค (บก.ปคบ.) <persName>นายอภิชัย หุ่นจำลอง</persName> เภสัชกรชำนาญการพิเศษ กองควบคุมยา องค์การอาหารและยา (อย.) และ<persName>นายชาตรี พินใย</persName> นิติกรชำนาญการ กองการประกอบโรคศิลป กองสนับสนุนบริการสุขภาพ กระทรวงสาธารณสุข เข้าพบ <persName>พล.ต.ต.จตุรงค์ ภุมรินทร์</persName> ผบก.ปคบ. และ <persName>พ.ต.อ.พฤทธิพงษ์ ประยูรศิริ</persName> ผกก.4 บก.ปคบ. เพื่อร้องทุกข์ให้ดำเนินคดีกับ <persName>น.ส.ศรวรรณ ศิริสุนทรินทร์</persName> หรือ “<persName>ป้าเช็ง</persName>” อายุ 72 ปี เจ้าของธุรกิจ “น้ำมหาบำบัด” น้ำหมักชีวภาพที่อ้างสรรพคุณรักษาสารพัดโรค เพิ่มเติมอีก 4 ข้อหา ได้แก่ 1.โฆษณาขายยาทางวิทยุโทรทัศน์โดยไม่ได้รับอนุมัติข้อความ เสียง หรือภาพ ที่ใช้ในการโฆษณาจากผู้อนุญาต 2.โฆษณาขายยาที่แสดงสรรพคุณยาว่าสามารถบำบัด บรรเทา รักษา หรือป้องกันโรค หรืออาการของโรค ที่รัฐมนตรีประกาศห้าม 3.ประกอบโรคศิลปโดยไม่ได้ขึ้นทะเบียนและรับอนุญาต และ 4.ประกอบกิจการและดำเนินการสถานพยาบาลโดยไม่ได้รับอนุญาต
 <persName>นายอภิชัย</persName> กล่าวว่า ได้แจ้งความดำเนินคดีเพิ่มเติมกับ <persName>น.ส.ศรวรรณ</persName> ในข้อหาเกี่ยวกับการโฆษณาขายยา ส่วนจะเข้าข่ายความผิดอื่นอีกหรือไม่ ขึ้นอยู่การสอบสวนของพนักงานสอบสวน สำหรับกรณีที่ยังมีผู้บริโภคเชื่อว่าสามารถรักษาโรคได้นั้น ตนคิดว่าเป็นเรื่องที่ต้องใช้วิจารณญาณ แต่ในทางวิทยาศาสตร์ถือว่ามีข้อพิสูจน์มาสนับสนุน และเจ้าหน้าที่ก็ห้ามมิให้มีการจำหน่ายจ่ายแจกไปแล้ว
</p>
<p>เมื่อถามว่า <persName>น.ส.ศรวรรณ</persName> อ้างว่าได้จำหน่ายน้ำมหาบำบัดมานาน และไม่เคยถูกจับกุมมาก่อนนั้น <persName>นายอภิชัย</persName> กล่าวว่า ต้องเข้าใจว่าที่ผ่านมา อย.ดำเนินการทุกกรณีและมีการตรวจสอบอย่างสม่ำเสมอ แต่บางกรณีต้องอาศัยช่องทางต่างๆ ไม่ว่าจะเป็นการร้องเรียนของผู้บริโภค หรือการติดตามตรวจสอบจากสื่อมวลชนแขนงต่างๆ ซึ่งจะเห็นว่าเมื่อได้รับเรื่องร้องเรียนแล้วก็ไม่ได้เพิกเฉย แต่สำหรับกรณีของน้ำมหาบำบัดนั้นก็ทราบว่ามีการร้องเรียนมายัง อย.อยู่บ้างแต่ตนไม่ได้รับผิดชอบส่วนนี้จึงไม่ทราบรายละเอียด แต่ยืนยันว่าไม่ได้กลั่นแกล้งแต่อย่างใด
 <persName>พล.ต.ต.จตุรงค์</persName> กล่าวว่า หลังรับเรื่องร้องทุกข์เพิ่มเติมแล้วได้สั่งการให้พนักงานสอบสวนเรียกตัว <persName>น.ส.ศรวรรณ</persName> มารับทราบข้อกล่าวหาเพิ่มเติมในวันที่ 27 ม.ค.นี้ เวลา 11.00 น. โดยประสานเจ้าหน้าที่ อย. และกองประกอบโรคศิลปะมาร่วมสอบสวนด้วย
</p>
<p>สำหรับ ประกาศกระทรวงสาธารณสุข เรื่อง โรคหรืออาการของโรคที่ห้ามโฆษณายาว่าสามารถบำบัด บรรเทา รักษาหรือป้องกัน อาศัยอำนาจตามความในมาตรา 77 พ.ร.บ.ยา พ.ศ.2510 รมว.สาธารณสุข โดยคำแนะนำของคณะกรรมการยา ประกาศระบุโรคหรืออาการของโรคที่ห้ามโฆษณายาว่า สามารถบำบัด บรรเทา รักษาหรือป้องกันไว้ คือ 1.เบาหวาน 2.มะเร็ง 3.อัมพาต 4.วัณโรค 5.โรคเรื้อน 6.โรคหรืออาการโรคของสมอง หัวใจ ปอด ตับ ม้าม ไต
</p>
<p><persName>จุรินทร์</persName>เผยอย.รวบรวม6ข้อกล่าวหา“<persName>ป้าเช็ง</persName>” ชง  ตร.
 เมื่อเวลา 15.00 น. <persName>นายจุรินทร์ ลักษณวิศิษฏ์</persName> รมว.สาธารณสุข ให้สัมภาษณ์ทางโทรศัพท์ถึงผลการตรวจชนิดของเชื้อแบคทีเรีย ว่า จะแถลงให้ทราบช่วงบ่ายวันที่ 27 ม.ค. เนื่องจากต้องรอผลการเพาะเชื้อให้ครบกำหนดระยะเวลาอย่างน้อย 72 ชม. จึงจะทราบผล 100 % ทั้งนี้ตนทราบดีว่าเรื่องนี้อยู่ในความสนใจของประชาชน การเปิดเผยข้อมูลจะเป็นประโยชน์ต่อประชาชนและผู้บริโภคอย่างมาก อย่างไรก็ตามหากเมื่อได้ผลการตรวจทางห้องปฏิบัติการที่แน่ชัดแล้ว จะส่งผลการตรวจไปตามขั้นตอน และคงจะส่งผลไปให้หน่วยงานที่เกี่ยวข้องดำเนินการต่อไป
 <persName>นายจุรินทร์</persName> กล่าวต่อว่า ส่วนที่ขณะนี้<persName>ป้าเช็ง</persName>ยังคงแจกสูตรน้ำมหาบำบัดให้กับประชาชนอยู่นั้น เรื่องนี้ตนได้มอบให้สาธารณสุขจังหวัดปทุมธานี ติดตามเฝ้าระวังแล้ว  หากมีการดำเนินการอะไรไม่ถูกต้อง ทางสาธารณสุขจังหวัดปทุมธานี จะประสานกับหน่วยงานที่เกี่ยวข้องต่อไป</p>
<p> “ขณะนี้ อย.ได้รวบรวมข้อกล่าวหา 6 ส่วนด้วยกันเพื่อประสานกับเจ้าหน้าที่ตำรวจดำเนินการต่อไป คือ 1.จัดตั้งสถานที่ผลิตยาโดยไม่ได้รับอนุญาต 2.ผลิตยาโดยไม่ได้รับอนุญาต 3.จำหน่ายยาโดยไม่ได้รับอนุญาต 4.จำหน่ายยาที่ไม่ได้ขึ้นทะเบียน  5.โฆษณาโดยไม่ได้รับอนุญาตและโฆษณาเกินจริง 6.ประกอบโรคศิลปะโดยไม่ได้รับอนุญาต” รมว.สาธารณสุข กล่าว
 ด้าน <persName>นพ.สุวรรณชัย วัฒนายิ่งเจริญชัย</persName> รองอธิบดีกรมวิทยาศาสตร์การแพทย์ กระทรวงสาธารณสุข กล่าวถึงผลการตรวจชนิดของแบคทีเรียที่พบในน้ำมหาบำบัด และน้ำเจียระไนเพชร ของป้าเช็งที่มีการเก็บตัวอย่างส่งตรวจที่ห้องปฏิบัติการของกรมวิทยาศาสตร์การแพทย์ ว่า รายเอียดคงต้องรอการแถลงของ รมว.สาธารณสุข ขอเรียนว่า ชนิดของแบคทีเรียที่ตรวจพบ ไม่ใช่เชื้อแบคทีเรียที่มีความรุนแรงสูง  กรณีที่นำมาหยอดตาไม่ควรมีเชื้อเลย หรือ มีแต่ต้องไม่เกินมาตรฐาน แต่ปริมาณที่ตรวจพบเกินค่ามาตรฐานที่จะใช้หยอดตา
 “กรณีที่ตรวจพบน้ำทั้ง 2 ชนิดมีความเป็นกรดนั้น ถ้าเปรียบเทียบก็เหมือนกับ การเอาน้ำส้มสายชูชนิดเข้มข้น หรือกรดน้ำส้มไปหยอดตา ถ้าหากหยอดติดต่อกันนาน ๆ ก็อาจจะเป็นอันตรายได้  รวมทั้งการนำมาลูบไล้ตามผิวหนัง ก็อาจทำให้เกิดการระคายเคืองได้” <persName>นพ.สุวรรณชัย</persName> กล่าว</p>
<p>ผู้สื่อข่าวรายงานว่า  ทางเจ้าหน้าที่กรมวิทยาศาสตร์การแพทย์ ได้พาสื่อมวลชนไปดูกระบวนการตรวจทางห้องปฏิบัติการ น้ำมหาบำบัด และน้ำเจียระไนเพชร ซึ่งมีการนำตัวอย่างส่งตรวจเมื่อวันศุกร์ที่ 22 ม.ค.ที่ผ่านมา จำนวน 3 ตัวอย่าง ทั้งนี้ตัวอย่างส่วนหนึ่งถูกแบ่งไปตรวจหาสารเสพติด ที่กลุ่มงานเภสัชภัณฑ์สารเสพติด กรมวิทยาศาสตร์การแพทย์ ปรากฏว่า ไม่พบสารเสพติดแต่อย่างใด และอีกส่วนหนึ่งนำถูกนำไปตรวจหาปริมาณเชื้อจุรินทรีย์ต่าง ๆ และชนิดของเชื้อจุรินทรีย์ ผลปรากฏว่า พบ เชื้อรา และเชื้อแบคทีเรีย โดยในส่วนของเชื้อแบคทีเรียนั้นพบประมาณ 2-3 ชนิด ส่วนจะเป็นชนิดใดนั้นทาง<persName>นายจุรินทร์ ลักษณวิศิษฏ์</persName> รมว.สาธารณสุข จะเป็นผู้ให้ข่าวเอง สำหรับความเป็นกรดนั้นค่า PH เท่ากับ  3
</p>
<p>เหยื่อแจ้งจับ<persName>ป้าเช็ง</persName>รายแรกข้อหาหลอกลวงประชาชน
 เมื่อเวลา 12.00 น. <persName>พ.ต.ท.วิเชียร เหมือนสุวรรณ</persName> สารวัตรสอบสวน สภ.คลองหลวง ได้รับแจ้งความจากจ่าทหารบกรายหนึ่ง (ไม่ขอเอ่ยชื่อนามสกุล ) ซึ่งได้นำน้ำมหาบำบัด ครอบจักรวาล 1 ขวด ซึ่งซื้อมาจากบ้าน<persName>ป้าเช็ง</persName> ในราคาขวดละ 1,000 บาท และน้ำเจียรนัยเพชร สำหรับหยอดตา 1 ขวด ซื้อมาขวดละ 100 บาท มาทดลองใช้หยอดตาและรับประทานหมดไปจำนวน 3 ขวด แล้ว แต่ไม่มีผลอะไรเลยที่จะดีขึ้นเหมือนตามที่ได้โฆษณาไว้เลย และเมื่อเห็นข่าวว่า หน่วยงานของภาครัฐได้มาจับกุมป้าเช็งในข้อหาผลิตยาไม่มี อย.และพบเชื้อจุลลินทรีย์ จึงได้นำ มหบำบัด และเจียรนัยเพชร มาคืนที่บ้าน<persName>ป้าเช็ง</persName> เมื่อมาถึงบ้าน<persName>ป้าเช็ง</persName>พบว่ามีคนจำนวนมากอยู่ในบ้านจึงไม่กล้านำเข้าไปคืนในบ้านกลัวว่าจะถูกต่อว่าและทำร้ายเอา จึงได้นำยาทั้งสองขวดมาขอลงบันทึกประจำวันไว้เป็นหลักฐาน กับสารวัตรเวรสอบสวน สภ.คลองหลวง ส่วนจะได้เงินคืนหรือไม่ตนไม่ติดใจ แต่เมื่อผลพิสุจน์ออกมาแล้วว่าพบเชื้อจุลลินทรีย์ในขวดยานี้ตนจึงเลิกใช้แล้วนำมาคืนดังกล่าว
 ส่วนบรรยากาศที่บ้านเลขที่ 4/5 ซอยบงกช 51 ม.4 ต.คลองสอง อ.คลองหลวง จ.ปทุมธานี ซึ่งเป็นบ้านของ<persName>นางศรวรรณ ศิริสุนทรินทร์</persName> อายุ 72 ปี หรือ <persName>ป้าเช็ง</persName> ในวันนี้มีการนำสแลนสีเขียว มาปิดบังรอบบ้านทั้งหมด โดยไม่ให้ใครเข้าไปถ่ายภาพในบ้าน  แม้นแต่ถังหมักที่ตั้งอยู่ด้านข้างบ้านได้มีการนำสแลนมาล้อมปิดบังหมด ตั้งแต่พื้นล่างจนถึงด้านบนตลอดจนถึงชั้นสามเป็นสีเขียวไปทั้งบ้าน ส่วนป้าเช็งอยู่ภายในบ้านไม่ออกมานั่งที่โต๊ะทำงานเหมือนเดิมที่ผ่านมาโดยไม่ให้ใครเข้าพบเลย แต่ยังติดป้าย<persName>ป้าเช็ง</persName> สู้ สู้ อยู่หน้าบ้าน และป้ายงดการจำหน่าย งดให้สัมภาษณ์
</p>
<p>ทางด้าน <persName>พ.ต.ท วิเชียร เหมือนสุวรรณ</persName> สารวัตรเวรสอบสวน สภอ.คลองหลวง ได้เปิดเผยว่า ได้มีผู้เสียหายได้เดินทางมาลงบันทึกประจำวันไว้ และได้ให้ปากคำกับเจ้าหน้าที่ว่า เมื่อประมาณปลายเดือน ธ.ค.52 ที่ผ่านมา ได้ดูโฆษณาทางเคเบิ้ลและได้สนใจในยาหยอด น้ำหมักชีวภาพหรือที่เรียกกันว่า ยามหาบำบัด ที่โฆษณาว่าสามารถรักษาโรคให้หายได้ จึงเดินทางมายังบ้านของ<persName>ป้าเช็ง</persName>และได้ซื้อใช้ไปประมาณ 3 ขวด แต่ก็ยังไม่หาย จนกระทั่งทาง อย.ได้ออกมาบอกว่า มีสารอันตรายเจือปนอยู่ และประกอบกับใช้แล้วไม่เกิดผล จึงได้เดินทางมาลงบันทึกไว้ เพื่อเป็นหลักฐาน เพื่อที่จะนำยาไปคืน
 สำหรับ <persName>ป้าเช็ง</persName> หรือ <persName>น.ส.ศิริวรรณ ศิริสุนทรินทร์</persName> มีบริษัทที่บริหารงานอยู่ถึง 18 แห่ง อาทิ บริษัท ศรีราชาเฟอรารี่ จำกัด ทุนจดทะเบียน 80 ล้าน บริษัท พี.ที.วี.แหลมฉบัง จำกัด ทุนจดทะเบียน 33 ล้าน บริษัท เช็งบ้านแอนด์เคเบิล จำกัด ทุนจดทะเบียน 200 ล้าน บริษัท พี.ที.วี.ชลบุรี จำกัด ทุนจดทะเบียน 58 ล้าน บริษัท ไบโอติค จำกัด ทุน 50 ล้าน บริษัท บ้านศิริสุนทรินทร์ จำกัด ทุนจดทะเบียน 28 ล้าน บริษัท ซุปเปอร์เช็ง โปรดักชั่น จำกัด จดทะเบียน 22 ล้าน บริษัท ดิจิแซท เทคโนโลยี จำกัด ทุนจดทะเบียน 4 ล้าน และบริษัท เชง เชง แซทเทลไลท์ จำกัด ทุนจดทะเบียน 1 ล้าน เป็นต้น และได้มีการทำธุรกิจเกี่ยวกับน้ำหมักชีวภาพ ที่ให้สรรพคุณชวนเชื่อทางโฆษณาว่ารักษาโรคได้ จนทำให้มีการร้องเรียนเกิดขึ้น</p></body>
</news>
