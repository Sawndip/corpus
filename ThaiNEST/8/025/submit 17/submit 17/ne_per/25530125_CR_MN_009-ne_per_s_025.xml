<teiHeader>
<fileDesc>
<titleStmt>
  <title>รวบคาด่าน! สาวทำทีโดยสารแท็กซี่ลอบขนยาบ้า 6 หมื่นเม็ด ไอซ์ 2 กก.  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000010478  </bibl>
</sourceDesc>
</fileDesc>
</teiHeader>
<news>
<headline>รวบคาด่าน! สาวทำทีโดยสารแท็กซี่ลอบขนยาบ้า 6 หมื่นเม็ด ไอซ์ 2 กก.</headline>
<lead>ตำรวจ สน.สายไหม ตั้งด่านตรวจแยก คปอ. พบสาวโดยสารแท็กซี่มีพิรุธกอดกระเป๋าเป้ใบใหญ่ ขอค้นเจอยาบ้า 6 หมื่นเม็ด ยาไอซ์อีก 2 กก. คาดเพื่อนร่วมแก๊งเห็นด่านจึงทำทีให้หญิงสาวโดยสารแท็กซี่มาลำพังเพื่ออำพรางแล้วนัดส่งของที่อื่น แต่ยังไม่ยอมเปิดปากสารภาพ ตำรวจคุมตัวสอบเตรียมขยายผลจับกุม</lead>
<neck></neck>
<body><p>  วานนี้ (23 ม.ค.) เมื่อเวลา 22.30 น. ขณะที่ <persName>พ.ต.ท.ชัยอนันท์ สุขชาญวิทย์</persName> สวป.สน.สายไหม นำกำลังเจ้าหน้าที่ตำรวจ สน.สายไหม ตั้งด่านตรวจบริเวณแยกกรมควบคุมการปฏิบัติทางอากาศ (คปอ.) ถนนพหลโยธิน แขวงและเขตสายไหม กทม. <persName>จ.ส.ต.ชูชาติ หัสถกิจ</persName> กับ<persName>ด.ต.เทพโสรถ นัยนาท</persName> ผบ.หมู่ ป.สน.สายไหม ได้ทำการขอตรวจค้นรถแท็กซี่สีฟ้า หมายเลขทะเบียน ทย 2180 กทม. ซึ่งมี<persName>นายแสวง โทแสง</persName> อายุ 33 ปี เป็นคนขับรถแท็กซี่คันดังกล่าวมาพร้อมกับผู้โดยสารเป็นผู้หญิง ทราบชื่อต่อมาคือ <persName>น.ส.พรภัทรา เจริญทั้งพงศ์ชัย</persName> อายุ 23 ปี อยู่บ้านเลขที่ 239 ซอยจรัญสนิทวงศ์ 91 แขวงบางอ้อ เขตบางพลัด กทม. เจ้าหน้าที่ขอทำการตรวจค้นในกระเป๋าเป้ และกระเป๋าเดินทางที่ น.ส.พรภัทราถืออยู่ ปรากฏว่าพบยาบ้า 6 หมื่นเม็ด ยาไอซ์ 2 กก.ซุกซ่อนอยู่ในกระเป๋าดังกล่าว                จากการสอบสวน<persName>นายแสวง</persName>ให้การว่า ได้รับ <persName>น.ส.พรภัทรา</persName> จากหน้า รพ.บีแคร์ ซอยพหลโยธิน 64 แขวงและเขตสายไหม เพื่อให้ไปส่งที่แยกสุทธิสาร ทะลุออกทางซอยลาดพร้าว 64 ขณะนั่งในรถ <persName>น.ส.พรภัทรา</persName> นั่งมาปกติไม่มีพิรุธอะไร แต่ตนก็สงสัยว่าทำไมผู้โดยสารนั่งกอดกระเป๋าอยู่ตลอดเวลาไม่ยอมเอาไว้ท้ายรถ จนมาเจอด่านตรวจเจ้าหน้าที่ตรวจค้นก็พบยาเสพติดดังกล่าว</p>
<p> <persName>พ.ต.ท.ชัยอนันท์</persName> กล่าวว่า ช่วงนี้ผู้ค้ายาเสพติดมักจะใช้เส้นทางดังกล่าวขนส่งยาเสพติดมากขึ้น โดยเมื่อประมาณ 10 วันก่อนก็สามารถจับกุมผู้ต้องหาลักลอบขนยาบ้ามากับรถแท็กซี่ลักษณะเดียวกัน จากการสอบสวน <persName>น.ส.พรภัทรา</persName> คาดว่าน่าจะนั่งรถเก๋งมากับผู้ค้ายาเสพติดคนอื่นๆ เมื่อเห็นด่านตรวจก็ให้ <persName>น.ส.พรภัทรา</persName> ลงจากรถเพื่อมาเรียกแท็กซี่แทนเพราะคาดว่าตำรวจไม่ตรวจค้นแท็กซี่และผู้หญิงแน่นอน และน่าจะไปนัดเจอตามจุดหมายที่ใดที่หนึ่ง                จากการสอบสวนเบื้องต้น <persName>น.ส.พรภัทรา</persName> ยังไม่ยอมให้การสารภาพว่าจะนำยาเสพติดไปส่งที่ไหน ทั้งนี้ เจ้าหน้าที่จึงนำตัว <persName>น.ส.พรภัทรา</persName> ส่งให้ฝ่ายสืบสวนทำการสอบสวนขยายผล เพื่อจับกุมผู้ร่วมขบวนการต่อไป  </p></body>
</news>
