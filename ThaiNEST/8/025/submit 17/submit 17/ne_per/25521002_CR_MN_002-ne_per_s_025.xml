<teiHeader>
<fileDesc>
<titleStmt>
  <title>ธุรกิจเจ๊ง-เมียใกล้คลอด ขับซีอาร์วีตระเวนทุบรถฉกทรัพย์  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2552-10-02 13:52:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000116050  </bibl>
</sourceDesc>
</fileDesc>
</teiHeader>
<news>
<headline>ธุรกิจเจ๊ง-เมียใกล้คลอด ขับซีอาร์วีตระเวนทุบรถฉกทรัพย์</headline>
<lead>ตร.บางเขน ตามรวบตัวหนุ่มใหญ่ ขับเก๋งซีอาร์วี ตระเวนทุบรถฉกทรัพย์สิน หลังเจ้าทุกข์เข้าแจ้งความ ก่อนตามสืบพบจากร้านคอมพิวเตอร์ที่คนร้ายเสนอขายให้กับลูกค้า และตามรวบคนร้ายได้สำเร็จ สารภาพ ทำธุรกิจอะไหล่รถเจ๊งประกอบกับเมียใกล้คลอด จึงตระเวนก่อเหตุ ส่วนของกลางที่ยึดคืนได้มีกว่า 74 รายการ</lead>
<neck></neck>
<body><p> วันนี้ (2 ต.ค.) เมื่อเวลา 11.00 น.ที่ สน.บางเขน <persName>พ.ต.อ.เจริญ ศรีศศลักษณ์</persName> รอง ผบก.น.2 <persName>พ.ต.อ.พัฒนา เพศยนาวิน</persName> ผกก.สน.บางเขน <persName>พ.ต.ท.ภูดิท จิตตธรรม</persName> สว.สส.สน.บางเขน <persName>พ.ต.ท.วีระพล หอมจันทร์</persName> สว.สส.สน.บางเขน พร้อมเจ้าหน้าที่ฝ่ายสืบสวน สน.บางเขน ร่วมกันแถลงข่าวจับกุม <persName>นายพชร หรือ กอล์ฟ เส็งเจริญ</persName> อายุ 37 ปี อยู่บ้านเลขที่ 94/156 หมู่บ้านอรุณวรรณ ซอยสายไหม 69 ถนนสายไหม แขวงและเขตสายไหม ผู้ต้องหาตามหมายจับศาลอาญาที่ 2843/2552 ลงวันที่ 1 ต.ค.52 ในข้อหาลักทรัพย์ในเวลากลางคืน โดยทำอันตรายสิ่งกีดกั้นสำหรับคุ้มครองบุคคลหรือทรัพย์นั้น หรือผ่านสิ่งเช่นว่านั้นเข้าไปด้วยประการใดๆ หรือรับของโจร ทำให้เสียทรัพย์</p>
<p> โดยจับกุมได้พร้อมของกลางคอมพิวเตอร์โน้ตบุ๊ก 4 เครื่อง ฮาร์ดดิสก์ฺคอมพิวเตอร์ 5 ตัว กล้องถ่ายรูป 11 ตัว กล้องวิดีโอ 5 ตัว โทรศัพท์มือถือ 18 เครื่อง นาฬิกาข้อมือยี่ห้อแบรนด์เนม 17 เรือน แว่นตายี่ห้อแบรนด์เนม 8 อัน กีตาร์ไฟฟ้า 2 ตัว ถุงกอล์ฟและอุปกรณ์คอมพิวเตอร์อีกจำนวนหนึ่ง รวมทั้งสิ้น 74 รายการ                <persName>พ.ต.อ.เจริญ</persName> เปิดเผยว่า การจับกุมครั้งนี้สืบเนื่องจาก <persName>นายสุทธิกานต์ ทองอ่อน</persName> ผู้เสียหาย ได้เข้าแจ้งความกับพนักงานสอบสวน สน.บางเขน ว่า เมื่อเวลาประมาณ 22.30 น.วันที่ 27 ก.ย. ที่ผ่านมา ได้นำรถเก๋งยี่ห้อโตโยต้า สีดำ หมายเลขทะเบียน กม 667 นนทบุรี ไปจอดไว้ในซอยพหลโยธิน 53 แขวงอนุสาวรีย์ เขตบางเขน เมื่อกลับมาช่วงเช้าวันที่ 28 ก.ย.ก็พบว่ากระจกด้านหลังข้างซ้ายถูกทุบแตกละเอียด และขโมยโน้ตบุ๊ก ยี่ห้อเอชพี ที่วางไว้ตรงเบาะหลังไป หลังรับแจ้งความเจ้าหน้าที่ฝ่ายสืบสวนได้ลงพื้นที่เพื่อหาเบาะแสในการติดตามจับกุมคนร้าย</p>
<p> <persName>พ.ต.อ.เจริญ</persName> กล่าวต่อว่า จนกระทั่งวานนี้ (1 ต.ค.) เจ้าหน้าที่พบ <persName>นายนภสิทธุ์ กลีบพุฒ</persName> และ<persName>นายประสิทธิชัย รักษาศิล</persName> ได้นำคอมพิวเตอร์โน้ตบุ๊กของ <persName>นายสุทธิกานต์</persName> ไปส่งซ่อม ที่ร้านคอมพิวเตอร์แห่งหนึ่ง จึงเชิญตัวมาสอบปากคำ โดยทั้งคู่ให้การว่า <persName>นายพชร</persName> เป็นคนนำโน๊ตบุ๊กเครื่องดังกล่าวมาเสนอขายให้พวกตน โดยที่ไม่รู้ว่าเป็นของที่ขโมยมา พวกตนจึงนำมาให้ร้านคอมพิวเตอร์ตรวจสอบดูก่อนว่า ยังใช้งานได้หรือไม่ เนื่องจาก<persName>นายพชร</persName>เคยมาติดต่อขายโน้ตบุ๊กให้หลายครั้งแล้วแต่ยังไม่เคยซื้อ ซึ่งครั้งนี้ก็เช่นเดียวกัน พวกตนแค่เอามาตรวจสอบก่อนที่จะซื้อ หลังพร้อมกับขออนุมัติหมายค้นเข้าตรวจค้นบ้านพักของ<persName>นายพชร</persName> ก็พบของกลางจำนวนมาก จึงยึดไว้ตรวจสอบ ก่อนควบคุมตัวมาสอบปากคำ                จากการสอบสวน <persName>นายพชร</persName> ให้การรับสารภาพว่า ก่อนหน้านี้ ตนเคยทำธุรกิจขายอะไหล่รถจยย.ที่ตลาดทรัพย์เจริญ ย่านสายไหม แต่ช่วงหลังเศรษฐกิจไม่จึงทำให้ขาดทุน หลังจากนั้น ก็ไม่มีงานทำ ประกอบกับภรรยากำลังจะคลอดลูกแล้วไม่มีเงิน จึงตัดสินใจรถขับเก๋งยี่ห้อฮอนด้า ซีอาร์วี สีบรอนซ์เงิน หมายเลขทะเบียน ฌฌ 1916 กทม.ของตัวเองขับตระเวนทุบกระจกรถขโมยเอาทรัพย์สิน                “ส่วนใหญ่ผมจะตระเวนหารถเป้าหมายตามลานจอดรถในห้างสรรพสินค้า สถานศึกษา หรือตามสถานที่จัดงานเลี้ยงต่าง เมื่อได้รถเป้าหมายแล้วก็จะใช้ก้อนหินทุบกระจกให้แตก แล้วค้นหาทรัพย์สินไปขาย แต่ของกลางบางอย่างที่พบในบ้านตอนนั้นก็ไม่ได้ขโมยมา แต่เป็นของที่รับซื้อต่อมาจากเด็กวัยรุ่นคนหนึ่งในแก๊งเดียวกัน ส่วนของบางอย่างก็เป็นของตนที่สะสมเอาไว้เอง” <persName>นายพชร</persName> กล่าว</p></body>
</news>
