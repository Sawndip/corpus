<teiHeader>
<fileDesc>
<titleStmt>
  <title>สภาหนังสือพิมพ์ฯเตือน"ข่าวสด"คมชัดลึก"เสนอข่าวคลิปลับละเมิดข้อบังคับ  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=39584  </bibl>
</sourceDesc>
</fileDesc>
</teiHeader>
<news>
<headline>สภาหนังสือพิมพ์ฯเตือน"ข่าวสด"คมชัดลึก"เสนอข่าวคลิปลับละเมิดข้อบังคับ</headline>
<lead></lead>
<neck></neck>
<body><p>เมื่อวันที่ 5 มิถุนายน พ.ศ. 2552 ที่ห้องประชุม 1 ชั้น 2 อาคารสมาคมนักข่าวนักหนังสือพิมพ์แห่งประเทศไทย มีการประชุมคณะกรรมการสภาการหนังสือพิมพ์แห่งชาติ สมัยที่ 6 ครั้งที่ 4/2552 ประจำเดือนมิถุนายน โดย<persName>นายปราโมทย์ ฝ่ายอุประ</persName> ประธานสภาการหนังสือพิมพ์แห่งชาติ เป็นประธานการประชุม ระหว่างการประชุมกรรมการสภาการหนังสือพิมพ์แห่งชาติได้หยิบยกการรายงานข่าวคลิปลับฯ ในหนังสือพิมพ์ข่าวสด และหนังสือพิมพ์คม ชัด ลึก ฉบับประจำวันจันทร์ที่ 1 มิถุนายน 2552 ซึ่งเข้าข่ายการนำเสนอข่าวและภาพข่าวที่เป็นการละเมิดต่อจริยธรรมแห่งวิชาชีพหนังสือพิมพ์ปรากฏว่าที่ประชุมได้มีการอภิปรายกันอย่างกว้างขวาง ก่อนจะลงมติให้ทำหนังสือเตือนทั้งหนังสือพิมพ์ข่าวสด และหนังสือพิมพ์คม ชัด ลึก</p>
<p>เนื่องจากการเสนอข่าวและภาพข่าวในลักษณะดังกล่าว ส่งผลกระทบต่อบุคคลที่เป็นข่าวและผู้ใกล้ชิดเป็นอย่างยิ่ง เพราะถือเป็นการละเมิดข้อบังคับว่าด้วยจริยธรรมแห่งวิชาชีพ สภาการหนังสือพิมพ์แห่งชาติ พ.ศ. 2541 ดังต่อไปนี้</p>
<p>ข้อ 15 “ในการเสนอข่าวหรือภาพใด ๆ หนังสือพิมพ์ต้องคำนึงมิให้ล่วงละเมิดศักดิ์ศรีความเป็นมนุษย์ของบุคคลที่ตกเป็นข่าว โดยเฉพาะอย่างยิ่งต้องให้ความคุ้มครองอย่างเคร่งครัดต่อสิทธิมนุษยชนของเด็ก สตรี และผู้ด้อยโอกาส และต้องไม่เป็นการซ้ำเติมความทุกข์หรือโศกนาฏกรรมอันเกิดแก่เด็ก สตรีและผู้ด้อยโอกาสนั้นไม่ว่าทางใดทางหนึ่ง”</p>
<p>ข้อ 17 “หนังสือพิมพ์ต้องไม่เสนอภาพข่าวที่อุจาด ลามกอนาจาร หรือน่าหวาดเสียว โดยไม่คำนึงถึงความรู้สึกของสาธารณชนอย่างถี่ถ้วน”</p>
<p>ข้อ 27 “หนังสือพิมพ์พึงละเว้นการล่วงละเมิดสิทธิส่วนบุคคล เว้นแต่กรณีเพื่อประโยชน์สาธารณะ”</p>
<p>นอกจากนี้ที่ประชุมยังได้พิจารณาวาระงานในหลายเรื่องด้วย โดยเฉพาะการพิจารณารับหนังสือพิมพ์เอเอสทีวี ผู้จัดการ และหนังสือพิมพ์ลานนาโพสต์ เข้าเป็นสมาชิก ซึ่งหนังสือพิมพ์ทั้ง 2 ฉบับ มีคุณสมบัติครบถ้วนตามข้อบังคับสภาการหนังสือพิมพ์แห่งชาติว่าด้วยการเป็นสมาชิก พ.ศ. 2541 แก้ไขเพิ่มเติม พ.ศ. 2546 จึงมีมติรับเป็นสมาชิก โดยให้มีผลตั้งแต่วันนี้เป็นต้นไป</p>
<p><persName>นายพรชัย ปุณณวัฒนาพร</persName> เลขาธิการสภาการหนังสือพิมพ์แห่งชาติ กล่าวว่า นอกจากนี้ที่ประชุมยังได้หารือเรื่องการจัดงานสัมมนาเพื่อรับฟังความเห็นต่อร่างแนวปฏิบัติการเสนอข่าวกีฬา ในวันอังคารที่ 9 มิถุนายนนี้ โดยจะเชิญนักวิชาการทางด้านนิเทศศาสตร์ องค์กรสตรี เด็ก กระทรวงวัฒนธรรม บรรณาธิการ หัวหน้าข่าว และผู้สื่อข่าวกีฬาของหนังสือพิมพ์ส่วนกลาง มาร่วมแสดงความเห็นต่อร่างแนวปฏิบัติดังกล่าวว่าเหมาะสมหรือต้องแก้ไขในส่วนใด จากนั้นจะนำมาประมวลยกร่างเสนอต่อคณะกรรมการสภาการหนังสือพิมพ์แห่งชาติพิจารณาเห็นชอบ และออกประกาศเพื่อให้ผู้ปฏิบัติงานสามารถทำงานได้ โดยไม่ผิดต่อข้อบังคับว่าด้วยจริยธรรมแห่งวิชาชีพหนังสือพิมพ์ต่อไป</p>
<p>ด้าน<persName>นายสุนทร จันทร์รังสี</persName> รองประธานสภาการหนังสือพิมพ์แห่งชาติ คนที่ 1 เปิดเผยด้วยว่า แนวปฏิบัติข่าวกีฬาดังกล่าวมาจากการที่คณะอนุกรรมการส่งเสริมจริยธรรม สภาการหนังสือพิมพ์ฯ สมัยที่ 5 ได้หยิบยกเอาผลการศึกษาการรายข่าวกีฬาในช่วงฟุตบอลยูโร 2008 ของโครงการศึกษาและเฝ้าระวังสื่อเพื่อสุขภาวะของสังคม (Media Monitor) โดยผลการสำรวจสามารถสรุปการรายงานข่าวออกเป็น 4 ระดับคือ 1. ข้อมูลที่ไม่สามารถนำไปใช้ในการพนันได้ 2. ข้อมูลที่ต้องตีความก่อนนำไปใช้พนัน 3. ข้อมูลที่นำไปใช้ในการพนันได้ทันทีโดยไม่ต้องตีความ และ 4. ข้อมูลเพื่อการรับพนันโดยตรง ดังนั้นคณะอนุกรรมการฯ จึงนำประเด็นดังกล่าวมาพิจารณาจัดทำเป็นแนวปฏิบัติออกมา</p></body>
</news>
