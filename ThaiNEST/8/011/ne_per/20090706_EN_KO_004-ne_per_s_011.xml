<teiHeader>
<fileDesc>
<titleStmt>
  <title>"ทาทา"ฟุ้งอัลบั้มใหม่ลุคเจิดกว่าเดิม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090706/19461/%e0%b8%97%e0%b8%b2%e0%b8%97%e0%b8%b2%e0%b8%9f%e0%b8%b8%e0%b9%89%e0%b8%87%e0%b8%ad%e0%b8%b1%e0%b8%a5%e0%b8%9a%e0%b8%b1%e0%b9%89%e0%b8%a1%e0%b9%83%e0%b8%ab%e0%b8%a1%e0%b9%88%e0%b8%a5%e0%b8%b8%e0%b8%84%e0%b9%80%e0%b8%88%e0%b8%b4%e0%b8%94%e0%b8%81%e0%b8%a7%e0%b9%88%e0%b8%b2%e0%b9%80%e0%b8%94%e0%b8%b4%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>"<persName>ทาทา</persName>"ฟุ้งอัลบั้มใหม่ลุคเจิดกว่าเดิม</headline>
<lead><persName>อมิตา ทาทา ยัง</persName> เอาใจแฟนๆ ประเดิมเอ็มวีตัวเแรกเพลง "Ready for love" ถ่ายทำที่เมืองไทย หลังบินลัดฟ้าไปอัดเสียงไกลถึงเยอรมนี ฟุ้งลุคใหม่เจิดทั้งเสื้อผ้า หน้าผม</lead>
<neck></neck>
<body><p>ออกสื่อกี่ครั้ง ก็ฮือฮาทุกครั้ง ล่าสุด <persName>ทาทา ยัง</persName> จัดแถลงข่าวเปิดอัลบั้มเพลงสากลชุดที่ 3 "Ready for love" ที่ มูนสตาร์ สตูดิโอ โอ่ชุดนี้พัฒนาทั้งเรื่องร้องและเต้นมากกว่าเดิม</p>

 <p>"ตลอดเวลา ที่ทำอัลบั้มชุดนี้ที่เยอรมัน ก็จะมีครูสอนร้องคุมเข้มทางด้านร้องตลอด เรื่องเต้นก็ฝึกซ้อมเต็มที่ จะสับสนในภาษา เพราะทีมงานมีหลายชาติมาก อย่างเวลาอัดเพลงก็จะเป็นทีมงานเยอรมัน ถ้าถ่ายมิวสิกก็จะเป็นทีมงานเกาหลี ไทย ฝรั่ง อย่างถ่ายเอ็มวีเพลง "Ready for love" นี้ซึ่งเป็นเอ็มวีตัวแรกก็มาถ่ายที่ประเทศไทยไทย  ส่วนชุด เสื้อผ้า หน้า ผม ต้องเป็นเกาหลีเพราะว่า แฟชั่นตอนนี้เกาหลีค่อนข้างนำทุกที่ในโลก ตัวทาเองก็รู้สึกว่าเขาเก่ง และทุ่มเทกับงานมาก คือไม่ได้แค่บินมาถ่ายอย่างเดียว เขามาก่อน มาดูทั้งเสื้อผ้า หน้า ผมของเราว่าโอเคมั้ย" <persName>ทาทา</persName>กล่าว</p>

 <p>การถ่ายทำเอ็มวีในอัลบั้มนี้ นักร้องสาวกล่าวว่าใช้ทุนมหาศาล และมากขึ้นเรื่อยๆ ซึ่งมีความแตกต่างจากชุดก่อนๆ แน่นอน
 "เมื่อวันก่อน ถ่ายเอ็มวีไป 3 เซต ตั้งแต่ 6 โมงเช้า- 4 ทุ่ม เป็นเซตใหญ่ อย่างวันนี้ด้านหลังก็จะเหมือนเวทีคอนเสิร์ตจริงๆ แต่ละเซตก็ทำจริงๆ ทรงผมก็เปลี่ยน หน้าก็เปลี่ยนตลอด ในมิวสิก "Ready for love" ก็จะเห็นการเปลี่ยนแปลงตลอด เป็นไอเดียของผู้กำกับที่อยากให้คนรู้ ว่าจริงๆ แล้ว ทาทา ทำได้หลายลุคส่วนเรื่องงบประมาณยังไม่ทราบ ทราบแต่ว่าเยอะ และเยอะขึ้นเรื่อยๆ พอมีลูกค้ามาดูก็จะเอาสินค้ามาใส่ในมิวสิกมากขึ้น" <persName>ทาทา</persName>กล่าว</p>

<p>ในอัลบั้มนี้ นักร้องสาวยอมรับว่าค่อนข้างมั่นใจกับทีมงาน ส่วนตัวเธอ ต้องทำตัวให้เจิดที่สุดเท่าที่จะทำได้ เพราะทีมงานเต็มที่อยู่แล้ว ส่วนเรื่องสุขภาพในตอนนี้ก็ยอมรับว่าป่วยอยู่</p>

 <p>"ทาทำให้เต็มที่ ต้องทำให้เจิดที่สุดเท่าที่จะทำได้ เราค่อนข้างเชื่อมั่นทีมงาน ส่วนจะไปเปิดอัลบั้มที่ไหนนั้นขอปิดไว้ก่อน เพราะถ้าไม่ใช่เมืองไทยก็กลัวคนไทยจะน้อยใจ  ตอนนี้ผู้บริหารได้ฟังกันบ้างแล้ว และได้เปิดให้ฟังในบางสถานี ในประเทศไทยได้ฟังกันตั้งแต่วันที่ 1 กรกฎาคม ได้ฟัง  "Ready for love" ส่วนเรื่องเพลงทีมงานช่วยกันเลือก ให้เพราะมันตรงความรักของทาในตอนนี้ Ready for love คือพร้อมที่จะรัก" นักร้องสาวกล่าวพร้อมหัวเราะ  แถมยังบอกอีกว่าอัลบั้มนี้มีกำหนดวางแผงวันที่ 25 สิงหาคม และรู้สึกดีใจที่หลายๆ ประเทศให้ความสนใจในอัลบั้มนี้</p></body>
</news>
