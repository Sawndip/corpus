<teiHeader>
<fileDesc>
<titleStmt>
  <title>จิงโจ้ผวาตาย6พันหากไร้วัคซีน  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=57420  </bibl>
</sourceDesc>
</fileDesc>
</teiHeader>
<news>
<headline>จิงโจ้ผวาตาย6พันหากไร้วัคซีน</headline>
<lead>ออสซีเตือนไข้หวัดใหญ่ 2009 อาจคร่าชีวิตประชาชนในประเทศถึง 6,000 คนในปีนี้</lead>
<neck></neck>
<body><p>วานนี้ <persName>นิโคลา โรซอน</persName> รัฐมนตรีต่างประเทศของออสเตรเลีย เปิดเผยว่า หากเกิดกรณีสถานการณ์การระบาดของโรคไข้หวัดใหญ่ 2009 เข้าสู่ภาวะเลวร้ายที่สุดโดยที่ไม่มีวัคซีน หรือยาต่อต้านไวรัสใดๆ แล้ว ในออสเตรเลียจะมีผู้เสียชีวิตจากโรคนี้มากถึง 6,000 คน </p>
<p>“เราอาจจะคาดได้เลยว่าอาจมี ผู้เสียชีวิตมากถึง 6,000 คนทั่วประเทศ หากเกิดกรณีดังกล่าวขึ้น” <persName>โรซอน</persName>ให้สัมภาษณ์กับสถานีวิทยุเอบีซี พร้อมกับย้ำว่า สิ่งที่เกิดขึ้นนั้นถือเป็นความเลวร้ายที่สุด ในขณะที่โครงการผลิตวัคซีนก็เพิ่งจะเริ่มต้นได้ไม่นาน </p>
<p>อย่างไรก็ตาม รัฐมนตรีสาธารณสุขของออสเตรเลียกล่าวด้วยว่า ยอดรวมของผู้เสียชีวิตจากโรคระบาดดังกล่าวยังถือว่าอยู่ในระดับที่ต่ำ เมื่อเทียบกับการเตรียมการของรัฐบาลที่กำลังดำเนินโครงการผลิตวัคซีนจำนวนมหาศาลภายในเดือนต.ค.นี้ ซึ่งจะสามารถช่วยประชาชนในประเทศให้รอดพ้นจากวิกฤตโรคระบาดได้ทั้งหมด </p>
<p>อย่างไรก็ตาม ถ้อยแถลงของ <persName>โรซอน</persName>มีขึ้นเพียง 1 วัน หลังจากที่นักวิจัยของมหาวิทยาลัยเวสเทิร์น ออสเตรเลีย ได้เปิดเผยผลการคำนวณทางคอมพิวเตอร์ว่าจะมีชาวออสเตรเลียเสียชีวิตจากเชื้อไวรัสสายพันธุ์ใหม่ถึง 1-2 หมื่นคน ทีเดียว </p>
<p>ทั้งนี้ จำนวนผู้ติดเชื้อไวรัสสายพันธุ์ใหม่ในออสเตรเลียในขณะนี้ได้พุ่งขึ้นมาอยู่ที่ 1.1 หมื่นคนแล้ว หรือเกือบ 12% ของจำนวนผู้ติดเชื้อไวรัสทั่วโลก 9.4 หมื่นคน ตามรายงานการยืนยันขององค์การอนามัยโลก (ฮู) </p>
<p>ขณะที่สถานการณ์เชื้อไวรัส ไข้หวัดใหญ่ยังสร้างความวิตกกังวลให้กับผู้คนทั่วโลกอยู่ ทางด้านโรงพยาบาลนอร์ทเทิร์น เวสเชสเตอร์ ในเมืองเมาท์คิสโก รัฐนิวยอร์ก ก็ประกาศเตือนว่ามีความเป็นไปได้ที่ผู้ป่วยราว 2,800 คน อาจได้รับเชื้อไวรัสตับอักเสบชนิดซี หลังจากที่สงสัยว่าอดีตพนักงานของโรงพยาบาลคนหนึ่งเป็นผู้แพร่เชื้อให้กับผู้ป่วยเกือบ 6,000 คนในรัฐ โคโลราโด </p>
<p>กระทรวงสาธารณสุขในรัฐนิวยอร์กระบุว่า <persName>คริสเทน ไดแอน พาร์เกอร์</persName> วัย 26 ปี ซึ่งถูกจับกุมเมื่อต้นเดือนที่ผ่านมา ได้ถูกกล่าวหาว่าใช้เข็มฉีดยาที่เธอใช้กับตัวเอง นำมาใช้ซ้ำกับผู้ป่วยหลายคน ทั้งๆ ที่รู้ว่าตัวเธอได้รับเชื้อไวรัสตับอักเสบชนิดซีอยู่ก่อนหน้านี้แล้ว </p>
<p>ก่อนหน้านี้ผู้ต้องสงสัยรายดังกล่าวเคยทำงานเป็นเจ้าหน้าที่เทคนิคห้องผ่าตัดที่ศูนย์การแพทย์โรส เมดิคอล ในเมืองเดนเวอร์ และศูนย์ผ่าตัดออดูบอง อัมบูลาทอรี ในรัฐโคโลราโด ช่วงฤดูร้อนที่ผ่านมา โดยเธอจะถูกนำตัวขึ้นศาลเพื่อรับฟังการพิจารณาคดีดังกล่าวอีกครั้งในวันที่ 6 ต.ค.นี้ </p>
<p>ทั้งนี้ ไวรัสตับอักเสบชนิดซี ถือเป็นโรคระบาดที่สามารถติดต่อกันทางกระแสเลือด และจะทำให้ตับทำงานผิดปกติ ซึ่งรวมถึงทำให้เกิดอาการตับแข็ง และมะเร็งตับ โดยอาการป่วยที่ว่านี้สามารถรักษาได้ แต่จะไม่หายขาด </p></body>
</news>
