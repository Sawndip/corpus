<teiHeader>
<fileDesc>
<titleStmt>
  <title>ชูยุทธศาสตร์ไทยประตูอาเซียน กระตุ้นลมหายใจ SMEs ท่องเที่ยว  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-13 14:39:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000078867  </bibl>
</sourceDesc>
</fileDesc>
</teiHeader>
<news>
<headline>ชูยุทธศาสตร์ไทยประตูอาเซียน กระตุ้นลมหายใจ SMEs ท่องเที่ยว</headline>
<lead>ททท. จับมือ สสว. เดินเครื่อง Focus Group SMEs ครอบคลุม 4 ภาค เสริมแกร่ง ผปก.ท่องเที่ยวไทยคู่กับเพิ่มศักยภาพแหล่งท่องเที่ยว ชูไทยเป็นประตูสู่ภูมิภาคอาเซียน หวังต่อลมหายใจให้ภาคธุรกิจ SMEs ท่องเที่ยว ประคองกิจการป้องกันเลิกจ้าง แนะรวมคลัสเตอร์เสริมแกร่ง</lead>
<neck></neck>
<body><p><persName>นายวีระศักดิ์ โค้วสุรัตน์</persName> ประธานกรรมการ การท่องเที่ยวแห่งประเทศไทย เปิดเผยว่า ที่ผ่านมาภาคการท่องเที่ยวของไทย ได้รับผลกระทบอย่างหนักทั้งเรื่องเศรษฐกิจและการเมือง โดยเฉพาะผู้ประกอบการภาค SMEs ในภาคธุรกิจมีจำนวนมากสูงถึงร้อยละ 99.66 หรือกว่า 200,000 ราย ก่อให้เกิดการจ้างงาน 650,000 คน สร้างรายได้เข้าประเทศกว่า 900,000 ล้านบาทต่อปี และมีส่วนช่วยส่งเสริม SMEs สาขาที่เกี่ยวเนื่องจำนวนมากให้เป็นกลไกในการขับเคลื่อนเศรษฐกิจของประเทศ</p>
       
       <p>ทั้งนี้ จากปัญหาต่างๆ ที่เกิดขึ้น ทาง ททท. ได้ร่วมมือกับสำนักงานส่งเสริมวิสาหกิจขนาดกลางและขนาดย่อม (สสว.) ทำแผนจัดการประชุมสัมมนา Focus Group SMEs สาขาท่องเที่ยวและสาขาที่เกี่ยวเนื่อง โดยจะสัญจรใน 4 ภูมิภาคทั่วประเทศ นำร่องภาคกลางและตะวันออก เพื่อช่วยเสริมศักยภาพให้ผู้ประกอบ SMEs และเพิ่มศักยภาพแหล่งท่องเที่ยวไทยให้มีระบบการบริหารจัดการที่ดี รวมถึงขยายตลาดธุรกิจท่องเที่ยวไทยเชื่อมโยงกับกลุ่มสู่อาเซียน (ASEAN) ด้วยการผนึกกำลังกับประเทศเพื่อนบ้าน โดยประเทศไทยทำหน้าที่เป็นประตูสู่ภูมิภาค</p>
       
       <p>แผนดังกล่าวจะช่วยกระตุ้นการท่องเที่ยวของไทย เกิดประโยชน์สร้างงาน สร้างรายได้ให้แก่ชุมชน ขณะเดียวกันก็ช่วยเหลือ SMEs ให้รักษากิจการ และจำนวนการจ้างงานให้ผ่านพ้นภาวะวิกฤติ โดยแผนการส่งเสริมจะเน้นสืบสานและเผยแพร่มรดกทางวัฒนธรรมและทรัพยากรการท่องเที่ยว เพื่อสร้างแรงจูงใจให้นักท่องเที่ยวมั่นใจในการเดินทางมาท่องเที่ยวประเทศไทยและประเทศเพื่อนบ้าน</p>
       
       <p>“จำนวนนักท่องเที่ยวต่างชาติที่ลดลงในช่วงที่ผ่านมา แบ่งเป็นชาวยุโรปลดลง 12% สหรัฐอเมริกา 18.2% และเอเชียประมาณ 20.7% ซึ่งถือเป็นตัวเลขที่ส่งผลกระทบต่อผู้ประกอบการอย่างมาก ดังนั้น การเสริมแกร่ง และเพิ่มศักยภาพแหล่งท่องเที่ยวไทย จึงเป็นทางออกที่ดีที่สุด ตัวอย่างเช่น เส้นทาง R3 ที่ปัจจุบันได้กลายเป็นเส้นทางใหม่เชื่อมประเทศ ลาว กัมพูชา และเวียดนาม ซึ่งเส้นทางดังกล่าวผู้ประกอบการสามารถใช้เป็นช่องทางดำเนินธุรกิจได้ ในขณะที่แหล่งท่องเที่ยวทางธรรมชาติของไทย เช่น ทะเล ภูเขา น้ำตก น้ำพุร้อน ถือว่ามีจุดขายที่โดดเด่น แต่ยังขาดการจัดการเรื่องระบบสาธารณูปโภคที่ดี เช่น ห้องน้ำ ขยะ มลพิษทางเสียง บรรยากาศโดยรอบ เป็นต้น ซึ่งหากส่วนท้องถิ่นได้เข้ามาดูแลตรงจุดนี้ คาดจะช่วยฟื้นธุรกิจการท่องเที่ยวของไทยได้เป็นอย่างดี” ประธาน ททท. ระบุ</p>
       
       <p>นอกจากนั้น แนวทางที่ธุรกิจเอสเอ็มอีภาคการท่องเที่ยวของไทย จะอยู่รอดได้นั้นทุกฝ่ายต้องร่วมมือกัน รวมถึงการสร้างคลัสเตอร์เพื่อเพิ่มอำนาจในการต่อรอง รวมถึงการต่อยอด สร้างค่า และหาจุดต่าง พร้อมกับการออกแบบสินค้าและบริการให้โดดเด่นน่าจะเป็นทางรอดที่ดีที่สุดในขณะนี้</p></body>
</news>
