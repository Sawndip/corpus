<teiHeader>
<fileDesc>
<titleStmt>
  <title>แซมบ้าเขี่ยกระทิงยึดเบอร์หนึ่งลูกหนังโลก ไทยขยับลงไปรั้งอันดับ 117  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090702/19112/%e0%b9%81%e0%b8%8b%e0%b8%a1%e0%b8%9a%e0%b9%89%e0%b8%b2%e0%b9%80%e0%b8%82%e0%b8%b5%e0%b9%88%e0%b8%a2%e0%b8%81%e0%b8%a3%e0%b8%b0%e0%b8%97%e0%b8%b4%e0%b8%87%e0%b8%a2%e0%b8%b6%e0%b8%94%e0%b9%80%e0%b8%9a%e0%b8%ad%e0%b8%a3%e0%b9%8c%e0%b8%ab%e0%b8%99%e0%b8%b6%e0%b9%88%e0%b8%87%e0%b8%a5%e0%b8%b9%e0%b8%81%e0%b8%ab%e0%b8%99%e0%b8%b1%e0%b8%87%e0%b9%82%e0%b8%a5%e0%b8%81%e0%b9%84%e0%b8%97%e0%b8%a2%e0%b8%82%e0%b8%a2%e0%b8%b1%e0%b8%9a%e0%b8%a5%e0%b8%87%e0%b9%84%e0%b8%9b%e0%b8%a3%e0%b8%b1%e0%b9%89%e0%b8%87%e0%b8%ad%e0%b8%b1%e0%b8%99%e0%b8%94%e0%b8%b1%e0%b8%9a117.html  </bibl>
</sourceDesc>
</fileDesc>
</teiHeader>
<news>
<headline>แซมบ้าเขี่ยกระทิงยึดเบอร์หนึ่งลูกหนังโลก ไทยขยับลงไปรั้งอันดับ 117</headline>
<lead>"แซมบ้า" บราซิล แชมป์อเมริกาใต้ ที่เพิ่งเข้าป้ายคว้าแชมป์คอนเฟเดอเรชั่นส์ คัพ 2009 สามารถกลับคืนสู่บัลลังก์ทีมฟุตบอลชายเบอร์หนึ่งของโลกได้อีกครั้ง หลังจัดการเขี่ย "กระทิงดุ" สเปน แชมป์ยุโรปที่เคยยึดอันดับ 1 มานานกว่า 1 ปีร่วงลงไปอยู่อันดับ 2 ส่วน "ช้างศึก" ทีมชาติไทย หล่นลงไป 1 อันดับต้องรั้งเบอร์ 117 ของโลก แถมยังเป็นทีมอันดับ 14 ของทวีปเอเชียอีกด้วย</lead>
<neck></neck>
<body><p> "กระทิงดุ" สเปน แชมป์ยูโร 2008 ที่เพิ่งคว้าอันดับ 3 ศึกคอนเฟเดอเรชั่นส์ คัพ 2009 ต้องตกจากบัลลังก์ทีมฟุตบอลชายเบอร์หนึ่งของโลกเสียแล้ว หลังสหพันธ์ฟุตบอลนานาชาติ หรือฟีฟ่า ประกาศผลการจัดอันดับทีมลูกหนังชายรอบโลก หรือ "ฟีฟ่า เวิลด์ แรงกิ้ง" ประจำเดือน ก.ค. ผลปรากฏว่า "แซมบ้า" บราซิล ยอดทีมลูกหนังโลกที่เพิ่งเข้าป้ายคว้าแชมป์คอนเฟเดอเรชั่นส์ คัพ เป็นสมัยที่ 3 สามารถขยับจากอันดับ 5 ทะยานขึ้นไปสู่จุดสูงสุดได้อีกครั้ง หลังห่างหายจากตำแหน่งเบอร์หนึ่งของโลกมานานกว่า 2 ปี นับตั้งแต่เดือน ส.ค. ปี 2007 ส่งผลให้ สเปน ที่เคยยึดครองอันดับ 1 มานานกว่า 1 ปี นับตั้งแต่คว้าแชมป์ 2008 เมื่อช่วงกลางปีก่อน ต้องร่วงลงไปรั้งอันดับ 2 ทันที ส่วน "อัซซูรี่" อิตาลี แชมป์ฟุตบอลโลก 2006 ยังคงรั้งอันดับ 4 เหมือนเดิม หลังกระเด็นตกรอบแรก คอนเฟเดอเรชั่นส์ คัพ 2009 แบบไม่เป็นท่า </p>
<p>สรุป 10 อันดับแรก 1.บราซิล 1,672 คะแนน 2.สเปน 1,590 คะแนน 3.ฮอลแลนด์ 1,379 คะแนน 4.อิตาลี 1,229 คะแนน 5.เยอรมนี 1,207 คะแนน 6.รัสเซีย 1,161 คะแนน 7.อังกฤษ 1,135 คะแนน 8.อาร์เจนตินา 1,091 คะแนน 9.ฝรั่งเศส 1,082 คะแนน 10.โครเอเชีย 1,031 คะแนน </p>
<p>ส่วนทีมชาติไทยร่วงลงไป 1 อันดับ ส่งผลให้ "ช้างศึก" ต้องรั้งอันดับ 117 ของโลก มี 290 คะแนน แถมยังเข้าป้ายเป็นทีมอันดับ 14 ของทวีปเอเชียอีกด้วย ขณะที่ "จิงโจ้" ออสเตรเลีย ยักษ์ใหญ่จากโซนโอเซียเนียที่ย้ายสำมะโนครัวมาร่วมวงไพบูลย์กับทวีปเอเชีย ขยับขึ้นไปถึง 13 อันดับ จึงทำให้ "จิงโจ้" ทะยานไปรั้งอันดับ 16 ของโลก มี 886 คะแนน พร้อมกับรั้งตำแหน่งเบอร์หนึ่งของทวีปเอเชียได้อย่างเหนียวแน่น</p></body>
</news>
