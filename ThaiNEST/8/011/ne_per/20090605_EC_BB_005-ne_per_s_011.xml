<teiHeader>
<fileDesc>
<titleStmt>
  <title>สสว.ชูแผนปฏิบัติการส่งเสริมเอสเอ็มอี5สาขา วอนรัฐออกกฎหมายค้าปลีก-บีโอไอหนุนลงทุน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-05 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/05/news_28875813.php?news_id=28875813  </bibl>
</sourceDesc>
</fileDesc>
</teiHeader>
<news>
<headline>สสว.ชูแผนปฏิบัติการส่งเสริมเอสเอ็มอี5สาขา วอนรัฐออกกฎหมายค้าปลีก-บีโอไอหนุนลงทุน</headline>
<lead>สสว.ดันแผนปฏิบัติการส่งเสริมเอสเอ็มอี 5 สาขา เจาะกลุ่มธุรกิจมีโอกาส พร้อมเสนอ "<persName>กอร์ปศักดิ์</persName>" ภายในเดือนมิ.ย. นี้ จี้พาณิชย์ เร่งออกกฎหมายค้าปลีกค้าส่งสร้างการแข่งขันที่เป็นธรรม แนะ บีโอไอเพิ่มสิทธิประโยชน์หนุนเอสเอ็มอีลงทุนพลังงานทดแทน</lead>
<neck></neck>
<body><p><persName>นายภักดิ์ ทองส้ม</persName> รักษาการผู้อำนวยการสำนักงานส่งเสริมวิสาหกิจขนาดกลางและขนาดย่อม (สสว.) เปิดเผยในการประชุมเพื่อเผยแพร่และรับฟังความเห็นต่อแผนปฏิบัติการส่งเสริมเอสเอ็มอีรายสาขา ว่า สสว.ได้ทำแผนปฏิบัติการส่งเสริมเอสเอ็มอีรายสาขา 5 สาขา คือ ค้าปลีก พลังงานทดแทน โลจิสติกส์ ดิจิทัลคอนเทนท์ ยาและสมุนไพร ซึ่งเอสเอ็มอีสาขาดังกล่าว ยังมีมูลค่าการลงทุนต่ำและมีโอกาสเติบโตในอนาคต โดย สสว.จะเสนอแผนปฏิบัติการให้คณะกรรมการส่งเสริมวิสาหกิจขนาดกลางและขนาดย่อมที่มี<persName>นายกอร์ปศักดิ์ สภาวสุ</persName> รองนายกรัฐมนตรี เป็นประธาน ภายในเดือน มิ.ย. 2552 เพื่อพิจารณาเป็นแนวทางการส่งเสริม ซึ่งหลังจากนั้นจะมีการกำหนดกรอบงบประมาณในการส่งเสริมเป็นโครงการอีกครั้ง </p>

<p><persName>นายภักดิ์</persName> กล่าวว่า ในการส่งเสริมเอสเอ็มอี สาขาค้าปลีกจะต้องมีการออก พ.ร.บ.การประกอบธุรกิจค้าปลีกค้าส่ง ซึ่งกระทรวงพาณิชย์จะต้องเร่งดำเนินการเพื่อส่งเสริมให้เกิดการแข่งขันที่เป็นธรรม ระหว่างกลุ่มทุนข้ามชาติและร้านค้าปลีกค้าส่งแบบดั้งเดิม โดยในปี 2550 มีผู้ประกอบการค้าปลีก 621,296 ราย เป็นเอสเอ็มอี 99.95% มีการจ้างงาน 1.1 ล้านคน คิดเป็น 85.27% ของการจ้างงานทั้งหมด ซึ่ง เอสเอ็มอีค้าปลีกเป็นกลุ่มที่เกิดขึ้นมากที่สุดและล้มหายเร็วที่สุด เพราะไม่สามารถสู้ด้านราคากับผู้ค้าปลีกรายใหญ่ได้ โดยทำให้เอสเอ็มอีไปแข่งขันด้านราคาไม่ได้ ต้องใช้ความสะดวกและการอยู่ใกล้ชิดผู้ซื้อเป็นจุดเด่น ซึ่งเอสเอ็มอีจะต้องใช้จุดเด่นที่มีปรับเข้ากับการดูแลลูกค้าให้มีความพอใจมากขึ้น </p>

<p>สาขาพลังงานทดแทนพบว่าในปี 2550 อุตสาหกรรมพลังงานทดแทนมีผู้ประกอบการ 1,661 ราย เป็นเอสเอ็มอี 98.49% มีการจ้างงาน 12,916 คน คิดเป็น 66.26% ของการจ้างงานทั้งหมดในธุรกิจพลังงานทดแทน โดยอุปสรรคหลักของการพัฒนา อยู่ที่การขาดนโยบายส่งเสริมพลังงานทดแทนที่ชัดเจน และจำเป็นที่ภาครัฐต้องกำหนดให้พลังงานทดแทนเป็นวาระแห่งชาติ ที่ต้องดำเนินการอย่างต่อเนื่อง รวมทั้งกำหนดให้มีมาตรการจูงใจด้านการเงินช่วยเหลือเอสเอ็มอี เช่น มาตรการเพิ่มราคารับซื้อไฟฟ้าจากพลังงานหมุนเวียน มาตรการกองทุนเอสโคเพื่อรับประกันความเสี่ยงในการลงทุนของเอสเอ็มอี มาตรการสิทธิประโยชน์ของคณะกรรมการส่งเสริมการลงทุน (บีโอไอ) ซึ่ง สสว.จะช่วยเหลือเอสเอ็มอีในส่วนที่ไม่ซ้ำซ้อนกับหน่วยงานอื่น โดยเฉพาะการสร้างความพร้อมในการบริหารธุรกิจ </p>

<p><persName>นายภักดิ์</persName> กล่าวว่า สสว.จะต้องปรับบทบาทมาเป็นองค์กรที่สร้างองค์ความรู้ เพื่อพัฒนาเอสเอ็มอีให้มากขึ้น ซึ่งเป็นการทำงานในภาพกว้างที่ปรับให้สอดคล้องกับงบประมาณปี 2552 ที่ สสว.ได้รับเพียง 287 ล้านบาท และมีแนวโน้มที่งบปี 2553 ที่จะถูกรัฐบาลตัดลงจากที่ขอไป 2,000 ล้านบาท โดยในช่วงที่เศรษฐกิจชะลอตัวส่งผลให้เอสเอ็มอีได้รับผลกระทบมากกว่าธุรกิจขนาดใหญ่</p></body>
</news>
