<teiHeader>
<fileDesc>
<titleStmt>
  <title>แจ้งจับ กกต.ปล่อย"เนวิน-ทักษิณ"ยุ่งการเมือง  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-12 13:33:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000066379  </bibl>
</sourceDesc>
</fileDesc>
</teiHeader>
<news>
<headline>แจ้งจับ กกต.ปล่อย"<persName>เนวิน</persName>-<persName>ทักษิณ</persName>"ยุ่งการเมือง</headline>
<lead>“<persName>บรรณวิทย์</persName>-<persName>ไชยวัฒน์</persName>” ควงขึ้นโรงพัก แจ้งจับ กกต. ฐานละเว้นการปฏิบัติหน้าที่ ปล่อย “<persName>เนวิน</persName>” ยุ่งเกี่ยวการเมือง จัดกิจกรรมสนับสนุนเลือกตั้งที่ จ.สกลนคร</lead>
<neck></neck>
<body><p>วันนี้ (12 มิ.ย.) เมื่อเวลา 11.00 น.ที่ สน.ทุ่งสองห้อง <persName>พล.ร.อ.บรรณวิทย์ เก่งเรียน</persName> อดีตรองปลัดกระทรวงกลาโหม และประธานคณะกรรมการตรวจสอบการใช้อำนาจรัฐของสมัชชาประชาชนแห่งประเทศไทย พร้อม<persName>นายไชยวัฒน์ สินสุวงศ์</persName> เลขาธิการสมัชชาประชาชนแห่งประเทศไทย เดินทางเข้าพบ <persName>พ.ต.ท.สุชัย แสงส่อง</persName> พนักงานสอบสวน (สบ 2) สน.ทุ่งสองห้อง เพื่อแจ้งความดำเนินคดีต่อคณะกรรมการการเลือกตั้ง (กกต.) ฐานละเว้นการปฏิบัติหน้าที่ตามประมวลกฎหมายอาญามาตรา 157</p>
       
       <p><persName>นายไชยวัฒน์</persName>เปิดเผยว่า ที่เดินทางเข้ามาแจ้งความในวันนี้ก็สืบเนื่องจากศาลรัฐธรรมนูญมีคำพิพากษายุบพรรคไทยรักไทย และพรรคพลังประชาชน ทำให้มีนักการเมืองถูกตัดสิทธิไปหลายคน แต่ก็ยังมีนักการเมืองบางคนเข้าไปยุ่งเกี่ยวกับการเมือง ไม่ว่าจะเป็นการจัดตั้งรัฐบาลของพรรคประชาธิปัตย์ที่ไปจับมือกับ<persName>นายเนวิน ชิดชอบ</persName> ซึ่งล่าสุด<persName>นายเนวิน</persName>ได้ไปจัดกิจกรรมสนับสนุนการเลือกตั้งที่ จ.สกลนคร มีการนำคณะรัฐมนตรี และส.ส.ของพรรคภูมิใจไทยไปร่วมด้วยหรือกรณีพรรคเพื่อไทยที่แปลงร่างมาจากพลังประชาชน ซึ่ง <persName>ร.ต.อ.เฉลิม อยู่บำรุง</persName> ยืนยันว่า <persName>พ.ต.ท.ทักษิณ ชินวัตร</persName> เป็นหัวหน้าพรรคตัวจริงนั้น</p>
       
       <p><persName>นายไชยวัฒน์</persName>กล่าวต่อว่า ทางสมัชชาประชาชนแห่งประเทศไทยมีการพิจารณาสรุปพฤติกรรมต่างกรรมต่างวาระกันแล้วมีความเห็นโดยสุจริตใจว่า กลุ่มบุคคลทั้งสองกลุ่มการเมืองที่ถูกตัดสิทธิไปนั้น ยังเข้าไปเกี่ยวข้องกับการเมืองทั้งทางตรงและทางอ้อม จึงถือว่า กกต.นั้นละเว้นการปฏิบัติหน้าที่ ตามมาตรา 157 ประพฤติมิชอบตามอำนาจหน้าที่ที่ตัวเองมีอยู่ ตามกฎหมายการเลือกตั้งและกฎหมายที่เกี่ยวข้องกับพรรคการเมือง ทางสมัชชาฯ ในฐานะประชาชนเจ้าของอำนาจอธิปไตย มาร้องทุกข์กล่าวโทษที่ สน.ทุ่งสองห้อง ซึ่งเป็นท้องที่ที่สำนักงาน กกต.ตั้งอยู่ ในข้อหาดังกล่าว</p>
       
       <p><persName>นายไชยวัฒน์</persName>กล่าวด้วยว่า นอกจากนี้ จากคำให้สัมภาษณ์ของ 3 ใน 5 กกต.นั้น ยืนยันว่าพฤติกรรมของนายเนวินนั้นสามารถทำได้ไม่ผิดอะไร แต่ทางสมัชชาประชาชนแห่งประเทศไทยไม่เห็นด้วย จึงต้องใช้สิทธิตามอำนาจอธิปไตย เพราะมิฉะนั้นหากปล่อยแล้วจะกระทบต่อความมั่นคงแน่นอน ซึ่งหลังจากนี้ก็เป็นหน้าที่ของเจ้าหน้าที่ตำรวจที่จะต้องเชิญกกต.มาสอบสวน ส่วน กกต.จะทำอะไรก็เป็นเรื่องของท่าน</p>
       
       <p>“เราไม่ใช่คู่กรณีของนายเนวิน ชิดชอบ ไม่ใช่คู่กรณีของ พ.ต.ท.ทักษิณ ชินวัตร แต่ใช้สิทธิของประชาชน กล่าวหาบุคลากรในกลไกของรัฐที่ได้ชื่อว่า กกต.ซึ่งกินเงินเดือนจากประชาชนอยู่ แต่ไม่ทำตามหน้าที่ตามเจตนารมย์ที่กฎหมายที่เกี่ยวข้อง ทุกวันนี้ถ้าทุกหน่วยงานดำเนินการตามเจตนารมย์ของกฎหมาย บ้านเมืองก็อาจจะไม่วุ่นวายแบบนี้ แต่นี่กลับปล่อยให้กลุ่มบุคคลสองกลุ่มที่ถูกตัดสิทธิโดยฝ่ายตุลาการเข้ามายุ่งเกี่ยวกับการเมือง แล้วยังปล่อยเลยเถิดไม่ทำอะไรเลยอีก” <persName>นายไชยวัฒน์</persName>กล่าว</p>
       
       <p>ด้าน <persName>พ.ต.ท.สุชัย</persName> กล่าวว่า เบื้องต้นจะรับแจ้งความไว้เป็นหลักฐาน พร้อมทั้งสอบปากคำผู้ร้องทุกข์กล่าวโทษเพื่อพิจารณาว่าเข้าข่ายความผิดหรือไม่ ก่อนจะเสนอเรื่องให้ผู้บังคับบัญชาพิจารณาต่อไป</p></body>
</news>
