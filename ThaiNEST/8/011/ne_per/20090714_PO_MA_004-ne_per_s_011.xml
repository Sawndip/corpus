<teiHeader>
<fileDesc>
<titleStmt>
  <title>อนุกมธ.สอบเสื้อแดงชี้การข่าวบกพร่อง  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-14 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol03140752&sectionid=0133&day=2009-07-14  </bibl>
</sourceDesc>
</fileDesc>
</teiHeader>
<news>
<headline>อนุกมธ.สอบเสื้อแดงชี้การข่าวบกพร่อง</headline>
<lead></lead>
<neck></neck>
<body><p>เมื่อวันที่ 13 กรกฎาคม คณะกรรมการตรวจสอบข้อเท็จจริงกรณีการชุมนุมทางการเมือง ที่มี<persName>นายสมศักดิ์ บุญทอง</persName> อดีตรองอัยการสูงสุด เป็นประธาน ประชุมเพื่อรับฟังผลการตรวจสอบข้อเท็จจริง ของคณะอนุ กก.ทั้ง 3 คณะ เพื่อทำรายงานเสนอ<persName>นายชัย ชิดชอบ</persName> ประธานสภาผู้แทนราษฎรคือ 1.คณะอนุกรรมการรวบรวมเหตุการณ์ที่เมืองพัทยาและภูมิภาค 2.คณะอนุกรรมการตรวจสอบข้อเท็จจริงกระทรวงมหาดไทย และศาลรัฐธรรมนูญ 3.คณะอนุกรรมการศึกษาข้อกฎหมายและกฎหมายที่เกี่ยวข้อง ส่วนอีก 4 คณะยังไม่เสร็จ</p>
<p><persName>นายอโณทัย ฤทธิปัญญาวงศ์</persName> ส.ว.สรรหา ในฐานะประธานอนุกรรมการรวบรวมเหตุการณ์ที่เมืองพัทยาและภูมิภาค ส่งรายงาน 200 หน้า ได้รวบรวมข้อมูลจากเอกสารทั้งจากสื่อและหนังสือราชการ รวมทั้งได้ลงพื้นที่ อ.พัทยา จ.ชลบุรี จ.อุดรธานี จ.ขอนแก่น จ.เชียงใหม่ และ จ.เชียงราย ซึ่งเป็นสถานที่ชุมนุมของกลุ่มแนวร่วมประชาธิปไตยต่อต้านเผด็จการแห่งชาติ (นปช.) คนเสื้อแดง โดยมีข้อสังเกตว่า ความรุนแรงที่เกิดขึ้นเกิดจากความผิดพลาดจากงานด้านการข่าวของรัฐบาล อาทิ สำนักงานข่าวกรองแห่งชาติ กองบัญชาการตำรวจสันติบาล ศูนย์รักษาความปลอดภัยแห่งชาติ (ศรภ.) และ ครม.มีความบกพร่องอย่างมาก จึงทำให้เกิดเหตุการณ์ทุบรถนายรัฐมนตรีกลางไฟแดง การบุกเข้าไปในโรงแรมรอยัลคลิฟบีช พัทยา จนการประชุมผู้นำอาเซียนต้องล่ม และการปลุกระดมใช้กำลังบุกรุกสถานที่ เพื่อจับกุมนายกรัฐมนตรีและผู้นำประเทศต่างๆ เข้าข่ายการประทุษร้ายต่อเสรีภาพ มีความผิดตามประมวลกฎหมายอาญาความผิดต่อความมั่นคงของรัฐภายนอกราชอาณาจักรมาตรา 127 ที่มีโทษจำคุกไม่เกิน 10 ปี ถ้าเกิดเหตุร้ายผู้กระทำมีโทษถึงประหารชีวิตหรือจำคุกตลอดชีวิต นอกจากนี้ยังมีความผิดตามกฎหมายเดียวกันมาตรา 113 ประกอบมาตรา 130 </p>
<p>จากนั้น <persName>นางนฤมล ศิริวัฒน์</persName> ส.ว.อุตรดิตถ์ ประธานอนุกรรมการตรวจสอบข้อเท็จจริงที่กระทรวงมหาดไทย และศาลรัฐธรรมนูญ ระบุว่า มีการให้ข้อมูลไม่ตรงกันระหว่างการให้ปากคำของเจ้าหน้าที่กระทรวงมหาดไทย และภาพจากกล้องวงจรปิด</p></body>
</news>
