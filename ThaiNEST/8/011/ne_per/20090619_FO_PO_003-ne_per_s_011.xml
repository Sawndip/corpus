<teiHeader>
<fileDesc>
<titleStmt>
  <title>อเมริกาเหนือสังเวยหวัดเพิ่ม5ศพ  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=52983  </bibl>
</sourceDesc>
</fileDesc>
</teiHeader>
<news>
<headline>อเมริกาเหนือสังเวยหวัดเพิ่ม5ศพ</headline>
<lead>อเมริกาเหนือสังเวยไข้หวัดใหญ่ 2009 เพิ่ม 5 ศพ ลาวพบเคสแรก</lead>
<neck></neck>
<body><p>สถานการณ์ไข้หวัดใหญ่ ชนิดเอ 2009 เอช1เอ็น1 ยังคงระบาดอย่างต่อเนื่องทั่วโลก โดยในทวีปอเมริกาเหนือพบผู้เสียชีวิตเพิ่มอีก 5 ราย ขณะที่ตัวเลขผู้ติดเชื้อในเอเชียก็เพิ่มสูงขึ้น ในฮ่องกงพบผู้ติดเชื้อเพิ่มวันเดียว 54 ราย </p>
<p>รายงานระบุว่า หญิงชราคนหนึ่งในแคนาดาอายุราว 70-80 ปี เป็นเหยื่อรายล่าสุดของเชื้อไวรัสไข้หวัดใหญ่ 2009 ส่งผลให้ขณะนี้ยอดผู้เสียชีวิตในแคนาดาพุ่งไปอยู่ที่ 12 ราย จากจำนวนผู้ติดเชื้อ 4,049 รายแล้ว ส่วนเหยื่อรายที่ 10 และ 11 นั้นเป็นผู้ติดเชื้อที่อาศัยอยู่ในแคว้น ควิเบกเช่นเดียวกับหญิงชรารายล่าสุด แต่ไม่มีรายละเอียดเพิ่มเติมแต่อย่างใด </p>
<p>วันเดียวกัน พบผู้เสียชีวิตจากเชื้อไวรัสไข้หวัดใหญ่ 2009 เพิ่มในสหรัฐอีก 2 ราย โดยกระทรวงสาธารณสุขและสวัสดิการผู้อาวุโส ประจำรัฐนิวเจอร์ซีย์ รายงานพบผู้เสียชีวิต 1 ราย เป็นเด็กวัยรุ่นชายอายุ 15 ปี ซึ่งเสียชีวิตหลังจากเริ่มมีอาการไข้สูง อาเจียน ไอ และอาหารไม่ย่อย ส่วนอีกรายเป็นหญิงอายุ 48 ปี ในรัฐเพนซิลเวเนีย ทำให้ยอด ผู้เสียชีวิตจากเชื้อไวรัสดังกล่าวในสหรัฐพุ่งไปอยู่ที่ 44 รายแล้ว </p>
<p>ขณะที่กระทรวงต่างประเทศของจีนรายงานว่า ได้กักตัวนักเรียนมัธยมปลายจากสหรัฐซึ่งต้องสงสัยติดเชื้อไวรัสไข้หวัดใหญ่ 2009 จำนวน 42 คน ไว้ที่เมืองยี่ฉาง ในมณฑลหูเป่ย์ ทางตอนกลางของประเทศ หลังจากพบว่านักเรียน 7 คน ในกลุ่มนักเรียนดังกล่าวมีเชื้อไวรัสไข้หวัดใหญ่ 2009 และอยู่ระหว่างรักษาตัวในโรงพยาบาล โดยขณะนี้พบว่ามีผู้ติดเชื้อไวรัสดังกล่าวในจีน 264 ราย </p>
<p>ด้านฮ่องกง ซึ่งนับจำนวนผู้ติดเชื้อไข้หวัดใหญ่ 2009 แยกจากจีน พบผู้ติดเชื้อเพิ่มถึง 54 รายภายใน 1 วัน ทำให้ขณะนี้มียอดผู้ติดเชื้อเพิ่มเป็น 174 รายแล้ว </p>
<p>วันเดียวกัน ลาวออกแถลงการณ์ร่วมกับองค์การอนามัยโลกว่า พบผู้ติดเชื้อไวรัสไข้หวัดใหญ่ 2009 เป็นรายแรกของประเทศ โดย ผู้ติดเชื้อดังกล่าวเป็นชายชาวออสเตรเลียวัย 27 ปี สัญชาติลาว ซึ่งเพิ่งจะเดินทางจากออสเตรเลียไปยังแอฟริกาและไทย ก่อนจะเดินทางกลับไปยังบ้านเกิด อย่างไรก็ตาม พบว่าชายดังกล่าวมีอาการดีขึ้นแล้ว </p>
<p>นอกจากนี้ โอมาน เป็นประเทศล่าสุดในอ่าวเปอร์เซียที่ยืนยันอย่างเป็นทางการเช่นกันว่าพบเหยื่อเชื้อไวรัสไข้หวัดใหญ่ 2009 เป็นกรณีแรกของประเทศ โดยตรวจพบเชื้อไวรัสในนักเรียน 3 คน ที่เพิ่งจะเดินทางกลับจากสหรัฐ ส่วนแอฟริกาใต้ยืนยันพบผู้ติดเชื้อรายแรกของประเทศ เป็นเด็กชายอายุ 12 ขวบ เพิ่งกลับจากสหรัฐเช่นกัน </p>
<p>รายงานแจ้งด้วยว่า เชื้อไวรัสดังกล่าวยังแพร่ระบาดอย่างต่อเนื่องในนิวซีแลนด์ โดยพบผู้ติดเชื้อเพิ่ม 28 ราย ทำให้ยอดผู้ติดเชื้อในนิวซีแลนด์ขณะนี้อยู่ที่ 127 รายแล้ว ส่วนทางฟิลิปปินส์พบผู้ติดเชื้อเพิ่มเป็น 344 ราย จากเดิมแจ้งว่ามีผู้ติดเชื้อรวม 311 ราย ด้านอินเดียรายงานพบผู้ติดเชื้อไวรัสดังกล่าวรวม 35 รายทั่วประเทศ</p></body>
</news>
