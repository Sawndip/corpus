<teiHeader>
<fileDesc>
<titleStmt>
  <title>นางแบบโวยถูกกักเป็นทาสกาม  </title>
  <author>เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02020652&sectionid=0104&day=2009-06-02  </bibl>
</sourceDesc>
</fileDesc>
</teiHeader>
<news>
<headline>นางแบบโวยถูกกักเป็นทาสกาม</headline>
<lead>นางแบบสาวลูกครึ่งอินโด-อเมริกันแอบติดต่อขอความช่วยเหลือจากตำรวจสิงคโปร์ หนีเงื้อมมือเจ้าชายมาเลย์ เผยสุดทนแต่งงานไม่ถึงปีถูกทารุณสารพัด กรีดร่าง ซ้อมจนอาเจียนเป็นเลือด ผู้เป็นแม่ขู่ฟ้องดำเนินคดีถึงที่สุด</lead>
<neck>ขู่ฟ้องเจ้าชายมาเลย์ทารุณจนกระอักเลือด</neck>
<body><p>เมื่อวันที่ 1 มิถุนายน <persName>มาโนฮาร่า โอเดเลีย พีโน่</persName> นางแบบและสาวสังคมชื่อดังวัย 17 ปี ชาวอินโดนีเซียเชื้อสายอเมริกัน เปิดเผยกับผู้สื่อข่าวว่า ได้หลบหนีจากเงื้อมมือของครอบครัว<persName>สุลต่าน อิสมาอิล เปตรา ชาห์ ที่ 2</persName> แห่งกลันตัน โดยอาศัยความช่วยเหลือจากเจ้าหน้าที่ตำรวจสิงคโปร์ที่แอบติดต่อทางโทรศัพท์ระหว่างที่ <persName>มาโนฮาร่า</persName> และ<persName>เต็งกู เตเมงกง โมฮัมหมัด ฟาครีห์</persName> เจ้าชายแห่งรัฐกลันตันผู้เป็นสามีร่วมเดินทางมากับ<persName>สุลต่านอิสมาอิล</persName>ที่เสด็จรักษาอาการประชวรที่ประเทศสิงคโปร์เมื่อเร็วๆ นี้</p>
<p>ทั้งนี้ <persName>มาโนฮาร่า</persName> ชายาแห่ง<persName>เจ้าชายฟาครีห์</persName> เปิดเผยสาเหตุของการหลบหนีกับหนังสือพิมพ์ จาการ์ตา โกลบ ระบุว่า นับตั้งแต่สมรสกับเจ้าชายอย่างครึกโครมเมื่อปีที่แล้ว ก็ถูกปฏิบัติต่อเหมือนทาสกามารมณ์ภายในพระราชวัง จนจิตใจยังรู้สึกหวาดผวาต่อเหตุการณ์ทั้งหมดที่เกิดขึ้น ซึ่งส่งผลกระทบต่อตนไปชั่วชีวิต เพราะชีวิตประจำวันของตนวนเวียนอยู่กับการถูกข่มขืน ทารุณกรรม ทรมาน และการถูกจับฉีดยาเสพติด ซึ่งหนักหนาสาหัสจนกระทั่งทำให้อาเจียนออกมาเป็นเลือด</p>
<p>"การข่มขืนและการล่วงละเมิดทางเพศ เหมือนกับเป็นเรื่องกิจวัตรประจำวันสำหรับฉัน และจะเกิดขึ้นทุกครั้งที่ฉันปฏิเสธจะมีเพศสัมพันธ์ด้วย" <persName>มาโนฮาร่า</persName>ระบุพร้อมกับเปิดเผยด้วยว่า บางส่วนบนร่างกายเธอถูกกรีดด้วยมีดโกน "ฉันไม่คิดว่าคนปกติธรรมดาทั่วไปจะสามารถทำอย่างนั้นได้" <persName>มาโนฮาร่า</persName>กล่าวพร้อมกับระบุว่า ถูกเจ้าชายบีบบังคับให้เสแสร้งเป็นมีความสุขและเข้าร่วมงานสังคมต่างๆ กับเจ้าชายเพื่อสร้างภาพให้เห็นว่าเป็นพระชายาน้อยที่มีความสุขอย่างมากของพระองค์</p>
<p>"ทุกครั้งที่ออกงาน ฉันถูกบังคับให้ยิ้มแย้มแจ่มใส ถ้าหากไม่ทำตามอย่างที่พวกเขาต้องการก็จะถูกทารุณกรรมต่างๆ นานาเป็นการตอบแทน" <persName>มาโนฮาร่า</persName>กล่าว ในขณะที่<persName>นางเดซีย์ ฟยาร์รีน่า</persName> มารดาของ<persName>มาโนฮาร่า</persName> ยืนยันว่าจะดำเนินคดีกล่าวหาเจ้าชายแห่งรัฐกลันตันในเรื่องนี้อย่างถึงที่สุด และตำหนิรัฐบาลมาเลเซียและอินโดนีเซียว่า พยายามที่จะปกปิดการข่มขืนทารุณกรรมทั้งหมด ซึ่งเป็นสิ่งที่เธอกลัวว่าจะเกิดขึ้นก่อนหน้าพิธีสมรส มารดาของนางแบบสาวระบุด้วยว่า <persName>มาโนฮาร่า</persName>ถูกทำร้ายร่างกายหลายแห่ง มีร่องรอยการกรีดด้วยมีดโกนหลายแห่งรวมทั้งบริเวณหน้าอก</p>
<p>"ฉันจะฟ้องร้องเจ้าชาย ไม่มีพ่อแม่คนไหนทนเงียบอยู่ได้ถ้าหากลูกของตัวเองถูกกระทำด้วยวิธีการป่าเถื่อนอย่างนี้" <persName>นางเดซีย์</persName>กล่าว</p>
<p>ทางด้านโฆษกกระทรวงต่างประเทศอินโดนีเซียแถลงในวันเดียวกันนี้ว่า รัฐบาลพร้อมให้ความช่วยเหลือหาก<persName>มาโนฮาร่า</persName>ต้องการฟ้องร้องผู้เป็นสามี ในขณะที่สำนักราชวังสุลต่านกลันตันและรัฐบาลมาเลเซียปฏิเสธที่จะให้ความเห็นในกรณีนี้ </p></body>
</news>
