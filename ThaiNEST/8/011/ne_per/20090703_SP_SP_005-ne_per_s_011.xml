<teiHeader>
<fileDesc>
<titleStmt>
  <title>ตราหมีหวังตัดหน้าสิงห์ซุ่มเงียบฉกปีร์โล่  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-07-03 15:47:36  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090703_077.html  </bibl>
</sourceDesc>
</fileDesc>
</teiHeader>
<news>
<headline>ตราหมีหวังตัดหน้าสิงห์ซุ่มเงียบฉก<persName>ปีร์โล่</persName></headline>
<lead>สื่อแดนกระทิงแฉ "ตราหมี" แอตเลติโก มาดริด กำลังคิดการใหญ่ เตรียมตัดหน้า เชลซี กระชากตัว <persName>อันเดรีย ปีร์โล่</persName> มิดฟิลด์จอมฟรีคิกจาก "ปีศาจแดง-ดำ" เอซี มิลาน มาร่วมทีมในช่วงซัมเมอร์นี้ หลังเจ้าตัวเคยเผยว่าอยากย้ายไปค้าแข้งในสเปนบ้าง</lead>
<neck></neck>
<body><p>มาร์ก้า สื่อยักษ์ใหญ่ของสเปน รายงานข่าวลือล่าสุดว่า แอตเลติโก มาดริด ทีมดังแห่งลา ลีกา สนใจคว้าตัว <persName>อันเดรีย ปีร์โล่</persName> กองกลางทีมชาติอิตาลีของ เอซี มิลาน ยอดทีมเมืองมะกะโรนี มาร่วมทีมในช่วงปิดฤดูกาลนี้เช่นกัน แม้ว่า ตัวนักเตะจะตกเป็นข่าวหนาหูกับ เชลซี ทีมเงินหนาจาก พรีเมียร์ลีก อังกฤษ ที่มีนายเก่า <persName>คาร์โล อันเชลอตติ</persName> คุมทีม อยู่ในตอนนี้ก็ตาม</p>
<p>แม้ว่าทีม "ปีศาจแดง-ดำ" จะออกมายืนยันว่าจะไม่มีทางขายสตาร์ดังวัย 30 ปีรายนี้ออกจากทีม แต่ข่าวล่าสุดยังมีรายงานออกมาเป็นระยะ และทีม "ตราหมี" ก็เป็นทีมล่าสุดที่ให้ความสนใจ เนื่องจากต้องการ มิดฟิลด์สร้างสรรค์เกม ซึ่ง <persName>ปีร์โล่</persName> ถือเป็นทางเลือกที่เหมาะสม แม้ว่าหากต้องการตัวจริงๆ แอตเลติโก อาจต้องจำใจขายนักเตะในทีมออกไปบ้าง เพื่อให้มีงบพอสำหรับค่าตัวของดาวดังอิตาเลียน</p>
<p>มีรายงานว่า มิลาน ที่เพิ่งปัดข้อเสนอจาก เชลซี ไปนั้น ต้องการค่าตัวของอดีตมิดฟิลด์ อินเตอร์ รายนี้ที่ 18 ล้านยูโร (ราว 576 ล้านบาท) ซึ่งอาจสูงเกินไปสำหรับ แอตเลติโก อย่างไรก็ตาม มาร์ก้า ยังรายงานด้วยว่า แอตเลติโก อาจมีข้อได้เปรียบตรงที่ <persName>ปีร์โล่</persName> เคยเปิดเผยกับเพื่อนสนิทว่า อยากลองย้ายไปค้าแข้งในสเปนบ้างซักครั้งหนึ่ง</p>
<p>สำหรับนักเตะที่ มีแววจะโดนขายออกจากถิ่น บิเซนเต้ กัลเดร่อน ก็มีหลายคนเช่น <persName>มักซี่ โรดริเกซ</persName>, <persName>หลุยส์ การ์เซีย</persName>, <persName>ปาโบล อิบานเยซ</persName> และ <persName>โฆเซ่ อันโตนิโอ เรเยส</persName> ที่ไม่เป็นที่ต้องการของทีม และพร้อมปล่อยตัวออกไปหากได้รับข้อเสนอเข้ามา เพื่อนำเงินที่ได้ไปเป็นงบประมาณในการเสริมทีมใหม่</p></body>
</news>
