<teiHeader>
<fileDesc>
<titleStmt>
  <title>ชี้กระแสพท.ชนะใจ"คนอีสาน" "ภูมิภาคนิยม"เหนือ"ประชานิยม"  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol02020752&sectionid=0133&day=2009-07-02  </bibl>
</sourceDesc>
</fileDesc>
</teiHeader>
<news>
<headline>ชี้กระแสพท.ชนะใจ"คนอีสาน" "ภูมิภาคนิยม"เหนือ"ประชานิยม"</headline>
<lead>"<persName>วิวรรธนไชย ณ กาฬสินธุ์</persName>"อดีตลูกหม้อ ทรท.ชี้กระแส"ภูมิภาคนิยม"มีชัยเหนือ"ประชานิยม"ในอีสาน วิเคราะห์"ภูมิใจไทย"เดินหมากผิดชูประชานิยม เท่ากับเป็นเครื่องการันตี"<persName>ทักษิณ</persName>" และถูกมองว่า"ลอกเลียน" แนะปรับกลยุทธ์ใหม่หนีโลโก้"ไทยรักไทย"</lead>
<neck></neck>
<body><p>เมื่อวันที่ 1 กรกฎาคม <persName>นายวิวรรธนไชย ณ กาฬสินธุ์</persName> อดีตแกนนำก่อตั้งพรรคแทนคุณแผ่นดินอีสาน และอดีต ส.ส.กาฬสินธุ์ พรรคไทยรักไทย กล่าวถึงชัยชนะของพรรคเพื่อไทย ในการเลือกตั้ง ส.ส.สกลนคร เขต 3 และ ส.ส.ศรีสะเกษ เขต 1 ในเดือนมิถุนายนที่ผ่านมาว่า ชัดเจนว่าที่พรรคเพื่อไทยได้รับชัยชนะมาจากการสนับสนุนของ <persName>พ.ต.ท.ทักษิณ ชินวัตร</persName> อดีตนายกรัฐมนตรี แต่ก็ยังไม่สามารถวัดกระแสอะไรได้มากนัก เพราะเป็นการเลือกตั้งเพียงแค่ 2 เขตในพื้นที่ภาคอีสาน แต่สิ่งหนึ่งที่มองเห็นก็คือ พรรคภูมิใจไทยเดินเกมผิด เพราะไปเดินตามรอย <persName>พ.ต.ท.ทักษิณ</persName> เดินตามรอยนโยบายประชานิยม เพราะความหมายของคำว่าประชานิยมกลายเป็นสัญลักษณ์หรือโลโก้ที่ติดตัว <persName>พ.ต.ท.ทักษิณ</persName> และพรรคเพื่อไทย ที่เปลี่ยนแปลงมาจากพรรคไทยรักไทย และพรรคพลังประชาชนในอดีตไปแล้ว เพราะฉะนั้นการชูนโยบายประชานิยมจึงถูกมองว่าเป็นการลอกเลียน </p>
<p><persName>นายวิวรรธนไชย</persName>กล่าวต่อว่า ที่สำคัญยิ่งไปกว่านั้น สิ่งที่ <persName>พ.ต.ท.ทักษิณ</persName>ทำให้คนอีสานโดยเฉพาะประชานิยม ทำให้ภาพความเป็นประชานิยมของ <persName>พ.ต.ท.ทักษิณ</persName> กลายเป็นเครื่องตอกย้ำว่าประชานิยมต้อง<persName>ทักษิณ</persName> ลึกลงไปกว่านั้นเวลานี้ <persName>พ.ต.ท.ทักษิณ</persName>ถือว่าสร้างคะแนนเสียงที่เป็นลักษณะภูมิภาคนิยมขึ้นมาในพื้นที่ภาคอีสานแล้ว ที่ไม่ใช่เพียงแค่นโยบายที่เข้าถึงหัวใจของคนอีสาน ไม่ว่าจะเป็นพักหนี้เกษตรกร, 30 บาทรักษาทุกโรค กองทุนหมู่บ้าน หรือกองทุนเอสเอ็มแอลเท่านั้น เวลานี้คนอีสานยังมีความรู้สึกเป็นห่วง สงสาร <persName>พ.ต.ท.ทักษิณ</persName>ด้วย ตรงนี้จึงเป็นเหมือนแรงบวก และเป็นเรื่องยากที่จะเจาะใหเเข้าถึง</p>
<p>"ความหมายของคำว่าภูมิภาคนิยม ไม่ใช่เพิ่งเกิดขึ้น ซึ่งก็เหมือนกับพรรคประชาธิปัตย์ในภาคใต้ ที่ไม่มีใครสามารถล้มหรือเจาะพื้นที่ได้ ดูอย่างเมื่อครั้ง พ.ต.ท.ทักษิณเป็นนายกฯ เคยทำราคายางพารา ซึ่งเป็นสินค้าหลักของคนภาคใต้ จนทำให้ราคาสูงถึงกิโลกรัมละ 95 บาท แต่คนก็ไม่เลือกพรรคไทยรักไทย ยังรักและเหนียวแน่นกับพรรคประชาธิปัตย์ โดยมีข้ออ้างว่าการที่ราคายางพาราขึ้นเป็นเพราะราคาในตลาดโลก จะเห็นว่าภูมิภาคนิยมมีความหมายมากกว่าและเหนือกว่าคำว่าประชานิยม" <persName>นายวิวรรธนไชย</persName>กล่าว และว่า กระแสภูมิภาคนิยมจึงเป็นสิ่งที่พรรคภูมิใจไทยและพรรคการเมืองที่จะเข้ายึดกุมหัวใจคนอีสาน จะต้องใช้เวลา หากลยุทธ์ในรูปแบบใหม่ ที่ไม่ใช่เดินตามรอย <persName>พ.ต.ท.ทักษิณ</persName> </p></body>
</news>
