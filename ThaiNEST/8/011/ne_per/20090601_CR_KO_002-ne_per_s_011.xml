<teiHeader>
<fileDesc>
<titleStmt>
  <title>เฒ่ารักคุดฉุดสาวรุ่นหลานปาดคอเจ็บผูกคอตายหนีโทษ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090601/15279/%e0%b9%80%e0%b8%92%e0%b9%88%e0%b8%b2%e0%b8%a3%e0%b8%b1%e0%b8%81%e0%b8%84%e0%b8%b8%e0%b8%94%e0%b8%89%e0%b8%b8%e0%b8%94%e0%b8%aa%e0%b8%b2%e0%b8%a7%e0%b8%a3%e0%b8%b8%e0%b9%88%e0%b8%99%e0%b8%ab%e0%b8%a5%e0%b8%b2%e0%b8%99%e0%b8%9b%e0%b8%b2%e0%b8%94%e0%b8%84%e0%b8%ad%e0%b9%80%e0%b8%88%e0%b9%87%e0%b8%9a%e0%b8%9c%e0%b8%b9%e0%b8%81%e0%b8%84%e0%b8%ad%e0%b8%95%e0%b8%b2%e0%b8%a2%e0%b8%ab%e0%b8%99%e0%b8%b5%e0%b9%82%e0%b8%97%e0%b8%a9.html  </bibl>
</sourceDesc>
</fileDesc>
</teiHeader>
<news>
<headline>เฒ่ารักคุดฉุดสาวรุ่นหลานปาดคอเจ็บผูกคอตายหนีโทษ</headline>
<lead>คนงานก่อสร้างวัย 62 ปี รักคุด ฉุดสาวรุ่นหลานหวังข่มขืนแล้วปาดคอฆ่าพิสูจน์รักแท้ต่างวัย แต่เหยื่อสาวฮึดสู้ก่อนพาร่างเลือดท่วมหนีขอความช่วยเหลือ จึงผูกคอตายหนีอาญาคาแคมป์คนงาน ย่านวังทองหลาง</lead>
<neck></neck>
<body><p>เมื่อเวลา 13.40 น.วันที่ 1 มิ.ย.<persName>พ.ต.ท.ชัยยุทธ ปัดถามัง</persName> พนักงานสอบสวน (สบ.3) สน.วังทองหลาง รับแจ้งเหตุคนร้ายใช้มีดปาดคอผู้อื่นแล้วผูกคอตาย ภายในแคมป์คนงาน เลขที่ 8/68 ถ.ลาดพร้าว (ซอย 76) แขวงและเขตวังทองหลาง กทม.จึงรายงานให้ผู้บังคับบัญชาทราบแล้วรีบรุดไปตรวจสอบพร้อมกำลังเจ้าหน้าที่ฝ่ายสืบสวน เจ้าหน้าที่กองพิสูจน์หลักฐาน แพทย์นิติเวช รพ.ตำรวจ และหน่วยกู้ภัยมูลนิธิป่อเต็กตึ๊ง</p>

 <p>ที่เกิดเหตุเป็นแคมป์คนงานขนาดใหญ่ แบ่งเป็นห้องให้คนงานก่อสร้างของบริษัท อาร์ เค เดเวลลอปเมนต์ จำกัด พักอาศัย ตรวจสอบภายในห้องไม้ไม่มีเลขที่ด้านหลังสุด พบศพ<persName>นายอินจา น้อยขัน</persName> อายุ 62 ปี เจ้าของห้อง เป็นช่างไม้ของบริษัทดังกล่าว อยู่บ้านเลขที่ 84 หมู่ 3 ต.จริม อ.ท่าปลา จ.อุตรดิตถ์ สภาพศพห้อยโตงเตงอยู่บนเตียงนอน สวมเสื้อเชิ้ตแขนสั้นสีเทา นุ่งกางเกงขายาวสีดำ ที่ลำคอมีสายไฟสีดำผูกติดกับขอบเหล็กดัดบานหน้าต่าง อีกทั้งยังมีบาดแผลถูกมีดบาดบริเวณปลายคางยาวประมาณ 4.5 เซ็นติเมตรและนิ้วชี้มือข้างซ้ายยาวประมาณ 3 เซ็นติเมตรรวม 2 แผล เจ้าหน้าที่จึงใช้มีดตัดสายไฟก่อนนำศพลงมาเพื่อทำการชันสูตรบนเตียงนอน</p>

<p> ส่วนหลักฐานในห้องที่เกิดเหตุพบร่องรอยการต่อสู้และคราบเลือดไหลยาวออกไปถึงทางเดินด้านนอก บนหัวนอนพบสมุดเขียนถ้อยคำสั่งลาด้วยลายมือของผู้ตายยาว 2 กระดาษ มีใจความว่า “แม่ครับผมรักฝนมานานแล้ว ผมคิดว่าจะขอฝนอยู่ด้วยกันในเมืองมนุษย์แต่ก็ทำไม่ได้ ....ผมรักผมก็หวงฝนซึ่งก็มีแต่คนเกลียดผม ไม่ต้องใครจัดการเผาเลย เงินอยู่ในกระเป๋าดำ 1,340 บาท เอานอนเรียงกันเลย”เจ้าหน้าที่จึงเก็บรวบรวมรายละเอียดที่พบไว้เป็นหลักฐาน</p>

 <p>ผู้สื่อข่าวรายงานว่า เหตุดังกล่าวยังมีผู้ได้รับบาดเจ็บซึ่งถูกนำตัวส่ง รพ.ราชวิถีไปก่อนหน้านี้ ชื่อ <persName>น.ส.ฝน</persName> นามสมมุติ อายุ 16 ปี คนงานก่อสร้างแคมป์เดียวกัน เป็นชาว  จ.นครสวรรค์ มีบาดแผลถูกอาวุธมีดเชือดที่ลำคอ แทงเข้าที่ลำตัว และตามฝ่ามือหลายแห่ง เบื้องต้นแพทย์ได้ให้การช่วยเหลือจนอาการปลอดภัยดีแล้ว</p>

 <p>จากการสอบสวน พี่สะใภ้ของ <persName>น.ส.ฝน</persName> ให้การว่า <persName>น้องฝน</persName>เดินทางจากบ้านเกิด จ.นครสวรรค์ มาช่วยพ่อกับแม่ทำงานก่อสร้างและพักที่แคมป์แห่งนี้ได้ประมาณ 5 ปีแล้ว แต่วันนี้น้องไม่ได้เดินทางไปทำงานด้วยจึงอยู่ที่ห้องพักเพื่อเลี้ยงดูหลานและพ่อซึ่งกำลังป่วย โดยก่อนเกิดเหตุตนเพิ่งเดินทางออกจากไซต์งานที่อยู่ในซอยใกล้ๆ กันเพื่อแวะมาทานข้าวเที่ยงที่แคมป์ จู่ ๆ ก็เห็น<persName>น้องฝน</persName>เดินเอามือกุมบาดแผลที่คอออกมาจากห้องของ<persName>นายอินจา</persName> ในสภาพเนื้อตัวเปื้อนเลือดและบอกตนว่า <persName>นายอินจา</persName>ฉุดเข้าไปในห้องเพื่อจะข่มขืน เมื่อเกิดการต่อสู้กันจึงถูก<persName>นายอินจา</persName>ใช้มีดแทงตามร่างกายและเชือดคอจนได้รับบาดเจ็บ ตนจึงรีบนำตัวน้องส่งโรงพยาบาลอย่างเร่งงด่วน</p>

 <p><persName>พ.ต.ท.ชัยยุทธ</persName>กล่าวว่า เบื้องต้นเจ้าหน้าที่สันนิษฐานจากเนื้อความจดหมาย ซึ่ง<persName>นายอินจา</persName>ผู้ตายน่าจะมีความสัมพันธ์ลึกซึ้งกับ <persName>น.ส.ฝน</persName>มาก่อนหน้านี้แล้ว แต่ระยะหลังอาจถูกฝ่ายหญิงพยายามตีตัวออกห่างจึงเขียนจดหมายลาตายเอาไว้และวางแผนฉุด <persName>น.ส.ฝน</persName>เข้าห้องพักหมายจะข่มขืนและฆ่าให้ตาย ก่อนฆ่าตัวตายไปตามกันเพื่อพิสูจน์รักแท้ แต่แผนการณ์ที่วางเอาไว้เกิดพลาดทำให้เหยื่อหนีรอดไปได้ ส่วนตัวเองก็ต้องผูกคอตายเพื่อหนีปัญหาดังกล่าว อย่างไรก็ตามต้องรอให้อาการของ <persName>น.ส.ฝน</persName> ทุเลาลงเสียก่อนจึงจะเดินทางไปสอบปากคำเพื่อหาสาเหตุที่แท้จริงต่อไป</p></body>
</news>
