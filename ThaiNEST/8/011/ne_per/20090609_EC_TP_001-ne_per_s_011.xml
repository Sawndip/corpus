<teiHeader>
<fileDesc>
<titleStmt>
  <title>นักลงทุนจับมืออุทธรณ์ภาษี4พันล.  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/090609/5956  </bibl>
</sourceDesc>
</fileDesc>
</teiHeader>
<news>
<headline>นักลงทุนจับมืออุทธรณ์ภาษี4พันล.</headline>
<lead>นักลงทุน  100  ราย  เตรียมยื่นอุทธรณ์หลังกรรมสรรพากรตีความเรียกเก็บภาษีเงินได้บวกค่าปรับย้อนหลัง  4  พันล้าน  "<persName>มาร์ค</persName>"  เร่งพิจารณาเสร็จเดือนหน้า  หวั่นกระทบความมั่นใจต่างชาติอีก  ด้านบีโอไอยันช่วยเต็มที่  เตรียมแผน  2  ร้องศาลภาษี</lead>
<neck></neck>
<body><p><persName>นางอรรชกา  สีบุญเรือง  บริมเบิล</persName>  เลขาธิการสำนักงานคณะกรรมการส่งเสริมการลงทุน  (บีโอไอ)  เปิดเผยว่า  ขณะนี้มีผู้ลงทุนที่ถูกตีความเรียกเก็บภาษีเงินได้นิติบุคคลและค่าปรับย้อนหลังจากการตีความ  เรื่องการนำผลขาดทุนกำไรในช่วงที่ได้รับการยกเว้นภาษีมาหักกำไรสุทธิในช่วงที่ได้รับการยกเว้นภาษี  จำนวน  100  ราย  วงเงิน  4  พันล้านบาท  โดยอยู่ระหว่างการยื่นอุทธรณ์  ซึ่งกรรมสรรพากรชี้แจงว่าจะพิจารณาคำอุทธรณ์ภายใน  6  เดือน  แต่<persName>นายอภิสิทธิ์  เวชชาชีวะ</persName>  นายกรัฐมนตรี  กำหนดพิจารณาให้เสร็จภายในเดือน  ก.ค.2552 </p>

     <p>ถ้าคณะกรรมการวินิจฉัยภาษีของกรมสรรพากรเห็นชอบตามแนวทางของบีโอไอ  ก็จะคืนเงินค่าปรับภาษีดังกล่าวให้ผู้ประกอบการ  แต่ถ้ากรมสรรพากรยืนยันวิธีพิจารณาภาษีตามประมวลรัษฎากรก็เป็นหน้าที่ของผู้ประกอบการที่จะยื่นเรื่องต่อศาลภาษีวินิจฉัย  โดยที่ผ่านมาบีโอไอพยายามช่วยเหลือผู้ประกอบการเต็มที่  ขณะนี้คงต้องรอกรมสรรพากรจะสรุปเรื่องนี้อย่างไร</p>

     <p>"บีโอไอได้รายงานปัญหาให้นายกรัฐมนตรีรับทราบตั้งแต่เดือน  พ.ค.ที่ผ่านมา  ซึ่งนายกรัฐมนตรีกำชับให้บีโอไอและกรมสรรพากรหาข้อสรุปเร็วที่สุด   เพราะเกรงกระทบการลงทุนอีก   เนื่องจากนักลงทุนต่างชาติไม่เข้าใจว่าทำไมไม่ได้รับสิทธิประโยชน์ตามที่บีโอไอแจ้งไว้"  <persName>นางอรรชการ</persName>กล่าว</p>

     <p>แหล่งข่าวจากกระทรวงอุตสาหกรรมกล่าวว่า   ในการพิจารณาทางบีโอไอมีการชี้แจงว่า   หากผู้ประกอบการที่ยื่นขอรับการส่งเสริมการลงทุนหลายโครงการ  และได้รับการส่งเสริมพร้อมกัน  ไม่จำเป็นต้องนำผลขาดทุนกำไรในช่วงที่ได้รับการยกเว้นภาษีของบริษัทหนึ่งไปหักลบกับผลกำไรสุทธิในช่วงที่ได้รับการยกเว้นภาษีอีกบริษัทหนึ่ง  เนื่องจากผู้ประกอบการสามารถได้รับการหักลบภาษีได้เต็มที่อยู่แล้ว  แต่กรมสรรพากรเห็นควรให้หักลบด้วย </p>

     <p>อย่างไรก็ตาม  ก่อนหน้านี้  คณะกรรมการกฤษฎีกาตีความว่า  พ.ร.บ.ส่งเสริมการลงทุนเป็นกฎหมายพิเศษที่ต่างจากประมวลกฎหมายรัษฎากร  จึงไม่สามารถนำประมวลกฎหมายรัษฎากรมาใช้ในกรณีนี้ได้.</p></body>
</news>
