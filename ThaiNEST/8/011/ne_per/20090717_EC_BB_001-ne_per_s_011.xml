<teiHeader>
<fileDesc>
<titleStmt>
  <title>หวังส่งออกอาหารทะลุ7.2แสนล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29121193.php?news_id=29121193  </bibl>
</sourceDesc>
</fileDesc>
</teiHeader>
<news>
<headline>หวังส่งออกอาหารทะลุ7.2แสนล้าน</headline>
<lead>สถาบันอาหารประเมิน แนวโน้มส่งออกสินค้าอาหารครึ่งปีหลังดีขึ้น ปรับเป้าจาก 7 แสนล้าน เป็น 7.2 แสนล้าน หวังไตรมาสที่ 4 ฟื้นตัวเป็นบวก เหตุความต้องการสินค้าตลาดโลกสูง ผู้บริโภคคลายกังวล-ภาวะเศรษฐกิจดีขึ้น</lead>
<neck></neck>
<body><p><persName>นายยุทธศักดิ์ สุภสร</persName> ผู้อำนวยการสถาบันอาหาร เปิดเผยว่า สถาบันอาหารได้ปรับเป้าหมายมูลค่าการส่งออกอาหารปี 2552 ใหม่ เป็น 7.22 แสนล้านบาท จากที่ตั้งเป้าไว้เดิม 7 แสนล้านบาท โดยขยายตัวติดลบ 7.2% ซึ่งการปรับเป้าหมายดังกล่าว เนื่องจากการส่งออกอาหารในครึ่งปีหลังมีแนวโน้มดีกว่าช่วงครึ่งปีแรก โดยมีปัจจัยบวกจากเศรษฐกิจโลกเริ่มฟื้นตัวและผู้บริโภคคลายกังวลภาวะเศรษฐกิจ รวมทั้งสินค้าอาหารสำเร็จรูปเป็นกลุ่มที่มีความต้องการในตลาดสูง โดยในไตรมาสที่ 4 นี้จะเห็นอัตราขยายตัวของการส่งออกที่ดีขึ้นและเป็นบวก 3.5%

<p>"ปีนี้กลุ่มอาหารสำเร็จรูปเป็นกลุ่มเดียวที่ขยายตัวเพิ่มขึ้น คาดทั้งปีส่งออกได้ 3.30 แสนล้านบาท เพิ่มขึ้นจากปีก่อน 1.2% ส่วนการส่งออกวัตถุดิบอาหาร มีมูลค่า 1.90 แสนล้านบาท ติดลบ 16.3% สินค้าอาหารแปรรูปมีมูลค่า 1.48 แสนล้านบาท ติดลบ 10.2% สินค้าเครื่องดื่ม มูลค่า 1.38 หมื่นล้านบาท ติดลบ 3.6% และสินค้าอาหารสัตว์ มูลค่า 3.82 หมื่นล้านบาท ติดลบ 12.2%"</p>

<p>ส่วนการแพร่ระบาดของโรคไข้หวัดใหญ่สายพันธุ์ใหม่ 2009 นั้น ไม่กระทบต่อการส่งออกสินค้าอาหาร เพราะมีขั้นตอนการผลิตที่ได้มาตรฐานและผู้บริโภคเชื่อถือ แต่ก็มีผู้ส่งออกบางกลุ่มเริ่มกังวลกับการแพร่ระบาดของโรคนี้ โดยสมาคมกุ้งไทย แจ้งว่าเป็นเรื่องเร่งด่วนที่ต้องหยุดการแพร่ระบาดโรคให้เร็วที่สุด และต้องติดตามสถานการณ์อย่างใกล้ชิด เพราะหากการแพร่เชื้อรุนแรงขึ้น ก็เป็นไปได้ที่จะทำให้ผู้นำเข้าบางรายใช้เป็นข้ออ้างมากีดกันการค้าได้</p>

<p><persName>นายชูเกียรติ โอภาสวงศ์</persName> นายกสมาคมผู้ส่งออกข้าวไปต่างประเทศ กล่าวว่า การส่งออกข้าวครึ่งปีแรกมีมูลค่า 4.3 ล้านตัน ลดลงจากปีก่อน 26% เพราะราคาข้าวไทยสูงกว่าเวียดนามมาก โดยราคาข้าวขาว อยู่ที่ตันละ 580 ดอลลาร์ สูงกว่าเวียดนามตันละ 150 ดอลลาร์ ทำให้ช่องว่างราคาข้าวไทยและเวียดนามแคบสุด ซึ่งปีนี้ไทยตั้งเป้าส่งออกข้าว 8.5 ล้านตัน เวียดนามตั้งเป้า 6 ล้านตัน ขณะที่อินเดีย ก็มีแนวโน้มส่งออกข้าวได้ในไตรมาสที่ 4 ปีนี้ หากอินเดียส่งออกข้าวได้มากก็จะกระทบกับการส่งออกข้าวไทยในปลายปี</p>

<p>"ปัจจุบันผู้ส่งออกข้าว หาสินค้าในตลาดได้ลำบาก เพราะข้าวส่วนใหญ่อยู่ในสต็อกรัฐบาล และขณะนี้ราคาข้าวนึ่งเพิ่มขึ้น ดังนั้นรัฐบาลควรเร่งระบายข้าวเปลือกออกมาให้ผู้ส่งออก โดยเดือนมิ.ย. 2552 ราคาข้าวนึ่งตันละ 550 ดอลลาร์ เดือนก.ค. ตันละ 650 ดอลลาร์ ทำให้ผู้ส่งออกต้องการขายแต่ไม่กล้ารับคำสั่งซื้อเพราะกลัวไม่มีข้าวส่งมอบส่งผลให้การส่งออกข้าวนึ่งช่วงนี้ชะลอตัว</p>

<p><persName>นายเสรี เด่นวรลักษณ์</persName> นายกสมาคมการค้ามันสำปะหลังไทย กล่าวว่า การส่งออกผลิตภัณฑ์มันครึ่งปีแรกปีนี้ 2.5 ล้านตัน ลดลง 16% ส่วนมูลค่าการส่งออกอยู่ที่ 1.88 หมื่นล้านบาท ลดลง 30% คาดครึ่งปีหลังการส่งออกผลิตภัณฑ์มันอยู่ที่ 3.2 ล้านตัน เพิ่มขึ้น 75% มูลค่าส่งออก 2.24 หมื่นล้านบาท เพิ่มขึ้น 16% ทำให้การส่งออกรวมปีนี้อยู่ที่ 5.7 ล้านตัน เพิ่มขึ้น 18% มูลค่าอยู่ที่ 4.12 หมื่นล้านบาท ลดลง 11%</p>

<p>"ปัจจุบันตลาดโลกมีความต้องการนำเข้าผลิตภัณฑ์มันจากไทยมาก แต่ขณะนี้รัฐบาลมีมันเส้นในสต็อก 3.4 ล้านบาท ดังนั้นรัฐบาลควรทยอยระบายมันสำปะหลัง ออกมาอย่างน้อยครั้งละ 3-5 แสนตัน เพื่อไม่ให้ตลาดขาดแคลน"</p></body>
</news>
