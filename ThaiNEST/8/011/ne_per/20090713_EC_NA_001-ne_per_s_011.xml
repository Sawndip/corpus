<teiHeader>
<fileDesc>
<titleStmt>
  <title>ตลท.เผยต่างชาติมั่นใจผลดำเนินงานบจ.ไทย  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-13 14:21:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090713/59272/%e0%b8%95%e0%b8%a5%e0%b8%97.%e0%b9%80%e0%b8%9c%e0%b8%a2%e0%b8%95%e0%b9%88%e0%b8%b2%e0%b8%87%e0%b8%8a%e0%b8%b2%e0%b8%95%e0%b8%b4%e0%b8%a1%e0%b8%b1%e0%b9%88%e0%b8%99%e0%b9%83%e0%b8%88%e0%b8%9c%e0%b8%a5%e0%b8%94%e0%b8%b3%e0%b9%80%e0%b8%99%e0%b8%b4%e0%b8%99%e0%b8%87%e0%b8%b2%e0%b8%99%e0%b8%9a%e0%b8%88.%e0%b9%84%e0%b8%97%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>ตลท.เผยต่างชาติมั่นใจผลดำเนินงานบจ.ไทย</headline>
<lead>"<persName>ปกรณ์</persName>"เผยผู้ลงทุนตปท.ร่วมโรดโชว์ลอนดอน มั่นใจศักยภาพ บริษัทจดทะเบียนไทย เชื่อ "ดีมานด์" ภายในประเทศยังแข็งแกร่ง</lead>
<neck></neck>
<body><p><persName>นายปกรณ์ มาลากุล ณ อยุธยา</persName> ประธานกรรมการ ตลาดหลักทรัพย์แห่งประเทศไทย (ตลท.) เปิดเผยว่า ผลการจัดงาน “DBTisco Roadshow in UK” ในครั้งนี้ ถือว่าประสบความสำเร็จ โดยตลาดหลักทรัพย์ฯ และบริษัทจดทะเบียนไทยได้พบกับผู้ลงทุนที่มีความคุ้นเคยกับการลงทุนในประเทศไทย และมีโอกาสให้ข้อมูลแก่ผู้ลงทุนโดยตรง ทำให้เกิดความสนใจที่จะลงทุนเพิ่มขึ้น</p>

<p>ทั้งนี้ ตลาดหลักทรัพย์ฯ ได้ให้ข้อมูลเกี่ยวกับภาพรวมเศรษฐกิจไทย สถานการณ์ทางการเมืองปัจจุบันที่มีเสถียรภาพมากขึ้น รวมทั้งนโยบายของภาครัฐในการลงทุนผ่านโครงการลงทุนภาครัฐภายใต้แผนฟื้นฟูเศรษฐกิจระยะที่ 2 (Stimulus Package 2: SP2)</p>

<p>นอกจากนี้ ยังได้ให้ข้อมูลเกี่ยวกับผลประกอบการของบริษัทจดทะเบียนที่ดีขึ้น ผลิตภัณฑ์และบริการใหม่ เช่น ETF โครงการระบบอิเล็กทรอนิกส์เชื่อมโยงการซื้อขายหลักทรัพย์ (The Electronic Trading Link) ของกลุ่มตลาดหลักทรัพย์อาเซียน รวมทั้งการแปรสภาพตลาดหลักทรัพย์ฯ เป็นบริษัทมหาชน และทิศทางการพัฒนาตลาดในอนาคต ซึ่งผู้ลงทุนสถาบันให้ความสนใจและเห็นว่าการแปรสภาพตลาดหลักทรัพย์ฯ เป็นไปตามแนวทางเดียวกันกับตลาดหลักทรัพย์ในหลายประเทศทั่วโลก และเชื่อว่าจะก่อให้เกิดประสิทธิภาพในการให้บริการแก่ลูกค้ามากขึ้น</p>

<p><persName>นายไพบูลย์ นลินทรางกูร</persName> ประธานเจ้าหน้าที่บริหาร บริษัทหลักทรัพย์ทิสโก้ จำกัด กล่าวว่า ผู้ลงทุนสถาบันที่เข้ารับฟังข้อมูลส่วนใหญ่เป็นผู้ที่ลงทุนในกลุ่มประเทศ Emerging Market ซึ่งลงทุนในไทยอยู่แล้วรวมทั้งผู้ที่มีความสนใจ จึงได้มาเข้าพบและซักถามข้อมูลการดำเนินงานของบริษัทจดทะเบียน โดยมีความเห็นว่า บริษัทจดทะเบียนไทยมีศักยภาพในการเติบโต อันเนื่องมาจากความต้องการของผู้บริโภคภายในประเทศที่ยังคงอยู่ในระดับสูงอย่างต่อเนื่อง แม้ว่าจะได้รับผลกระทบจากภาวะเศรษฐกิจของโลกก็ตาม  </p>

<p>บริษัทจดทะเบียนทั้ง 5 แห่งที่ไปร่วมโรดโชว์ครั้งนี้ เป็นตัวแทนกลุ่มธุรกิจที่มีศักยภาพการเจริญเติบโตสูงประกอบด้วย กลุ่มเกษตรและอุตสาหกรรมอาหาร คือ บมจ.เจริญโภคภัณฑ์อาหาร กลุ่มอสังหาริมทรัพย์และก่อสร้าง คือ บมจ.เซ็นทรัลพัฒนา  กลุ่มอุตสาหกรรมทรัพยากร คือ บมจ. ไออาร์พีซี    กลุ่มสินค้าอุตสาหกรรม คือ บมจ.ปตท.เคมิคอล จำกัด  และกลุ่มอุตสาหกรรมบริการ คือ บมจ.ซีพี ออลล์  โดยมีมูลค่าหลักทรัพย์ตามราคาตลาดกว่า 3 แสนล้านบาท คิดเป็นร้อยละ 6.4 ของมูลค่าหลักทรัพย์ตามราคาตลาดรวมทั้งหมด</p></body>
</news>
