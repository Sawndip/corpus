<teiHeader>
<fileDesc>
<titleStmt>
  <title>คลังจนปัญญาแก้การเมืองแทรก รสก.  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-13 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/130609/6156  </bibl>
</sourceDesc>
</fileDesc>
</teiHeader>
<news>
<headline>คลังจนปัญญาแก้การเมืองแทรก รสก.</headline>
<lead></lead>
<neck></neck>
<body><p>รมว.คลัง  ยอมรับแก้ปัญหาการเมืองแทรกรัฐวิสาหกิจไม่ได้  เผยถึงจุดหนึ่งต้องใช้วิธีขายหุ้น-ลดสัดส่วนถือหุ้นภาครัฐ  รวมถึงเข้มงวดพิจารณาค้ำประกันเงินกู้  คาดดึงเรื่องลงทุน  3 จี  ทีโอที  ออกไป</p>

     <p><persName>นายกรณ์  จาติกวณิช</persName>  รัฐมนตรีว่าการกระทรวงการคลัง  กล่าวยอมรับว่า  ปัญหาที่ท้าทายรัฐบาลมากที่สุดในขณะนี้คือการแก้ปัญหารัฐวิสาหกิจ  ถือเป็นเรื่องที่แก้ยากที่สุด  โดยเฉพาะประเด็นเรื่องที่มีการเมืองเข้าไปแทรกแซง  ซึ่งที่ผ่านมาแม้ว่ากระทรวงการคลังจะเป็นผู้ถือหุ้นใหญ่  น่าจะกำหนดนโยบายได้  แต่กลับพบว่าโครงสร้างการเมืองไทยทำให้ไม่เป็นเช่นนั้น  เรียกได้ว่าคลังมีบทบาทเกือบเป็นศูนย์  ยกตัวอย่างเช่น  เรื่องการแต่งตั้งคณะกรรมการในรัฐวิสาหกิจแต่ละแห่ง  จะพบว่ากระทรวงต้นสังกัดจะมีอำนาจมากกว่า  ไม่ว่าจะเป็นรัฐวิสาหกิจในสังกัดกระทรวงคมนาคม  เช่น  บมจ.การบินไทย  การรถไฟแห่งประเทศไทย  (รฟท.)  หรือ  บมจ.กสท  โทรคมนาคม  และ  บมจ.ทีโอที</p>

     <p>อย่างไรก็ดี   การแก้ไขปัญหารัฐวิสาหกิจนั้น   คงต้องพิจารณาจากพื้นฐานความเป็นจริง    โดยมองว่าอาจจะมีจุดหนึ่งที่หากเห็นว่าโครงสร้างการเมืองไม่เอื้อต่อการแก้ปัญหา  หรือพูดง่ายๆ  คือแก้ไขไม่ได้  รัฐบาลก็คงต้องใช้วิธีการขยายหุ้นออกไปเพื่อลดสัดส่วนการถือหุ้นของภาครัฐลง  เพื่อป้องกันไม่ให้นักการเมืองมีโอกาสเข้าไปแทรกแซง  รวมถึงการพิจารณาว่าจะค้ำประกันหรือไม่ค้ำประกันเงินกู้ให้แก่รัฐวิสาหกิจนั้นๆ   ด้วย  เหมือนตัวอย่างเช่น  กรณีการบินไทย  และโครงการ  3 จี  ของทีโอที  เป็นต้น  ซึ่งกระทรวงการคลังจะพิจารณาโดยใช้กลไกนี้อย่างเข้มข้น</p>

      <p> <persName>นายกรณ์</persName>  กล่าวว่า  กรณีโครงการ  3 จี  นั้น  การที่ตนยังไม่ได้ลงนามในความเห็นเพื่อเสนอเข้าที่ประชุมคณะรัฐมนตรี  เนื่องจากเข้าใจว่าขณะนี้  ล่าสุดทางกระทรวงไอซีทีอยู่ระหว่างให้ทีโอทีจัดทำรายละเอียดเพื่อชี้แจงว่าจะลงทุนอย่างไร    และจะเกิดผลคุ้มค่าอย่างไร   ซึ่งสำหรับตนมองว่า  โครงการไหนก็ตามหากภาคเอกชนมีความพร้อม  ก็ควรจะให้เอกชนลงทุน  แต่หากเป็นโครงการที่ต้องบริการสาธารณะ  มีความเสี่ยงสูงว่าจะไม่คุ้มค่า  และเอกชนไม่กล้าลงทุน  รัฐบาลก็ต้องดำเนินการลงทุนเอง  เช่น  โครงการรถไฟฟ้า  เป็นต้น.</p></body>
</news>
