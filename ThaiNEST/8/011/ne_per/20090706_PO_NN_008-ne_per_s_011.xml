<teiHeader>
<fileDesc>
<titleStmt>
  <title>ตั้งทนายสู้คดียึดสนามบิน "กษิต"ไม่ออก นายกฯกั๊ก-ปรับพ้นครม.  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=169048  </bibl>
</sourceDesc>
</fileDesc>
</teiHeader>
<news>
<headline>ตั้งทนายสู้คดียึดสนามบิน "<persName>กษิต</persName>"ไม่ออก นายกฯกั๊ก-ปรับพ้นครม.</headline>
<lead></lead>
<neck>ตั้งทนายสู้คดียึดสนามบิน  "<persName>กษิต</persName>"ไม่ออก  นายกฯกั๊ก-ปรับพ้นครม. ปชป.อัดตร.ยัดข้อหารุนแรง ฝ่ายค้านตามบี้ให้พ้นบัวแก้ว กลัวชาติเสียหน้าถกอาเซียน</neck>
<body><p>เมื่อวันที่ 5 กรกฎาคม <persName>นายชวนนท์ อินทรโกมาลย์สุต</persName> เลขานุการ รมว.ต่างประเทศ กล่าวถึงกรณีที่<persName>นายกษิต ภิรมณ์</persName> รมว.ต่างประเทศ เป็นหนึ่งในแกนนำพันธมิตร ที่ถูกออกหมายเรียกในข้อหาบุกรุกสนามบินสุวรรณภูมิว่า <persName>นายกษิต</persName>ได้รับทราบข้อกล่าวหาแล้ว และไม่ได้ตกใจหรือกังวลอะไร เพราะเป็นเรื่องที่คาดหมายก่อนหน้านี้ว่า อาจจะเกิดขึ้น ซึ่ง<persName>นายกษิต</persName>พร้อมไปรายงานตัวและชี้แจงทุกข้อกล่าวหา ส่วนจะเป็นวันที่ 16 ก.ค.ตามหมายเรียกหรือไม่ คงต้องดูอีกครั้งว่า<persName>นายกษิต</persName>ติดภารกิจสำคัญหรือไม่ ซึ่งหากไม่สามารถเลื่อนออกไปได้ อาจจะขอมารายงานตัวก่อนวันดังกล่าว ซึ่งเรื่องนี้<persName>นายกษิต</persName>ได้ทนายไว้แล้ว การไปร่วมกับกลุ่มพันธมิตรฯ ในครั้งนั้น เป็นการไปในฐานะวิทยากรเท่านั้น และขอให้ทุกอย่างดำเนินการไปตามกระบวนการยุติธรรม</p>
<p>ชี้ตร.ตั้งขอหารุนแรงเกินไป</p>
<p><persName>นายชวนนท์</persName> กล่าวว่า เห็นว่าข้อกล่าวหาที่ตั้งขึ้นมารุนแรงเกินไป ซึ่งแม้จะเป็นสิทธิ์ของเจ้าหน้าที่ แต่ผู้ถูกกล่าวหาก็คงต้องที่ชี้แจงไป ทุกอย่างต้องว่ากันตามพยานหลักฐาน อย่างไรก็ตามตนแปลกใจว่าเหตุใดเจ้าหน้าที่ถึงตั้งข้อกล่าวหาร้ายแรงถึงขั้น ก่อการร้าย ทั้งที่ทุกคนมีความหวังดีและทำเพื่อบ้านเมือง ข้อกล่าวหาดังกล่าวไม่สมจริง ไม่น่ารุนแรงถึงขั้นนี้</p>
<p>ไม่มีสัญญาญปรับครม.</p>
<p><persName>นายชวนนท์</persName> กล่าวว่า <persName>นายกษิต</persName> ยังคงปฏิบัติหน้าที่ตามปกติ และไม่มีสัญญาณใดๆจาก<persName>นายอภิสิทธิ์ เวชาชีวะ</persName> นายกฯ ว่าจะปรับเปลี่ยนตำแหน่งรัฐมนตรีว่าการกระทรวงการต่างประเทศ เพราะแม้จะถูกหมายเรียก แต่ตามกฎหมายยังถือว่าเป็นผู้บริสุทธิ์ และยังไม่มีความผิดจนกว่าจะถูกศาลตัดสิน ดังนั้นกระบวนการต่อสู้พิสูจน์ความจริง ต้องใช้เวลาอีกนาน ระหว่างนี้<persName>นายกษิต</persName>จึงยังคงปฏิบัติหน้าที่ตามปกติ ส่วนผู้ที่เรียกร้องให้<persName>นายกษิต</persName>แสดงสปริตด้วยการลาออกนั้น คงต้องถามกลับว่าสปิริต ในความหมายของเขา คืออะไร เพราะตำรวจเพียงตั้งข้อกล่าวหา ยังไม่มีใครผิดใครถูก แล้วจะให้แสดงสปิริตอะไร</p>
<p>ส่วนนาย <persName>นายพนิช วิกิตเศรษฐ์</persName> ผู้ช่วย รมว.ต่างประเทศ ระบุว่า<persName>นายกษิต</persName>มีกำหนดกลับประเทศไทยในเร็ว ๆ นี้ และจะไปพบพนักงานสอบสวนแน่นอน ขณะเดียวกัน มีรายงานข่าวว่า ขณะนี้<persName>นายกษิต ภิรมย์</persName> รมว.ต่างประเทศได้ปฎิบัติภารกิจอยู่ที่ประเทศการ์ต้า</p>
<p><persName>มาร์ค</persName>ย้ำ"<persName>กษิต</persName>"ทำงานได้</p>
<p>วันเดียวกัน <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า ได้โทรศัพท์คุยกับ<persName>นายกษิต</persName> แล้ว ก็ต้องไปตามหมายเรียก ผู้สื่อข่าวถามว่า <persName>นายกษิต</persName>ยังสามารถทำหน้าที่ได้ต่อไปหรือมไม่ <persName>นายอภิสิทธิ์</persName> กล่าวว่า สามารถทำได้</p>
<p>เมื่อถามว่า กรณีนี้จะทำให้รัฐบาลถูกกดดันหรือไม่ เพราะคนเสื้อแดงอาจมีการชุมนุมเรียกร้องขึ้นมาอีก <persName>นายอภิสิทธิ์</persName>กล่าวว่า ต้องดำเนินการอย่างตรงไปตรงมา ไม่มีสิทธิพิเศษ ให้ตำรวจและอัยกรดำเนินการตรงไปตรงมา ตนจะตัดสินเอง โดยไม่ต้องรอคำสั่งฟ้องหรือกระบวนการทางกฏหมาย ตนจะพิจารณาตามความเหมาะสม ส่วนจะจะปรับ<persName>นายกษิต</persName>ออกจากคณะรัฐมนตรีหรือไม่นั้น คิดว่าอย่าเพิ่งพูดตอนนี้ ขอให้<persName>นายกษิต</persName>ชี้แจงตามกฎหมายก่อน</p>
<p>เสื้อแดงขอบคุณตำรวจ</p>
<p>วันเดียวกัน <persName>นายวีระ มุสิกพงศ์</persName> แกนนำคนเสื้อแดง แถลงข่าวขอบคุณตำรวจที่พยายามรักษากฎหมาย หลังออกหมายเรียกแกนนำพันธมิตรประชาชนเพื่อประชาธิปไตย รวมทั้ง<persName>นายกษิต ภิรมย์</persName> รมว.ต่างประเทศ ที่เข้ายึดท่าอากาศยานสุวรรณภูมิ และดอนเมือง</p>
<p>พร้อมตั้งข้อสังเกตุว่า เหตุใดเอเอสทีวีจึงไม่อยู่ในรายชื่อผู้ต้องหาด้วย ทั้งๆ ที่ เอเอสทีวีมีบทบาทสำคัญควบคู่กับพันธมิตรฯ ในฐานะที่เป็นเครื่องมือสื่อสาร</p>
<p>ด้าน<persName>นายจตุพร พรหมพันธุ์</persName> แกนนำคนเสื้อแดง กล่าวว่า แม้ตำรวจจะออกหมายเรียกแกนนำพันธมิตรฯ แต่ยังถือว่าเป็นการกระทำที่ 2 มาตรฐาน เพราะกรณีคนเสื้อแดง ตำรวจออกหมายจับในทันที จึงขอเรียกร้องให้เจ้าหน้าที่ตำรวจเร่งทำคดีที่มีการปิดสนามบินหาดใหญ่ และสนามบินภูเก็ต เนื่องจากมีกลุ่มพันธมิตรฯ เข้าไปเกี่ยวข้องด้วย</p>
<p>ห่วงตร.ทำคดีถูกเล่นงาน</p>
<p>ด้าน<persName>นายจาตุรนต์ ฉายแสง</persName> อดีตรักษาการหัวหน้าพรรคไทยรักไทย ระบุ เจ้าหน้าที่มีความกล้าหาญที่ออกหมายเรียก <persName>นายกษิต ภิรมย์</persName>รมว.ต่างประเทศ ในคดีบุกรุกท่าอากาศสุวรรณภูมิ เมื่อครั้งร่วมชุมนุมกับกลุ่มพันธมิตร ทั้งที่ก่อนหน้านี้ <persName>นายอภิสิทธิ์ เวชชาชีวะ</persName> นายกรัฐมนตรี ไม่เคยมีท่าทีจะเอาผิด และตั้ง<persName>นายกษิต</persName>มาเป็นรัฐมนตรี</p>
<p>"จากนี้ต้องจับตาว่า จะมีการโยกย้ายเจ้าหน้าที่ตำรวจที่ทำคดีนี้หรือไม่ และต้องดูกระบวนการต่อเนื่องจากนี้ว่าจะมีการแทรกแซงหรือไม่" <persName>นายจาตุรนต์</persName> กล่าว</p>
<p>ด้าน<persName>นายพร้อมพงศ์ นพฤทธิ์</persName> โฆษกพรรคเพื่อไทย แถลง เรียกร้อง<persName>นายกษิต</persName> ลาออกจากตำแหน่ง ก่อนจะมีการประชุมรัฐมนตรีต่างประเทศอาเซียน ช่วงกลางเดือนกรกฎาคมนี้ เพราะรัฐมนตรีเป็นบุคคลที่มีข้อกล่าวหาจะทำให้ไม่สง่างาม</p>
<p>"<persName>นพดล</persName>"ย้อนคำพูด<persName>กษิต</persName></p>
<p>ขณะที่<persName>นายนพดล ปัทมะ</persName> อดีต รมว.ต่างประเทศ อ้างว่า <persName>นายกษิต</persName>พูดเมื่อเดือนกุมภาพันธ์ที่ผ่านมาว่า ถ้าถูกแจ้งข้อหาก็จะลาออก ดังนั้น จึงต้องดูสปิริตขอ<persName>นายกษิต</persName>ว่าจะทำตามคำพูดหรือไม่</p>
<p>นอกจากนี้ <persName>นายนพดล</persName> ยังเห็นว่า นายกรัฐมนตรีควรจะขอให้นายกษิตได้พิจารณาตัวเอง เพื่อออกไปสู้คดี เพื่อความสง่างาม และยังทำให้กฎ 9 ข้อของนายกรัฐมนตรี มีความศักดิ์สิทธิ์</p>
<p>"กรณีของนายวิฑูรย์ นามบุตร อดีต รมว.การพัฒนาสังคมและความมั่นคงของมนุษย์ ที่มีเพียงข้อกล่าวหากรณีปลากระป๋องเน่าในถุงยังชีพเท่านั้น ยังไม่มีการดำเนินคดีอะไร นายกรัฐมนตรียังได้ขอให้ออกจากตำแหน่ง ดังนั้น กรณีของนายกษิตก็ควรเป็นเช่นเดียวกัน แต่ก็ต้องขึ้นอยู่กับจิตสำนึกของรัฐมนตรีต่างประเทศด้วย" <persName>นายนพดล</persName> กล่าว</p>
<p>ยกตัวเลขเสียหาย2หมื่นล้าน</p>
<p><persName>นายนพดล</persName> ย้ำว่า กรณีของ<persName>นายกษิต</persName> เจ้าหน้าที่รวบรวมหลักฐานมานาน ไม่ใช่คดีที่ลึกลับซับซ้อน และ<persName>นายกษิต</persName>ก็ยอมรับว่า ไปร่วมชุมนุมด้วย ข้อเท็จจริงไม่มีการโต้แย้ง และสามารถพิสูจน์ได้ง่าย ทั้งภาพถ่าย และข้อสรุปความเสียหายของกระทรวงคมนาคม กว่า 20,000 ล้านบาท ดังนั้น นายกรัฐมนตรีจึงควรจะพิจารณา</p>
<p>"กรณีนี้คุณกษิตควรต้องออก หรืออยู่ในตำแหน่งต่อไป นายกรัฐมนตรีก็ควรใช้มาตรฐานเดียวกัน ผมเห็นว่าหากนายกษิตอยู่ในตำแหน่งต่อไป ยิ่งเสียหายต่อภาพลักษณ์ของประเทศ โดยเฉพาะในการประชุมรัฐมนตรีต่างประเทศอาเซียนกับประเทศคู่เจรจา และการประชุมที่เกี่ยวข้อง ที่ไทยจะเป็นเจ้าภาพ ที่ จ.ภูเก็ต ในเดือนนี้" <persName>นายนพดล</persName> กล่าว</p>
<p><persName>นายนพดล</persName> กล่าวว่า ข้อกล่าวหา<persName>นายกษิต</persName>ค่อนข้างรุนแรง เพราะเป็นข้อกล่าวหาก่อการร้าย เกรงจะกระทบกับน้ำหนักการเจรจา และความเชื่อมั่นกับประเทศคู่ค้า คู่เจรจา และมิตรประเทศต่างๆ และจะเห็นได้ว่า ในช่วงหลัง <persName>นายกษิต</persName>ไม่ค่อยออกงาน แม้แต่การเจรจาปัญหากับกัมพูชา ก็ให้<persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง เป็นผู้เจรจาแทน</p>
<p>พธม.ชี้ตร.ตั้งข้อหาเลื่อนลอย</p>
<p><persName>นายสุริยะใส กตะศิลา</persName> เลขาธิการพรรคการเมืองใหม่ (กมม.) และผู้ประสานงานกลุ่มพันธมิตรประชาชน กล่าวว่าการที่ตำรวจตั้งข้อหาก่อการร้ายกับกลุ่มพันธมิตร ข้อหาที่เกินจริงเลื่อนลอย</p>
<p>"เมื่อเทียบเคียงกับการเคลื่อนไหวของกลุ่มคนเสื้อแดง ที่ปลุกระดมให้ผู้ชุมนุมเผาบ้านเผาเมือง และบุกจับผู้นำประเทศต่าง ๆ ที่มาร่วมประชุมสุดยอดอาเซียนที่พัทยา และยังพยายามฆ่า และบุกจับนายกรัฐมนตรีเป็นตัวประกัน ที่กระทรวงมหาดไทย แต่ตำรวจกลับตั้งข้อหาเบากว่าข้อเท็จจริง" <persName>นายสุริยะใส</persName>กล่าว</p>
<p>ย้อนเสื้อแดงทำรุนแรงกว่า</p>
<p><persName>นายสุริยะใส</persName> กล่าวว่า เท่าที่หารือทนายความแล้ว ผู้ที่ออกหมายเรียกทั้งหมด จะไปรายงานตัวตามหมายเรียก โดยยินดีต่อสู้ตามกระบวนการยุติธรรม รับรองไม่หลบหนี หรือไปล่าชื่อถวายฎีกาขอพระราชทานอภัยโทษ พวกเรามั่นใจในความบริสุทธิ์ในการชุมนุมที่ท่าอากาศยานทั้งสองแห่ง ไม่ได้มุ่งหมายสร้างความวุ่นวาย เป็นการใช้สิทธิตามรัฐธรรมนูญชุมนุมโดยสงบ ต่อต้านรัฐบาลที่หมดความชอบธรรม ไม่ได้ทำร้ายอาคารหรือทรัพย์สินของสนามบิน ซ้ำร้ายยังถูกคนร้ายยิงระเบิดเอ็ม79 เข้าใส่หลายครั้งแต่ตำรวจยังจับใครไม่ได้</p>
<p>ชี้ตร.หวังผลทางการเมือง</p>
<p>"ผมไม่อยากเรียกว่า เป็น 2 มาตรฐาน แต่เป็นความไม่มีมาตรฐานของพนักงานสอบสวนมากกว่า และการตั้งข้อหาก่อการร้ายครั้งนี้ คงหวังผลทางการเมือง เช่น อาจหวังใช้พันธมิตรฯ เป็นแพะเพื่อปราบปรามการเคลื่อนไหวของกลุ่มเสื้อแดง หรือหวังทอนกำลังของพันธมิตรฯ ก็เป็นไปได้ อย่างไรก็ตาม คดีนี้จะไม่กระทบกับพรรคการเมืองใหม่อย่างแน่นอน" <persName>นายสุริยะใส</persName> กล่าว</p>
<p>นอกจากนี้ <persName>นายสุริยะใส</persName> ยังเห็นว่า <persName>นายกษิต</persName> ไม่จำเป็นต้องลาออก เพราะเป็นแค่หมายเรียก และเป็นการตั้งข้อหาเกินจริง ถ้าลาออกเท่ากับยอมรับการกลั่นแกล้งของใครบางคน พร้อมแนะนำตำรวจว่า ถ้าจะรักษาความสงบเรียบร้อยในบ้านเมือง ควรจับตาการเคลื่อนไหวของกลุ่มเสื้อแดงในขณะนี้ โดยเฉพาะการล่ารายชื่อถวายฎีกา เพื่อขอพระราชทานอภัยโทษให้ <persName>พ.ต.ท.ทักษิณ ชินวัตร</persName> นักโทษหนีคดีอาญาแผ่นดิน เพราะมีเจตนาก่อความวุ่นวาย เป็นการเคลื่อนไหวที่ไม่อยู่ภายใต้รัฐธรรมนูญ</p>
<p>ถามความรับผิดชอบของแม้ว</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ ยืนยันว่า รัฐบาลจะไม่แทรกแซงกระบวนการยุติธรรมใดๆ ทั้งสิ้น กรณี <persName>นายกษิต ภิรมย์</persName> รมว.ต่างประเทศ ถูกออกหมายเรียกคดีบุกรุกท่าอากาศสุวรรณภูมิ เมื่อครั้งร่วมชุมนุมกับกลุ่มพันธมิตร คดีของกลุ่มผู้ชุมนุมเสื้อเหลืองและเสื้อแดงจะได้รับการปฏิบัติอย่างเท่า เทียมกัน พรรคประชาธิปัตย์จะให้การช่วยเหลือ<persName>นายกษิต</persName> ในฐานะเป็นสมาชิกพรรค ด้วยการให้ฝ่ายกฎหมายไปดูแลเท่านั้น</p>
<p>"ขอให้พรรคเพื่อไทย ที่เรียกร้องให้นายกษิต ลาออกจากตำแหน่ง กลับไปดูตัวอย่างของ พ.ต.ท.ทักษิณ ชินวัตร ที่ถูกศาลสั่งจำคุก ว่ามีความรับผิดชอบเพียงใด ที่จะกลับมารับโทษ" <persName>นายเทพไท</persName> กล่าว และว่า <persName>นายกษิต</persName>ยังไม่จำเป็นต้องลาออก เพราะเป็นเพียงการตั้งข้อกล่าวหาเท่านั้น ศาลยังไม่มีคำพิพากษา และกระทรวงการต่างประเทศ ก็ไม่มีหน้าที่ไปเกี่ยวข้องกับกระบวนการยุติธรรม</p>
<p>อัดตร.ตั้งข้อหาแรงเกินไป</p>
<p><persName>นายสาธิต ปิตุเตชะ</persName> ส.ส.ระยอง กล่าวว่า การจะลาออกจากรมว.ต่างประเทศหรือไม่ เป็นสิทธิของ<persName>นายกษิต</persName> แต่ส่วนตัวเห็นว่า ตำรวจตั้งข้อหาก่อการร้าย นั้นรุนแรงเกินไป เพราะการยึดสนามบินเพื่อโค่นล้มรัฐบาล กับการก่อการร้ายมีความผิดตามประมวลกฎหมายอาญาคนละมาตรา โดยหลักกฎหมายจะใช้เจตนาเป็นสำคัญ</p>
<p>กระนั้นก็ตามที่ตำรวจดำเนินการกับกลุ่มพันธมิตร แสดงให้เห็นว่า รัฐบาลใช้มาตราเดียว ดังนั้นแกนนำเพื่อไทยและสมาชิกบ้านเลขที่ 111 ที่เคยกล่าวหาว่ารัฐบาลสองมาตรฐาน ต้องออกมากลับคำพูดของตัวเอง</p>
<p>ไข่<persName>แม้ว</persName>อ้าง<persName>ทักษิณ</persName>ไม่ต้องรับโทษ</p>
<p>อีกเรื่องหนึ่งเกี่ยวกับการที่กลุ่มเสื้อแดงพยายามล่าชื่อชาวบ้านให้ครบ1 ล้านคนเพื่อยื่นถวายฎีกาขอพระราชทานอภัยโทษให้ <persName>พ.ต.ท.ทักษิณ ชินวัตร</persName> นักโทษหนีคดีอาญาแผ่นดินนั้น ทาง<persName>นายวีระ มุสิกพงษ์</persName> แกนนำเสื้อแดง แถลงข่าวในบ่ายวันเดียวกัน โดยคาดว่าไม่เกินวันที่ 25คน จะได้ชื่อประชาชนครบ 1 ล้านชื่อแน่นอน</p>
<p>เมื่อถามว่า <persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า หากต้องการอภัยโทษ <persName>พ.ต.ท.ทักษิณ</persName>ต้องสำนึกผิดก่อนนั้น <persName>นายวีระ</persName> กล่าวว่า ตนพูดแทน<persName>พ.ต.ท.ทักษิณ</persName>ได้เลยว่า <persName>พ.ต.ท.ทักษิณ</persName>ไม่จำเป็นต้องสำนึกผิด เพราะไม่ได้ทำอะไรผิด เหมือนกรณีที่ตนได้รับพระราชทานอภัยโทษ หลังศาลตัดสินคดีหมิ่นพระบรมเดชนุภาพ ตนเขียนไว้ในหนังสือถวายฎีกาเขียนไว้ว่า ตนไม่ได้ทำอะไรผิด แต่ศาลฎีกาตัดสินว่าผิด จึงอยากขอพระราชทานอภัยโทษ เพื่อกลับมาทำงานการเมืองรับใช้ประชาชน ดังนั้นที่<persName>นายอภิสิทธิ์</persName>จึงไม่ควรมาพูดอะไรที่ก้ำเกินสิทธิของคนอื่น ควรจะกลับไปดูตัวเองให้ดีก่อน โดยสาเหตุที่ <persName>พ.ต.ท.ทักษิณ</persName>ไม่ถวายฎีกาด้วยตัวเอง เพราะเรื่องนี้เป็นความหวังดีของคนเสื้อแดงเอง</p>
<p>ขู่ฟ้องกลุ่มที่ออกมาขัดขวาง</p>
<p>ด้าน<persName>นายณัฐวุฒิ ใสยเกื้อ</persName> แกนนำเสื้อแดงอีกคนหนึ่ง กล่าวว่า พวกเราถูกกล่าวหาว่า เป็นการกระทำที่ระคายเบื้องพระยุคลบาท ซึ่งพวกเรารับไม่ได้ เพราะไม่เป็นความจริง แม้การกล่าวหาใครจะถือว่าเป็นสิทธิ แต่คนเสื้อแดงจะให้ฝ่ายกฎหมายเตรียมฟ้องร้องดำเนินคดีกับใครที่ออกมากล่าวหา กรณีดังกล่าวอีก เพราะกลับกันการถวายฎีกาเป็นการแสดงความจงรักภักดี ด้วยเห็นว่าสถาบันเบื้องสูงทรงสถิตย์อยู่เหนือการเมืองทั้งปวง ยืนยันว่า คนเสื้อแดงไม่มีเป้าประสงค์จะไปกดดันอะไร เมื่อถวายฎีกาแล้วทุกอย่างก็จบ</p>
<p>ประธานสว.ย้ำถวายฎีกาไม่ได้</p>
<p><persName>นายประสพสุข บุญเดช</persName> ประธานวุฒิสภา กล่าวว่า กลุ่มคนเสื้อแดงไม่สามารถรวบรวมรายชื่อ เพื่อถวายฎีกาขอพระราชทานอภัยโทษให้ <persName>พ.ต.ท.ทักษิณ</persName> ได้ เนื่องจากตามประมวลกฎหมายวิธีพิจารณาความอาญากำหนดว่า จะต้องให้ผู้ที่ต้องคำพิพากษาว่ามีความผิด หรือครอบครัวเป็นผู้ดำเนินการ ไม่ใช่ประชาชนทั่วไป "เรื่องนี้อิงกับเรื่องการเมืองเป็นหลัก เพราะผู้ริเริ่มดำเนินการน่าจะรู้ดีอยู่แล้วว่า ไม่สามารถทำได้"</p>
<p>ประธานวุฒิสภา กล่าวอีกว่า ตามขั้นตอนของกฎหมายที่แท้จริง ผู้ที่ต้องคำพิพากษาที่ถูกจำคุกจะต้องเดินเรื่องกับพัสดี ส่งต่อให้ รมว.ยุติธรรม ซึ่งจะต้องทำความเห็นประกอบการขอพระราชทานอภัยโทษด้วย จึงเห็นว่าการดำเนินการของคนเสื้อแดง ไม่ถูกต้องตามกระบวนการและไม่สามารถทำได้</p>
<p>บี้ตำรวจสอบโฟนอิน<persName>ทักษิณ</persName></p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ เปิดเผยว่า ได้รับฟังความเห็นจากประชาชนหลายคน แสดงความไม่สบายใจ ที่แกนนำเสื้อแดงจะจัดงานจัดงานครบรอบวันเกิด 60 ปี ให้ <persName>พ.ต.ท.ทักษิณ ชินวัตร</persName> นักโทษคดีอาญาแผ่นดิน ที่สนามหลวง และหัวเมืองต่างๆ เพราะตั้งแต่มีประเทศไทย ไม่เคยมีสามัญชนคนใด ใช้สนามหลวงจัดงานวันเกิด</p>
<p>"พฤติกรรมลักษณะนี้ เป็นสิ่งที่ไม่เหมาะสม"นายเทพไท ตั้งขอสังเกตุและเตือนกลุ่มเสื้อแดงให้อยู่ในขอบเขตรู้จักกาละเทศะ</p></body>
</news>
