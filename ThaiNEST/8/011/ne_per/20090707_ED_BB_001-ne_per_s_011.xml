<teiHeader>
<fileDesc>
<titleStmt>
  <title>"คอมมาร์ตเอ็กซ์เจน"ยอดทะลุเป้า 2.65 พันล้าน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-07 13:54:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090707/57771/%e0%b8%84%e0%b8%ad%e0%b8%a1%e0%b8%a1%e0%b8%b2%e0%b8%a3%e0%b9%8c%e0%b8%95%e0%b9%80%e0%b8%ad%e0%b9%87%e0%b8%81%e0%b8%8b%e0%b9%8c%e0%b9%80%e0%b8%88%e0%b8%99%e0%b8%a2%e0%b8%ad%e0%b8%94%e0%b8%97%e0%b8%b0%e0%b8%a5%e0%b8%b8%e0%b9%80%e0%b8%9b%e0%b9%89%e0%b8%b2-2.65-%e0%b8%9e%e0%b8%b1%e0%b8%99%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>"คอมมาร์ตเอ็กซ์เจน"ยอดทะลุเป้า 2.65 พันล้าน</headline>
<lead>คอมมาร์ตกลางปี ที่เพิ่งปิดฉากลงยอดเงินสะพัด 2.65 พันล้านบาท ผู้จัดงานสะท้อนแนวโน้มตลาดค้าปลีกไอทีครึ่งปีหลังมีทิศทางที่ดีขึ้น</lead>
<neck></neck>
<body><p><persName>นายปฐม อินทโรดม</persName> ผู้จัดการทั่วไป บริษัท เอ.อาร์ . อินฟอร์เมชัน แอนด์ พับลิเคชัน จำกัด ผู้จัดงานคอมมาร์ต กล่าวว่า งานคอมมาร์ต เอ็กซ์เจน ไทยแลนด์ 2009 ที่เพิ่งจบลงเมื่อ 5 ก.ค. 2552 มียอดขายทะลุเป้า 2.5 พันล้านบาท เป็น 2.65 พันล้านบาท ด้วยยอดผู้ชมงานกว่า 9 แสนคน</p>
<p>เขา กล่าวว่า เหตุการณ์นี้สวนกระแสเศรษฐกิจชะลอตัว ไข้หวัด 2009 และสภาวะเงินฝืด แต่ผู้บริโภคยังให้ความสำคัญต่อการจับจ่ายเลือกซื้อสินค้าไอทีภายในงาน คึกคัก ซึ่งเขาเชื่อว่า เป็นการชี้ให้เห็นถึงกระแสตลาดไอทีครึ่งปีหลังมีสัญญาณที่ดีขึ้น</p>
<p>ทั้งนี้ แม้คอมมาร์ตครั้ง นี้จัดขึ้นท่ามกลางการแข่งขันกับการจัดงานไอทีอื่นๆ ในช่วงเวลาไล่เลี่ยกัน แต่ด้วยโปรโมชั่นพิเศษสุดๆ ในงานทำให้คอไอทีได้เลือกสินค้าราคาต่ำกว่าในสเปคใกล้เคียงกัน พร้อมของแถมอื่นๆ มากมาย และเงื่อนไขพิเศษจากสถาบันการเงินและบัตรเครดิตให้ ผ่อนชำระดอกเบี้ย 0% รวมถึงโปรแกรมคืนเงินสดแก่การใช้จ่ายสินค้าไอที และอื่นๆทำให้เข้าถึงกลุ่มเป้าหมายครอบคลุมมากขึ้น</p>
<p>งาน คอมมาร์ต กลางปีครั้งนี้จึงเป็นการยืนยันได้ว่า ผู้บริโภคส่วนใหญ่สนใจยังให้ความสนใจเลือกซื้อสินค้าภายในงานแสดงสินค้าไอที เป็นจำนวนมาก ทั้งยังเป็นตลาดสดไอทีที่สามารถเข้ามาสัมผัส ทดสอบ และเลือกซื้อสเปคได้ตรงการใช้งาน และเปรียบเทียบโปรโมชั่นได้ก่อนตัดสินใจเลือกซื้อ</p>
<p>ดังนั้น เอ. อาร์. มั่นใจว่ากระแสความต้องการในตลาดไอทีแฟร์ยังมีอยู่ และตลาดไอทีมีกำลังซื้อที่ยังเติบโตต่อไปได้ จึงเตรียมจัดงานคอมมาร์ต คอมเทค ไทยแลนด์ 2009 ปลายปี 5 - 8 พ.ย. 2552 ณ ศูนย์การประชุมแห่งชาติสิริกิติ์เช่นเดิม ทั้งคงคอนเซ็ปต์โปรโมชั่นดี สินค้าราคาเหมาะสม เพื่อช่วยให้คนไทยเลือกซื้อสินค้าไอทีได้ตรงกับความต้องการใช้งาน และสร้างโอกาสให้คนไทยเข้าถึงสินค้าไอทีมากขึ้น</p>
<p>ส่วน สินค้าขายดี 4 อันดับแรกของงานกลางปี ยังไม่เปลี่ยนแปลง ซึ่งสินค้าขายดีที่สุดยังเป็นโน้ตบุ๊ค และเน็ตบุ๊ค มูลค่ารวมกัน 1,994 พันล้านบาท โดยระดับ 2 - 2.5 หมื่น บาทขายดีที่สุด รองลงมาเป็นจอแอลซีดี ทีวี มูลค่าประมาณ 172 ล้านบาท อันดับสามจอภาพแอลซีดี มูลค่าประมาณ 150 ล้านบาท และอันดับ สี่ เป็นกล้องดิจิทัล มูลค่าประมาณ 118 ล้านบาท</p>
<p>ยอด ขายที่เกิดขึ้นยังสะท้อนให้เห็นพฤติกรรมผู้บริโภคว่ายังต้องการสินค้าไอที และคอนซูเมอร์ อิเล็กทรอนิกส์เช่นเดิม โดยภาวะเงินฝืดยังไม่กระทบตลาดสินค้าไอทีเช่นที่เคยวิตกกันก่อนหน้านี้ และ 10 อันดับสินค้าขายดีปีนี้มีซอฟต์แวร์ ติดชาร์ตงานคอมมาร์ตปี นี้ หลังจากพยายามกระตุ้นตลาดกันมาตลอด 4 ปี ซึ่งเป็นสัญญาณแนวโน้มของการทำตลาดซอฟต์แวร์มีอนาคตดี เพราะผู้บริโภคใส่ใจเรื่องทรัพย์สินทางปัญญามากขึ้น</p>
<p>ขณะที่อันดับ สินค้าขายดีตั้งแต่อันดับ ห้า คือ พรินเตอร์มูลค่าประมาณ 70 ล้านบาท เดสก์ท็อปกระเตื้องขึ้นมาอันดับ 6 มูลค่าประมาณ 40 ล้านบาท เนื่องจากมีกลุ่มลูกค้าองค์กร และโรงเรียนมาซื้อภายในงาน และสินค้าอุปกรณ์เกี่ยวเนื่อง ทั้งเมโมรี แอร์การ์ด จีพีเอส มูลค่าประมาณ 32.68 ล้านบาท สินค้าเครื่องเล่นมีเดีย (MP 3 ) มูลค่าประมาณ 30.4 ล้านบาท พีดีเอ โฟน มูลค่าประมาณ 25.3 ล้านบาท และซอฟต์แวร์พร้อมบริการหลังการขาย มูลค่าประมาณ 22.4 ล้านบาท</p>
<p>อย่างไรก็ตาม ยอดเงินสะพัดภายในงานคอมมาร์ต ต้นปีนี้ มียอด 3.02 พันล้านบาท ต่ำกว่าช่วงเวลาเดียวกันของปี 2551 ที่ทำได้ 5 พันล้าน คอมมาร์ตกลาง ปีนี้ก็มียอดรายได้ต่ำกว่ากลางปีที่ผ่านมา ซึ่งทำได้ 3 พันล้านบาท ฉะนั้น ต้องรอดูปลายปีว่า ยอดจะเท่ากับปลายปี 2551 ที่มี 3.20 พันล้านบาทหรือไม่</p></body>
</news>
