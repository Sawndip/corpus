<teiHeader>
<fileDesc>
<titleStmt>
  <title>เผยเรือบรรทุกอาวุธโสมแดงอาจกำลังมุ่งหน้าไปพม่า  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-20 11:16:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000069828  </bibl>
</sourceDesc>
</fileDesc>
</teiHeader>
<news>
<headline>เผยเรือบรรทุกอาวุธโสมแดงอาจกำลังมุ่งหน้าไปพม่า</headline>
<lead>สถานีโทรทัศน์ของเกาหลีใต้เผย เรือสัญชาติเกาหลีเหนือ ซึ่งสหรัฐฯ กำลังติดตามอย่างใกล้ชิดน่าจะกำลังเดินทางมุ่งหน้าไปยังพม่า</lead>
<neck></neck>
<body><p>สถานีโทรทัศน์วายทีเอ็นอ้างหน่วยข่าวกรองของโสมขาว ซึ่งระบุว่าจุดหมายปลายทางของเรือกวางนามน่าจะเป็นพม่า หลังจากออกจากท่าเรือโสมแดงในวันพุธ (17) ที่ผ่านมา</p>
<p> เจ้าหน้าที่สหรัฐฯ ปฏิเสธที่จะกล่าวว่าเรือลำดังกล่าวบรรทุกอะไร เพียงแต่ชี้ว่าต้องเป็นสิ่งที่มีผลประโยชน์ เนื่องจากเกาหลีเหนือมีเรือคล้ายกันนี้ 5 ลำไว้ใช้เพื่อการค้าอาวุธ</p>
<p> ด้านฟ็อกซ์นิวส์ได้อ้างแหล่งข่าวกองทัพสหรัฐฯ ระบุว่า เรือลำนี้อาจจำกำลังมุ่งหน้าไปสิงคโปร์ โดยมีเรือรบพิฆาต ยูเอสเอส จอห์น แมคเคนประจำการติดตามเพื่อขัดขวาง ตามรายละเอียดบนเว็บไซต์</p>
<p> สิงคโปร์ ซึ่งเป็นพันธมิตรของสหรัฐฯ กล่าวว่า จะดำเนินมาตรการอย่างเหมาะสม หากเรือของโสมแดงลำนี้เข้าเทียบท่าพร้อมสินค้าซึ่งเป็นอาวุธ โดยสิงคโปร์มีท่าเรือที่พลุกพล่านที่สุดในโลก และเป็นศูนย์เติมเชื้อเพลิงเรืออันดับต้นๆ ของโลกเช่นกัน</p>
<p> เรือกวางนามเป็นเรือลำแรกของเกาหลีเหนือที่ถูกควบคุมภายใต้มาตรการลงโทษครั้งใหม่ของยูเอ็น ซึ่งลงมติในสัปดาห์ที่ผ่านมา เพื่อตอบโต้การทดลองนิวเคลียร์ของเปียงยางในวันที่ 25 พฤษภาคม โดยมติดังกล่าวให้อำนาจประเทศสมาชิกคอยตรวจตราน่านน้ำ น่านฟ้า และสินค้าทางบกของเกาหลีเหนือได้</p></body>
</news>
