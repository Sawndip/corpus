<teiHeader>
<fileDesc>
<titleStmt>
  <title>แฟร์ราร่าเปิดใจอยากคุมยูเว่ต่อ  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-01 00:59:13  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090601_006.html  </bibl>
</sourceDesc>
</fileDesc>
</teiHeader>
<news>
<headline><persName>แฟร์ราร่า</persName>เปิดใจอยากคุมยูเว่ต่อ</headline>
<lead><persName>ชิโร่ แฟร์ราร่า</persName> รับอยากอยู่คุมทีม ยูเวนตุส ต่อไปอีก คาดสัปดาห์หน้ารู้คำตอบแน่ แต่ก็ต้องลุ้นหนัก เมื่อทั้ง <persName>อันโตนิโอ คอนเต้</persName> กับ <persName>โลร็องต์ บล็องก์</persName> ก็มีโอกาสปาดหน้าเข้ามารับงานเช่นกัน</lead>
<neck></neck>
<body><p><persName>ชิโร่ แฟร์ราร่า</persName> เทรนเนอร์ขัดตาทัพ "ม้าลาย" ยูเวนตุส เปิดปากยอมรับ ตนอยากขยายสัญญาคุมทีมดังแห่งเมืองตูรินต่อไป แต่ก็ไม่มีอำนาตัดสินใจใดๆ ด้วยตัวเองได้ แม้จะมีหลายเสียงฟันธงว่า เจ้าตัวน่าจะได้ทำงานเป็นการถาวร แต่ก็ต้องลุ้นชิงตำแหน่งอย่างหนักกับ <persName>อันโตนิโอ คอนเต้</persName> และ <persName>โลร็องต์ บล็องก์</persName> </p>
<p><persName>แฟร์ราร่า</persName> กล่าวหลังจบเกมนำทีมเชือด ลาซิโอ 2-0 สั่งลาฤดูกาล เมื่อวันอาทิตย์ที่ผ่านมาว่า "มันเป็นการคุมทีมที่ดี ผมพูดเล่นตลกว่า ผมอยากได้ 7 แต้มเพื่อแสดงให้ตัวนักเตะได้รู้ว่า เกม 2 นัดนี้มีความสำคัญแค่ไหน ผมต้องขอบคุณพวกเขาสำหรับงานหนักที่ทำกันมา ทั้งคนที่ได้เล่นและไม่ได้เล่น อันดับ 2 ถือว่าสำคัญสำหรับเราแล้ว และเราก็ทำได้สำเร็จ" </p>
<p>"ความเคารพคือรากฐานสำคัญในความสัมพันธ์ระหว่างโค้ชกับนักเตะ ผมขอขอบคุณลูกทีมที่ให้โอกาสนี้กับผม ซึ่งหลายคนในนั้นคือเพื่อนร่วมทีมผมเอง มันทำให้ทุกสิ่งง่ายมากในการมาอยู่ในตำแหน่งผมด้วยความช่วยเหลือเช่นนั้น ผมไม่รู้เหมือนกัน จนกระทั่งเมื่อ 2-3 วันก่อน" </p>
<p>"มันดูเหมือนว่า มีเพียง คอนเต้ กับผมเท่านั้นที่มีลุ้นงานนี้ ผมได้ยินมาว่า อันโตนิโอ กำลังจะต่อสัญญาใหม่กับ บารี่ ซึ่งผมก็รู้สึกดีใจที่ตัวเลือกหายไปอีกตัว เมื่อผมนั่งคุมทีม ผมไม่เคยล้อเล่นกับตัวเอง แต่ในเวลาเดียวกัน ผมก็มีหวัง ตอนนี้ผมแค่รอฟังคำตอบจากสโมสร ซึ่งหวังว่าจะออกมาในสัปดาห์หน้า" </p>
<p>ส่วนเรื่องโดนวิจารณ์ว่า ต่อกรกับ อินเตอร์ มิลาน ไม่ได้อย่างสมน้ำสมเนื้อนั้น <persName>แฟร์ราร่า</persName> ชี้ว่า "ตอนนี้มันต่างออกไปแล้ว เพราะ อินเตอร์ คู่ควรกับการคว้าสคูเด็ตโต้ และมีความเชื่อมั่นในศักยภาพของตัวเองมากกว่าทีมอื่น ต้องบอกว่า ยูเว่ พัฒนาขึ้นจากอันดับ 3 มาสู่อันดับ 2 มันไม่ใช่เรื่องง่าย แต่เราจะพยายามทำให้ดีที่สุด" </p>
<p>ขณะเดียวกัน อดีตปราการหลังทีมชาติอิตาลี และ ยูเวนตุส ก็ร่วมแสดงความยินดีกับการอำลาสโมสรของ <persName>พาเวล เนดเวด</persName> ด้วยเช่นกัน "ผมขอแสดงความยินดีกับนักเตะดีกรีแชมเปี้ยนอย่าง เนดเวด ด้วย และมันก็น่าเสียดายเมื่อคุณได้เห็นเขาวิ่งและยิงประตูในแบบที่เขาทำวันนี้ เราต้องเคารพการตัดสินใจแต่ละคน เขาได้รับการปรบมือแสดงความขอบคุณอย่างสุดแสนวิเศษจากแฟนบอลใน สตาดิโอ โอลิมปิโก"</p></body>
</news>
