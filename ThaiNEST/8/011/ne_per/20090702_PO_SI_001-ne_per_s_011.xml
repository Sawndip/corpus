<teiHeader>
<fileDesc>
<titleStmt>
  <title>ขู่ยิงเครื่องบินรุกน่านฟ้า"ผู้นำกัมพูชา"กร้าว!เกี่ยงไทยถอนทหาร  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=41278  </bibl>
</sourceDesc>
</fileDesc>
</teiHeader>
<news>
<headline>ขู่ยิงเครื่องบินรุกน่านฟ้า"ผู้นำกัมพูชา"กร้าว!เกี่ยงไทยถอนทหาร</headline>
<lead></lead>
<neck></neck>
<body><p>จากกรณีประเทศไทยได้ยื่นหนังสือคัดค้านประเทศกัมพูชาขึ้นทะเบียนปราสาทพระวิหารเป็นมรดกโลก ต่อคณะกรรมการองค์การการศึกษาวิทยาศาสตร์และวัฒนธรรมแห่งสหประชาชาติ หรือองค์การยูเนสโก กระทั่งสถานการณ์บริเวณชายแดนเขาพระวิหารเริ่มมีความตึงเครียดมากขึ้น โดยเฉพาะประเทศกัมพูชา ได้มีการเคลื่อนพลกำลังทหาร และยุทโธปกรณ์จำนวนมากมายังบริเวณแนวชายแดน ตามที่ได้เสนอข่าวไปแล้วนั้น </p>
<p>ล่าสุด เมื่อวันที่ 1 ก.ค.52 สำนักข่าวต่างประเทศ รายงานว่า <persName>สมเด็จฮุนเซน</persName> นายกรัฐมนตรีกัมพูชา ได้ออกมาเปิดเผยถึงการพบกับ <persName>นายสุเทพ เทือกสุบรรณ</persName> รองนายกรัฐมนตรีของไทย และ<persName>พล.อ.ประวิตร วงษ์สุวรรณ</persName> รมว.กลาโหมของไทย เมื่อวันที่ 27 มิ.ย.ผ่านมา ว่า เป็นความสัตย์จริง ในวันนั้นไม่มีการพูดคุยถึงเรื่องปราสาทพระวิหารเลย และเคยเตือนไปแล้วว่าจะไม่มีการหารือเกี่ยวกับเรื่องดังกล่าว โดยรายละเอียดในการประชุมส่วนใหญ่เป็นการหารือถึงเรื่องอื่นๆ ของการพัฒนาร่วมกันทั้ง 2 ชาติ เท่านั้น</p>
<p>“หากต้องการให้บริเวณชายแดนคลายความตึงเครียด ฝ่ายไทยต้องยอมถอนกำลังออกจากแนวเขาพระวิหารก่อน ฝ่ายกัมพูชาจึงจะยอมลดกำลังลง” </p>
<p>นอกจากนี้ <persName>สมเด็จฮุนเซน</persName> ยังกล่าวอ้างว่า ได้เตือนไทยแล้วเกี่ยวกับเรื่องเครื่องบิน หากมีการบุกรุกน่านฟ้าก็จะตอบโต้ แม้ว่าอาวุธของไทยจะเหนือกว่าก็ตาม</p>
<p>ที่ทำเนียบรัฐบาล <persName>นายสุเทพ เทือกสุบรรณ</persName> รองนายกฯ ฝ่ายความมั่นคง กล่าวถึงกรณีเดินทางไปเยือนประเทศกัมพูชาเมื่อสัปดาห์ที่แล้ว ว่า ได้พบกับ<persName>สมเด็จฮุนเซน</persName> และได้คุยกันถึงเรื่องเขตแดน ประเทศไทยไม่ต้องการทะเลาะกัน ที่ผ่านมามีเจ้าหน้าที่ทางเทคนิค มีหลักวิชา ให้เขาพิสูจน์กันไปตามเทคนิค แต่พื้นที่ที่ยังมีปัญหาก็มาหาประโยชน์ด้วยกันก่อน ให้ประชาชนของทั้ง 2 ประเทศ ได้แบ่งกันใช้ประโยชน์ร่วมกัน ซึ่งทางสมเด็จฮุนเซนก็เห็นด้วย ถ้าเราไม่มีความตึงเครียดกัน ประชาชนตามแนวชายแดนก็ค้าขายกันไป มาลงทุนค้าขาย </p>
<p>ที่ท่าอากาศยานทหาร กองบิน 6 (บน.6) <persName>พล.อ.ประวิตร วงษ์สุวรรณ</persName> รมว.กลาโหม กล่าวถึงกรณีทางยูเนสโกเลื่อนการพิจารณาการการขอขึ้นทะเบียนปราสาทพระวิหารของกัมพูชาเป็นมรดกโลกออกไปเป็นปีหน้า ว่า รายละเอียดนี้ <persName>นายสุวิทย์ คุณกิตติ</persName> รมว.ทรัพยากรธรรมชาติและสิ่งแวดล้อม จะตอบได้ดีกว่า</p>
<p>“ส่วนเรื่องทหารที่อยู่ในพื้นที่นั้นไม่มีอะไร เพราะเราพยายามจะลดความตึงเครียด โดยได้มีการพบปะกันระหว่างแม่ทัพภาคที่ 2 ของไทย และแม่ทัพภาคที่ 4 ของกัมพูชา ซึ่งเขามีการพูดคุยกันในเรื่องของการทหารและนโยบายของทั้ง 2 ประเทศ คือ จะไม่ทำการรบกัน และลดความตึงเครียดตามแนวชายแดน”</p>
<p>ด้าน <persName>นายกษิต ภิรมย์</persName> รมว.ต่างประเทศ กล่าวยืนยันถึงสถานการณ์ไทย-กัมพูชา ว่า ปกติความสัมพันธ์ดีเหมือนเดิม ซึ่งนายกฯ ทั้งสองประเทศพบกันบ่อยครั้ง และให้คำมั่นต่อกันว่าจะดำเนินการคบหากันฉันท์มิตร หากเกิดปัญหาจะเจรจากันด้วยสันติวิธี โดยต้องมั่นใจว่าทั้งสองประเทศรักสันติภาพ และไม่ต้องการสู้รบกัน แต่ท่าทีของนายกฯ กัมพูชา ที่เปลี่ยนไปนั้น ให้สอบถามจาก<persName>สมเด็จฮุนเซน</persName>เอง ซึ่งการจะถอนทหารของไทยหรือไม่ เป็นเรื่องของกระทรวงกลาโหม โดยยืนยันว่ากัมพูชาเข้าใจกรณีที่ไทยยื่นคัดค้านการขึ้นทะเบียนปราสาทพระวิหารเป็นมรดกโลก </p>
<p>ที่สนามบินกองบัญชาการช่วยรบที่ 2 กองทัพภาคที่ 2 จ.นครราชสีมา ผู้สื่อข่าว รายงานว่า <persName>พล.ท.วิบูลย์ศักดิ์ หนีพาล</persName> แม่ทัพภาคที่ 2 พร้อมด้วยนายทหารคนสนิท เดินทางด้วยฮอลิคอปเตอร์ประจำตำแหน่งไปยังจ.สุรินทร์ เพื่อร่วมรับประทานอาหารและพูดคุยกับผู้บัญชาการทหารที่ 4 ฝ่ายกัมพูชา โดยเฉพาะเรื่องการเจรจาปรับลดกำลังทหารบนเขาพระวิหาร และบริเวณพื้นที่ที่ยังไม่มีการปักปันเขตแดน </p>
<p>ทั้งนี้ <persName>พล.ท.วิบูลย์ศักดิ์</persName> ได้กล่าวกับผู้สื่อข่าวก่อนออกเดินทางว่า การเดินทางครั้งนี้จะไปคุยกับ<persName>พล.ท.เตียนมอน</persName> ผู้บัญชาการทหารที่ 4 ฝ่ายกัมพูชา เรื่องการปรับลดกำลัง เพราะบนเขาพระวิหารมีกำลังทั้งสองฝ่ายขึ้นมาค่อนข้างมาก โดยเราจะคุยกันว่าอยากให้กำลังมีเท่าเทียมกัน เหมาะสม และเราควรจะอยู่กันแค่ไหนจึงเหมาะสม ในเมื่อเรามีเจตนาที่จะไม่รุกรานกัน จึงเห็นว่าน่าจะเจรจากันด้วยสันติวิธี เพื่อลดความตึงเครียด</p>
<p>เมื่อถามว่า <persName>สมเด็จฮุนเซ็น</persName> ขู่ว่าไทยจะต้องถอนทหารออกไป และพร้อมที่จะประกาศสงครามสู้กับไทย ถ้าไม่ถอนนั้น <persName>พล.ท.วิบูลย์ศักดิ์</persName> กล่าวว่า ไม่มี และยังไม่มีการยื่นข้อเสนออะไรมา </p>
<p>เมื่อถามว่า ไทยต้องใช้กำลังทหาร 3-5 หมื่นนาย ถึงจะเข้าไปยึดเขาพระวิหารได้ เพราะทหารกัมพูชามี 1 หมื่นนาย และเป็นทหารที่ผ่านศึกมาอย่างโชกโชนกว่าทหารไทย <persName>พล.ท.วิบูลย์ศักดิ์</persName> กล่าวว่า ไม่ทราบ แต่ทางเราก็รบมาเกือบอายุ 60 ปีแล้ว ก็คิดว่าสามารถที่จะดูแลได้ และผู้ใต้บังคับบัญชาก็มีประสบการณ์สูงทุกคน และเราก็มีความพร้อม มีการฝึก เรามีการเตรียมพร้อมของเรามาโดยลำดับ คิดว่าคงไม่เป็นปัญหา </p>
<p>ขณะที่ <persName>นายปองพล อดิเรกสาร</persName> อดีตประธานคณะกรรมการแห่งชาติว่าด้วยอนุสัญญาคุ้มครองมรดกโลก กล่าวว่า กรณีที่รมว.ทรัพยากรธรรมชาติฯ ออกมาระบุว่าที่ประชุมคณะกรรมการองค์การการศึกษาวิทยาศาสตร์และวัฒนธรรมแห่งสหประชาชาติ หรือยูเนสโก ที่ประเทศสเปน รับฟังข้อคัดค้านของไทยกรณีกัมพูชาขึ้นทะเบียนปราสาทพระวิหารเป็นมรดกโลกฝ่ายเดียว จึงเลื่อนพิจารณาขึ้นทะเบียนไปเป็นเดือน ก.พ.53 ขอยืนยันว่าปราสาทพระวิหารมีฐานะเป็นมรดกโลกโดยสมบูรณ์</p>
<p><persName>นายปองพล</persName> กล่าวอีกว่า การที่<persName>นายสุวิทย์</persName>ออกมาพูดว่ายูเนสโกเลื่อนพิจารณาขึ้นทะเบียนปราสาทพระวิหารเพียงอย่างเดียวไม่น่าเชื่อถือ จึงอยากให้นำหนังสือตอบข้อคัดค้านของรัฐบาลไทยจากยูเนสโกมายืนยัน เพราะตามมารยาทหากมีการยื่นคัดค้านแล้วยูเนสโกรับเสนอก็จะมีเอกสารแจ้งกลับมา รวมทั้งต้องระบุชื่อคณะกรรมการหรือตัวบุคคลให้ชัดเจนว่าไปหารือกับใครมาบ้าง และถ้าข้อความตรงหรือมีข้อเท็จจริงที่ตรงกับ<persName>นายสุวิทย์</persName>พูดแล้วค่อยเชื่อถือ </p></body>
</news>
