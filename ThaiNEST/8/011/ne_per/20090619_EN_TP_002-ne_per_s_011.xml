<teiHeader>
<fileDesc>
<titleStmt>
  <title>"อ้อม"แต่งปีหน้า! หมั้นวันชาติอเมริกาแน่นอน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thaipost.net/x-cite/190609/6432  </bibl>
</sourceDesc>
</fileDesc>
</teiHeader>
<news>
<headline>"<persName>อ้อม</persName>"แต่งปีหน้า! หมั้นวันชาติอเมริกาแน่นอน</headline>
<lead></lead>
<neck></neck>
<body><p>หลังจากปล่อยให้คนอื่นพูดเรื่องแต่งงานของตัวเองมาตลอด  ล่าสุด<persName>อ้อม</persName>-<persName>พิยดา  อัครเศรณี</persName>  ก็ได้ฤกษ์เปิดใจถึงการสละโสดกับไฮโซรูปหล่อ<persName>อาร์ต</persName>-<persName>ศรา  จุฑารัตนกุล</persName>  ยืนยันวันชาติอเมริกา  4  กรกฎาคมนี้หมั้นแน่นอน  ส่วนงานแต่งต้องรอน้ำสังข์สมรสพระราชทาน</p>

     <p>"ที่ผ่านมามีข่าวเกี่ยวกับเรื่องนี้เยอะ  ก็ขอบคุณนะคะที่ทุกคนให้ความสนใจ  แต่วันนี้อ้อมก็อยากจะพูดจากปากอ้อมเอง  ไม่อยากให้เรียกว่าแถลงข่าว  ถือว่าเรามาพบปะพูดคุยกันมากกว่า  สรุปคือฤกษ์หมั้นของอ้อมคือวันที่  4  กรกฏาคม  จะจัดที่บ้านย่านวิภาวดี  เป็นการจัดแบบภายในระหว่าง  2  ครอบครัว  จากนั้นประมาณบ่าย  2  ที่โรงแรมโซฟิเทล  เซ็นทรัล  อ้อมจะเปิดแถลงอีกครั้ง  เพื่อให้พี่ๆ  ได้ซักถามพูดคุยและร่วมยินดีกับอ้อม </p>

    <p> ส่วนฤกษ์แต่งอ้อมยังตอบไม่ได้  ต้องรอทางคุณแม่พี่อาร์ตอีกที  และต้องรอเรื่องขอพระราชทานน้ำสังข์ด้วย  ฤกษ์น่าจะเป็นปีหน้า  ส่วนเรื่องสินสอดเท่าไหร่คงแล้วแต่ฝ่ายชาย  แต่คงไม่ถึงร้อยล้านอย่างที่เป็นข่าว  ส่วนแต่งงานแล้วจะทิ้งวงการหันไปเป็นแม่บ้านเต็มตัวมั้ย  อ้อมก็คงยังรับงานเล่นละครเหมือนเดิม  เพราะเป็นงานที่รัก"  <persName>อ้อม</persName>กล่าว</p></body>
</news>
