<teiHeader>
<fileDesc>
<titleStmt>
  <title>อดีตผู้ใหญ่บ้าน ร้องกองปราบ ลูกชายถูกรุมทำร้ายเสียชีวิต คดีไม่คืบ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=166533  </bibl>
</sourceDesc>
</fileDesc>
</teiHeader>
<news>
<headline>อดีตผู้ใหญ่บ้าน ร้องกองปราบ ลูกชายถูกรุมทำร้ายเสียชีวิต คดีไม่คืบ</headline>
<lead></lead>
<neck></neck>
<body><p>ที่ กองบังคับการปราบปราม (บก.ป.) เมื่อเวลา 11.00 น.วันที่ 18 มิถุนายน <persName>นายอำนวย บุญยัง</persName> อายุ 54 ปี อดีตผู้ใหญ่บ้านตะขบ อยู่บ้านเลขที่ 137 หมู่ 4 ต.หินโคน อ.ลำปลายมาศ จ.บุรีรัมย์ เดินทางเข้าพบ <persName>พ.ต.ท.ยุทธพงศ์ ถวิลบุญ</persName> พงส. (สบ 2) บก.ป.เพื่อร้องทุกข์ขอความเป็นธรรมกรณีที่บุตร ชาย คือ <persName>นายสามารถ บุญยัง</persName> อายุ 18 ปี นักเรียนชั้นมัธยมศึกษาปีที่ 6 โรงเรียนธารทองพิทยาคม จ.บุรีรัมย์ ถูกกลุ่มวัยรุ่นกว่า 20 คน รุมทำร้ายร่างกายจนเสียชีวิต เหตุเกิดที่บริวเณงานกาชาด อ.ลำปลายมาศ จ.บุรีรัมย์ เมื่อวันที่ 18 ธันวาคม 2551 ก่อนจะเสียชีวิตที่ รพ.บุรีรัมย์ โดยภายหลังเกิดเหตุได้แจ้งความไว้ที่ สภ.เมืองบุรีรัมย์ แต่คดีกลับไม่มีความคืบหน้า ทั้งที่มีตำรวจสายตรวจอยู่ในเหตุ การณ์ นอกจากนี้พนักงานสอบสวนยังรีบสรุปสำนวนคดีส่งให้อัยการพิจารณาดำเนินการแล้ว</p>

             <p>   <persName>นายอำนวย</persName> กล่าวว่า ในวันเกิดเหตุบุตรชายได้ไปเที่ยวงานกาชาด จ.บุรีรัมย์ กับเพื่อนรวม 9 คน โดยขณะที่กำลังเดินทางกลับเมื่อมาถึงบริเวณซอยโรงแรมวงศ์ทอง กลุ่มเพื่อนที่มาด้วยกันได้แยกตัวไปก่อน เหลือเพียงบุตรชายกับ <persName>น.ส.พรรนิภา</persName> หรือ<persName>ก้อย</persName> (สงวนนามสกุล) อายุ 18 ปี แฟนสาวของบุตรชาย ที่เดินกลับมาพร้อมกัน ระหว่างนั้นมีกลุ่มวัยรุ่น 2 กลุ่มจำนวนไม่ต่ำกว่า 20 คน มาดักรอ โดยกลุ่มแรกได้เข้ามาชกต่อยรุมทำร้ายบุตรชาย ส่วนอีกกลุ่มยืนล้อมอยู่ด้านหลัง ซึ่งจังหวะนั้นมีตำรวจสายตรวจ 2 นาย ขับรถจักรยานยนต์ผ่านมาเห็นเหตุการณ์พอดี กลุ่มคนร้ายจึงสลายตัวหลบหนีไป ก่อนที่ตำรวจจะนำร่างอาบเลือดและสิ้นสติของบุตรชายไปส่ง รพ.บุรีรัมย์ แต่บุตรชายก็เสียชีวิตในวันที่ 24 ธันวาคม 2551 </p>

               <p> <persName>นายอำนวย</persName> กล่าวต่อว่า หลังบุตรชายเสียชีวิตตนได้เข้าสอบถามและติดตามความคืบหน้าคดีกับพนักงานสอบสวน สภ.เมืองบุรีรัมย์ อย่างต่อเนื่อง แต่ทางตำรวจก็ยังไม่สามารถรวบรวมพยานหลักฐานเพื่อออกหมายจับผู้กระทำความผิดได้แม้แต่รายเดียว ทั้งที่มีผู้ร่วมกระทำความผิดมากกว่า 20 คน และตำรวจสายตรวจก็เห็นเหตุการณ์ ส่วน <persName>น.ส.พรรนิภา</persName> แฟนสาวของบุตรชายก็ปิดปากเงียบอ้างว่าไม่รู้เรื่องที่เกิดขึ้น ตนเชื่อว่าสาเหตุที่บุตรชายถูกรุมทำร้ายจนเสียชีวิตครั้งนี้น่าจะมาจากเรื่องชู้สาว เพราะมาทราบภายหลังว่า <persName>น.ส.พรรนิภา</persName> เป็นบุตรสาวของผู้มีอิทธิพลรายหนึ่งในพื้นที่ นอกจากนี้ <persName>น.ส.พรรนิภา</persName> ยังมีชายหนุ่มมาติดพันหลายราย</p>

               <p> ด้าน <persName>พ.ต.ท.ยุทธพงศ์</persName> กล่าวว่า ได้รับเรื่องและสอบปากคำผู้เสียหายไว้แล้ว ก่อนจะเสนอเรื่องให้ผู้บังคับบัญชาพิจารณาดำเนินการต่อไป</p></body>
</news>
