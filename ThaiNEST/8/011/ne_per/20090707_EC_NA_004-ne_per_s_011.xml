<teiHeader>
<fileDesc>
<titleStmt>
  <title>แบงก์ออมสินเดินหน้าโครงการ1สาขา5ตลาด  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-07 11:11:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090707/57756/%e0%b9%81%e0%b8%9a%e0%b8%87%e0%b8%81%e0%b9%8c%e0%b8%ad%e0%b8%ad%e0%b8%a1%e0%b8%aa%e0%b8%b4%e0%b8%99%e0%b9%80%e0%b8%94%e0%b8%b4%e0%b8%99%e0%b8%ab%e0%b8%99%e0%b9%89%e0%b8%b2%e0%b9%82%e0%b8%84%e0%b8%a3%e0%b8%87%e0%b8%81%e0%b8%b2%e0%b8%a31%e0%b8%aa%e0%b8%b2%e0%b8%82%e0%b8%b25%e0%b8%95%e0%b8%a5%e0%b8%b2%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>แบงก์ออมสินเดินหน้าโครงการ1สาขา5ตลาด</headline>
<lead>ธนาคารออมสินเดินหน้าโครงการ 1 สาขา 5 ตลาด ให้พนักงานออกพื้นที่พบปะลูกค้ารายย่อย ปล่อยกู้ "รากหญ้า" วงเงินสูงสุด 1 แสนบาท ต่อราย</lead>
<neck></neck>
<body><p><persName>นายเลอศักดิ์ จุลเทศ</persName> ผู้อำนวยการธนาคารออมสิน ได้เดินทางไปตรวจตลาดไนซ์บาร์ซา หาดเฉวง เกาะสมุย หลังจากธนาคารได้เปิดโครงการปล่อยสินเชื่อ 1 สาขา 5  ตลาด ด้วยการให้พนักงานออกพื้นที่พบปะกับลูกค้ารายย่อย ทั้งร้านค้า และผู้ประกอบการสินค้าในชุมชน ปล่อยกู้สูงสุด 1 แสนบาท วงเงิน 30,000 บาทแรก อัตราดอกเบี้ยเงินกู้ 0.5% ต่อปี วงเงิน 30,000-100,000 บาท อัตราดอกเบี้ยเงินกู้ 0.75% ต่อปี</p>

<p>โดยผ่อนปรนเงื่อนไขไม่ต้องใช้หลักทรัพย์ค้ำประกัน หรือต้องใช้บุคคล 2-3 คน ค้ำประกัน เปลี่ยนมาเป็นใช้เพียง 1 คนค้ำประกันก็พอ และขั้นตอนการอนุมัติสินเชื่อจะมีความรวดเร็ว สามารถอนุมัติระหว่างการออกไปตรวจดูลูกค้าได้เลย เพราะได้ลดขั้นตอนการใช้เอกสารในการขอสินเชื่อ 7-8 แผ่น ได้ลดเหลือ 2 แผ่น แม้จะลดขั้นตอนการอนุมัติสินเชื่อ ทำให้มีการปล่อยสินเชื่อได้รวดเร็วขึ้น แต่ไม่กังวลว่าจะมีปัญหาหนี้เสีย (เอ็นพีแอล)</p>

<p>ทั้งนี้ เนื่องจากก่อนการปล่อยสินเชื่อจะมีพนักงานติดตามดูลูกค้าในตลาดสด ตลาดในชุมชนมาเป็นเวลานาน เพื่อติดตามดูยอดจำหน่ายสินค้าหรือบริการ ลักษณะลูกค้ามีพฤติกรรมอย่างไรบ้าง เล่นการพนัน มีประวัติการเบี้ยวหนี้กับเพื่อนบ้านหรือไม่ ซึ่งก่อนจะปล่อยสินเชื่อให้ จึงได้มีการติดตามดูแลลูกค้ามาเป็นเวลานาน ทั้งการพูดคุยให้คำปรึกษาด้านต่างๆ จนเป็นที่รู้จักกันในพื้นที่อย่างดี</p>

<p>โดยผู้กู้สามารถเลือกบุคคลค้ำประกันภายใต้เงื่อนไขของธนาคาร อาทิ มีถิ่นที่อยู่แน่นอนสามารถติดต่อได้ เป็นผู้ประกอบการรายย่อย หรือเป็นบุคคลที่ธนาคารออมสินให้ความเชื่อถือ หรือเป็นผู้มีรายได้ประจำตั้งแต่ 7,000 บาทขึ้นไป เป็นต้น</p>

<p>ผู้อำนวยการธนาคารออมสิน กล่าวอีกว่า ธนาคารออมสินยังพร้อมรับคำขอสินเชื่ออื่นๆ อาทิ สินเชื่อธุรกิจห้องแถว วงเงินกู้ 100,000-500,000 บาท เพื่อนำไปเป็นทุนหมุนเวียนหรือลงทุนประกอบกิจการร้านค้าที่อยู่ในอาคารพาณิชย์-ห้องแถว คิดอัตราดอกเบี้ยลูกค้าชั้นดี : MLR ต่อปี (ปัจจุบันอยู่ที่ 5.85%) สินเชื่อเคหะ อัตราดอกเบี้ยรูปแบบใหม่ สินเชื่อเคหะเพื่อไถ่ถอนจำนอง (รีไฟแนนซ์) พร้อมกับวงเงินกู้เพิ่มเติมสำหรับนำไปเป็นค่าใช้จ่าย ซ่อมแซม ต่อเติม ตกแต่ง หรือซื้ออุปกรณ์เครื่องใช้ภายในบ้าน คิดอัตราดอกเบี้ยเช่นเดียวกับสินเชื่อเคหะสำหรับบ้านหลังใหม่ คือ ปีแรกอัตราดอกเบี้ยคงที่ 1.25% ต่อปี ปีที่ 2 MLR-2 ต่อปี และปีที่ 3 เป็นต้นไป MLR-0.50 ต่อปี รวมถึงสินเชื่อเพื่อธุรกิจเอสเอ็มอี และสินเชื่อแฟคตอริ่ง เป็นต้น</p></body>
</news>
