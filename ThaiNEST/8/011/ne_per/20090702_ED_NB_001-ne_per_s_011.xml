<teiHeader>
<fileDesc>
<titleStmt>
  <title>งาน Commart X-Gen Thailand 2009   เปิดตัวอย่างเป็นทางการวันแรก ประชาชนเข้าร่วมงานแน่น  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255207020106&tb=N255207&return=ok&news_headline="%a7%d2%b9%20Commart%20X-Gen%20Thailand%202009%20%20%20%e0%bb%d4%b4%b5%d1%c7%cd%c2%e8%d2%a7%e0%bb%e7%b9%b7%d2%a7%a1%d2%c3%c7%d1%b9%e1%c3%a1%20%bb%c3%d0%aa%d2%aa%b9%e0%a2%e9%d2%c3%e8%c7%c1%a7%d2%b9%e1%b9%e8%b9%20"  </bibl>
</sourceDesc>
</fileDesc>
</teiHeader>
<news>
<headline>งาน Commart X-Gen Thailand 2009   เปิดตัวอย่างเป็นทางการวันแรก ประชาชนเข้าร่วมงานแน่น</headline>
<lead>งาน Commart X-Gen Thailand 2009 เปิดตัวอย่างเป็นทางการวันแรก ภายใต้คอนเซ็ปต์ ก้าวล้ำสู่มิติใหม่แห่งเทคโนโลยี คาดมีเม็ดเงินสะพัดในงานกว่า 2,500 ล้านบาทและผู้เข้าชมงานกว่า 1 ล้านคน</lead>
<neck></neck>
<body><p>บรรยากาศงาน Commart X-Gen Thailand 2009 คึกคักตั้งแต่งานยังไม่เริ่มเปิดตัวอย่างเป็นทางการ โดยบริเวณหน้างาน มีประชาชนมารอเพื่อเข้าชมงานเป็นจำนวนมาก โดยส่วนใหญ่ผู้ที่เข้าชมงาน จะเป็นนักเรียน นักศึกษาและวัยทำงาน ด้านผู้ประกอบการที่เข้าร่วมออกร้านภายในงานต่างก็จัดโปรโมชั่น ลดแลกแจกแถมสินค้าไอที เพื่อดึงดูดลูกค้ากันอย่างคึกคัก</p>
<p>โดย<persName>นายปฐม อินทโรดม</persName> ผู้จัดการทั่วไป บริษัท เออาร์ อินฟอเมชั่น แอนด์พับลิชชิ่ง จำกัด กล่าวภายหลังการเปิดงานอย่างเป็นทางการ วันนี้ (2 ก.ค.52) ว่า งาน Commart X-Gen Thailand 2009 ปีนี้เป็นงานที่รวมเอาเทคโนโลยีใหม่ล่าสุดระดับโลกมาแสดงในงานนี้ ภายใต้แนวคิด ก้าวล้ำสู่มิติใหม่แห่งเทคโนโลยี อาทิ เทคโนโลยีจอภาพใหม่ล่าสุดพัฒนาจากจอ LCD เป็นจอระบบ LED ที่จะเพิ่มความคมชัดและช่วยประหยัดพลังงานได้อีกด้วย เทคโนโลยีฮาร์ดดิสก์เก็บข้อมูล ที่มีการพัฒนาให้มีการเก็บข้อมูลได้มากขึ้น แต่ขนาดเล็กลง นอกจากนี้ ภายในงานยังมีกิจกรรมอื่นๆ ที่น่าสนใจ เช่น การสอนซ่อมคอมพิวเตอร์เบื้องต้น การเขียนบล็อกสร้างรายได้ด้วยตนเองอย่างง่ายๆ อีกทั้งคาดว่า ภายในงานนี้จะมีเม็ดเงินสะพัดในงานกว่า 2,500 ล้านบาท และผู้เข้าชมงานกว่า 1 ล้านคน ทั้งนี้ งาน Commart X-Gen Thailand 2009 จัดขึ้นตั้งแต่วันนี้-5 กรกฎาคมนี้ ณ ศูนย์การประชุมแห่งชาติสิริกิติ์ ตั้งแต่เวลา 10.00-20.00 น. </p></body>
</news>
