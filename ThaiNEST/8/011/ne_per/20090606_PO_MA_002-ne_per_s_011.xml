<teiHeader>
<fileDesc>
<titleStmt>
  <title>"ครึ่งทาง"คกก.สมานฉันท์ฯ  เห็นเค้าลาง"ปฏิรูป-แก้ไขรธน."  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol01060652&sectionid=0133&day=2009-06-06  </bibl>
</sourceDesc>
</fileDesc>
</teiHeader>
<news>
<headline>"ครึ่งทาง"คกก.สมานฉันท์ฯ  เห็นเค้าลาง"ปฏิรูป-แก้ไขรธน."</headline>
<lead></lead>
<neck></neck>
<body><p>คณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ที่มี "<persName>ดิเรก ถึงฝั่ง</persName>" ส.ว.นนทบุรี เป็นประธาน เหลือเวลาทำงานอีก 15 วัน ก็จะครบ 45 วัน ที่ต้องส่งรายงานต่อ "<persName>ชัย ชิดชอบ</persName>" ประธานรัฐสภา ในวันที่ 20 มิถุนายน โดยในช่วง 2 สัปดาห์หรือกว่าครึ่งทางที่ผ่านมา คณะกรรมการเคาะแนวทางการสมานฉันท์และการปฏิรูปการเมืองที่พอเห็นเป็นรูปเป็นร่างดังนี้ </p>
<p>แนวทางการสมานฉันท์ แบ่งเป็น 6 ยุทธศาสตร์ คือ </p>
<p>1.ให้ทุกฝ่ายลดวิวาทะ ลดทิฐิ ลดอคติ และการตอบโต้ใส่ร้ายทางการเมือง ทั้งนักการเมืองและองค์กรทางสังคม </p>
<p>2.รัฐบาลและฝ่ายค้านควรลดเงื่อนไขเดิมที่มีอยู่และไม่สร้างเงื่อนไขใหม่ในความขัดแย้ง</p>
<p>3.ให้สื่อมวลชนทุกแขนงเข้ามาเป็นเครือข่ายสร้างพื้นที่สมานฉันท์ และมีเวทีสมัชชาสมานฉันท์ทางอากาศ โดยรัฐสภาเป็นเจ้าภาพประสานงานกับสื่อในการดำเนินงาน</p>
<p>4.ให้รัฐสภาเป็นเจ้าภาพจัดให้มีกระบวนการเจรจาระหว่างผู้ขัดแย้งทั้งการเปิดเผยบนโต๊ะเจรจาและการประสานงานอย่างไม่เป็นทางการ มีผลที่คาดว่าจะได้รับ 3 ประการ คือ นำความสันติสุขมาสู่สังคม ยุติความขัดแย้งในสังคม และนำไปสู่การเยียวยา</p>
<p>5.การตั้งสมัชชาสมานฉันท์ส่วนภูมิภาค โดยให้รัฐสภาเป็นเจ้าภาพ โดยมีภาคีเครือข่าย ไม่ว่าจะเป็นหน่วยงานในท้องถิ่น ทั้งกำนัน ผู้ใหญ่บ้าน องค์การบริหารส่วนตำบล โดยความร่วมมือของกระทรวงมหาดไทย สถาบันการศึกษา องค์กรเอกชน และสภาพัฒนาการเมือง เข้ามามีส่วนร่วมดำเนินการ</p>
<p>6.การแก้ไขเพิ่มเติมรัฐธรรมนูญฉบับสมานฉันท์ แบ่งเป็นสองระยะ คือ การแก้ไขระยะสั้นในประเด็นที่มีปัญหา ซึ่งมีไม่กี่มาตรา และระยะยาวที่จะปรับปรุงใหญ่ โดยมีการศึกษาผลกระทบจากการบังคับใช้ และผลของการบังคับใช้ ต้องให้เกิดความเป็นธรรมกับทุกภาคส่วน โดยมีรัฐสภา คือ รัฐบาล ฝ่ายค้าน ส.ส.และ ส.ว. รวมไปถึงองค์กรประชาชนทุกภาคส่วนร่วมกันคิด นำไปสู่การเลือกตั้งที่สันติ</p>
<p>นอกจากนี้ที่ประชุมยังมีมติให้ตั้งคณะกรรมการสมานฉันท์ขึ้นมาอย่างถาวรเพื่อทำงานอย่างต่อเนื่อง</p>
<p>แนวทางการปฏิรูปการเมือง แบ่งเป็น 4 ยุทธศาสตร์ </p>
<p>"ยุทธศาสตร์ 1" โครงสร้างทางการเมืองและการปกครองของประเทศ แบ่งเป็น 6 ข้อย่อย ได้แก่ </p>
<p>1.1 องค์กรตามรัฐธรรมนูญ อาทิ ให้เพิ่มตัวแทนภาคประชาชน 2 คน ร่วมเป็นกรรมการสรรหา การให้มีศาลเลือกตั้งในการตัดสินใบแดงใบเหลืองทั้งก่อนและหลังวันเลือกตั้งแทน กกต. การเปิดกว้างคุณสมบัติของผู้สมัครเข้ารับการสรรหาเป็นกรรมการองค์กรอิสระที่ให้ภาคเอกชน และบุคคลทั่วไปที่มีผลงานและได้รับการยอมรับว่า ซื่อสัตย์สุจริตเป็นที่ประจักษ์เข้ารับการสรรหา การให้ กกต.และ ป.ป.ช. ชุดปัจจุบันพ้นสภาพทันทีเนื่องจากมีที่มาจาก คมช.</p>
<p>1.2 พรรคการเมืองและนักการเมือง อาทิ ศึกษาข้อดีข้อเสียเรื่องการสังกัดพรรค จริยธรรมพรรคการเมืองและนักการเมือง ประชาธิปไตยในพรรคการเมือง ยกเลิกโทษการยุบพรรค ส่วนโทษการตัดสิทธิให้เอาผิดเฉพาะบุคคล ปรับปรุงค่าตอบแทน สวัสดิการ เช่น ค่ารักษาพยาบาล และมีบำเหน็จบำนาญ ส.ส. ส.ว. </p>
<p>1.3 ระบบในการบริหารราชการแผ่นดิน และการกระจายอำนาจสู่ท้องถิ่น ได้แก่ ธรรมาภิบาล ระบบการตรวจสอบการใช้อำนาจของราชการ และระบบตรวจสอบเลือกตั้งท้องถิ่น </p>
<p>1.4 ปัญหาโครงสร้างทางอำนาจและการแบ่งแยกอำนาจอธิปไตยตามรัฐธรรมนูญ </p>
<p>1.5 ปัญหาโครงสร้างทางเศรษฐกิจ </p>
<p>1.6 การมีส่วนร่วมของประชาชนในทางการเมือง การตรวจสอบนักการเมือง โดยอาจมีองค์กรตรวจสอบภาคพลเมือง การพัฒนากลไกการเข้าถึงข้อมูลข่าวสาร สิทธิการถอนคืนผู้แทน (recall)</p>
<p>"ยุทธศาสตร์ 2" วัฒนธรรมทางการเมืองที่สอดคล้องกับระบบเศรษฐกิจสังคมและวิถีประชาธิปไตยของไทยและที่เป็นสากล ทั้งในระดับปัจเจกและชุมชน โดยผ่านระบบการศึกษาและระบบอื่นๆ ของสังคม แบ่งเป็น 4 ข้อย่อย คือ </p>
<p>2.1 ปัญหาเยาวชนและประชาชนขาดจิตสำนึกและความรู้ความเข้าใจในการปกครองและการดำรงอยู่ตามระบอบประชาธิปไตย มีแนวทางแก้ไข อาทิ ปรับปรุงหลักสูตรการเรียนการสอน ส่งเสริมสถาบันต่างๆ ตั้งแต่ระดับครอบครัว ให้มีบทบาทปลูกฝังประชาธิปไตย สถาบันทางวิชาการเป็นศูนย์กลางและแหล่งข้อมูลเกี่ยวกับการพัฒนาประชาธิปไตย</p>
<p>2.2 ปัญหาการพัฒนาประชาธิปไตยภายใต้แรงกดดันของระบบอุปถัมภ์ อาทิ พรรคการเมืองและนักการเมือง ไม่ส่งเสริมให้มีระบบอุปถัมภ์เพื่อสร้างแรงจูงใจในการลงคะแนนเสียงเลือกตั้ง และต้องไม่สนับสนุนผู้ที่กระทำการขัดกฎหมายและจริยธรรม และจัดให้มีสภาปฏิรูปการเมือง และสร้างจิตสำนึกต่อต้านการทุจริตคอร์รัปชั่น ส่งเสริมคนดีเข้าสู่การเมือง </p>
<p>2.3 ปัญหาเรื่องสื่อสารมวลชนกับการพัฒนาระบอบประชาธิปไตย โดยการปฏิรูปสื่อให้เสรี โดยเฉพาะโครงสร้างความเป็นเจ้าของคลื่นความถี่ </p>
<p>2.4 ปัญหาการแก้ปัญหาทางการเมืองหรือและการล้มล้างระบอบประชาธิปไตยโดยการปฏิวัติรัฐประหารหรือการได้มาซึ่งอำนาจโดยวิธีการนอกวิถีทางประชาธิปไตยและรัฐธรรมนูญ อาทิ นักการเมืองต้องไม่สร้างเงื่อนไขให้เกิดความขัดแย้งการเมือง จนเป็นข้ออ้างให้มีการใช้อำนาจนอกระบบแก้ปัญหา และต้องสร้างจิตสำนึกประชาธิปไตยให้ทุกเหล่าทัพ สร้างจิตสำนึกให้ประชาชนมีพลังร่วมต่อต้านอำนาจนอกระบบ </p>
<p>"ยุทธศาสตร์ 3" หลักนิติธรรม (Rule of Low) และระเบียบกฎเกณฑ์เงื่อนไขต่างๆ ที่เอื้อต่อการพัฒนาประชาธิปไตย ตามหลักแห่งการเป็นสังคม นิติรัฐ ได้แก่ ปัญหาการออกกฎหมายและการบังคับใช้กฎหมายทีไม่ส่งเสริมระบอบประชาธิปไตย และหลักนิติรัฐ ปัญหาเกี่ยวกับกระบวนการยุติธรรมที่ไม่เป็นไปตามหลักนิติธรรมหรือสองมาตรฐาน รวมถึงการปฏิรูปการเมืองเพื่อให้เกิดความเป็นธรรมในการจัดสรรแบ่งปันทรัพยากร และที่ดินทำกิน รวมทั้งการเข้าถึงบริการต่างๆ ของรัฐ และเข้มงวดให้มีการบังคับใช้กฎหมายในแนวทางและมาตรฐานเดียวกัน และป้องกันไม่ให้มีการใช้หรือมีอภิสิทธิ์ในการบังคับใช้กฎหมายอย่างจริงจัง</p>
<p>"ยุทธศาสตร์ 4" บทบาททางการเมืองของภาคส่วนต่างๆ ที่สอดคล้องและส่งเสริมการพัฒนาประชาธิปไตยแบบมีส่วนร่วม เช่น ภาคพลเมือง ภาคการเมือง (รัฐสภา/นิติบัญญัติ) ภาครัฐ (ราชการ/ศาล/องค์กรตามรัฐธรรมนูญ) และภาควิชาการ อาทิ ให้ประชาชนมีส่วนร่วมในการเสนอร่างกฎหมายและการแก้ไขรัฐธรรมนูญอย่างแท้จริง เช่น กรณีร่างรัฐธรรมนูญ หากสมาชิกรัฐสภาลงมติไม่เห็นชอบในวาระสาม ก็ควรกำหนดให้มีการลงประชามติเพื่อให้ประชาชนเป็นผู้ตัดสินในขั้นสุดท้าย ส่วนร่างกฎหมายให้กำหนดกรอบเวลาในการพิจารณาของรัฐสภา รวมถึงให้มีกระบวนการถอดถอนนักการเมืองโดยภาคภาคประชาชน และการมีกฎหมายเข้ามารองรับการตรวจสอบการใช้อำนาจรัฐ</p>
<p>สำหรับแนวทางการดำเนินการ กำหนดให้ทำในระยะสั้น 1 ปี ระยะกลาง 3 ปี และระยะยาว 5 ปี แบ่งเป็น 1.ระยะสั้นและระยะกลาง ให้ศึกษาโครงสร้างรัฐธรรมนูญ และกฎหมายในประเด็นที่ไม่เป็นประชาธิปไตยและไม่เป็นธรรม รวมทั้งประเด็นทางการเมืองที่มีผลกระทบต่อสังคมและเศรษฐกิจ และเป็นข้อจำกัดในการพัฒนาการเมืองของประเทศ ซึ่งอาจนำไปสู่การแก้ไขรัฐธรรมนูญบางมาตรา 2.ระยะกลางและระยะยาว ให้มีองค์กรที่รับผิดชอบในการเผยแพร่ความรู้ด้านประชาธิปไตย โดยผ่านระบบการศึกษาและระบบอื่นๆ เพื่อสร้างและปลูกฝังวิถีประชาธิปไตยให้แก่เยาวชนบุคคลและชุมชนต่างๆ อันจะเป็นพื้นฐานในการปฏิรูปการเมือง 3.ให้ตั้งสภาปฏิรูปการเมืองแห่งประเทศไทย เพื่อส่งเสริมการมีส่วนร่วมทางการเมือง ส่วนกรณีที่รัฐธรรมนูญมาตราใด มีความขัดแย้งในสาระการปฏิรูปการเมือง ก็ให้มี ส.ส.ร.ดำเนินการทั้งในระยะสั้น กลาง ยาว ซึ่งในระยะกลาง และยาว ควรทำเป็นร่างรัฐธรรมนูญฉบับใหม่ </p>
<p>ส่วนแนวทางการแก้ไขรัฐธรรมนูญ คณะอนุกรรมการศึกษาการแก้ไขรัฐธรรมนูญและกฎหมายอื่นที่มีพล.อ.เลิศรัตน์ รัตนวานิช ส.ว.สรรหา เป็นประธาน จะเสนอผลการศึกษาให้คณะกรรมการสมานฉันท์ฯ มีมติวันที่ 9-11 มิถุนายน ประกอบด้วย 7 ข้อย่อย คือ </p>
<p>1.การยุบพรรคและเพิกถอนสิทธิเลือกตั้งของหัวหน้าพรรคและกรรมการบริหารพรรค มาตรา 68 และมาตรา 237 เสียงส่วนใหญ่ในคณะอนุกรรมการ เห็นควรให้ยกเลิกโทษยุบพรรคและการเอาผิดแบบเหมารวมยกเข่ง แต่บางส่วนเห็นว่าควรคงโทษไว้ตามรัฐธรรมนูญฉบับปัจจุบัน </p>
<p>2.ที่มาของ ส.ส. คณะอนุกรรมการเสียงส่วนใหญ่เห็นชอบให้ ส.ส.มาจากการเลือกตั้งแบบเขตเดียวเบอร์เดียว 400 คน และเลือกตั้งแบบบัญชีรายชื่อ 100 คน ขณะที่ส่วนหนึ่งเห็นว่า ควรคงไว้ตามระบบปัจจุบัน </p>
<p>3.ที่มาของ ส.ว. เสียงส่วนใหญ่เห็นว่าให้ ส.ว.มาจากเลือกตั้งทั้งหมดจำนวน 200 คน แต่อีกส่วนเห็นว่าให้คงรูปแบบตามรัฐธรรมนูญฉบับปัจจุบัน </p>
<p>4.มาตรา 190 ว่าด้วยการทำหนังสือสัญญากับต่างประเทศต้องได้รับความเห็นชอบจากรัฐสภา คณะอนุกรรมการมีความเห็นร่วมกันว่าให้คงหลักการตามเดิม แต่ให้เพิ่มข้อความเกี่ยวกับประเภทหนังสือสัญญา ที่ต้องได้รับความเห็นชอบต่อรัฐสภา และเร่งรัดให้ออกกฎหมายว่าด้วยการกำหนดขั้นตอนและวิธีการจัดทำหนังสือสัญญา </p>
<p>5.การดำรงตำแหน่งทางการเมืองของ ส.ส.มาตรา 265 อนุกรรมการ เห็นร่วมกันว่าควรเปิดให้ ส.ส.ไปเป็น เลขานุการ ที่ปรึกษา ผู้ช่วยรัฐมนตรีได้ </p>
<p>6.การแก้ไขปัญหาความเดือดร้อนให้กับประชาชนของ ส.ส. ตามมาตรา 266 อนุกรรมการ เห็นร่วมกันว่า ให้ตัด (1) เพื่อให้ ส.ส.และ ส.ว.เข้าช่วยทำประโยชน์หรือแก้ไขปัญหาความเดือดร้อนของประชาชนที่เกิดขึ้นผ่านส่วนราชการต่างๆ ได้ </p>
<p>7.ประเด็นที่มีการเสนอให้มีการแก้ไขเพิ่มเติม เช่น การบัญญัติให้ศาสนาพุทธเป็นศาสนาประจำชาติ การกำหนดให้ศาลฎีกาแผนกคดีอาญาของผู้ดำรงตำแหน่งทางการเมืองเป็นกระบวนการตัดสินโดยศาลเดียว ที่ประชุมเห็นว่ายังไม่ควรนำมาพิจารณาในขณะนี้</p></body>
</news>
