<teiHeader>
<fileDesc>
<titleStmt>
  <title>สหรัฐฯยอมรับหวั่นเกาหลีเหนือยิงขีปนาวุธถล่มฮาวาย  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-19 04:06:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000069200  </bibl>
</sourceDesc>
</fileDesc>
</teiHeader>
<news>
<headline>สหรัฐฯยอมรับหวั่นเกาหลีเหนือยิงขีปนาวุธถล่มฮาวาย</headline>
<lead>สหรัฐฯ ยอมรับว่ารู้สึกกังวลต่อขีปนาวุธของเกาหลีเหนือ ที่สามารถยิงได้ไกลถึงฮาวายและต้องมีมาตการต่างๆเพื่อสร้างความเชื่อมั่นว่าดินแดนของอเมริกาจะได้รับการปกป้อง <persName>โรเบิร์ต เกตส์</persName> รัฐมนตรีกลาโหมกล่าวเมื่อวันพฤหัสบดี(18)</lead>
<neck></neck>
<body><p>“เรามีความกังวลบางอย่างหากว่าพวกเขายิงขีปนาวุธ...ตรงมายังฮาวาย” <persName>เกตส์</persName>บอกกับผู้สื่อข่าว</p>
<p>รัฐมนตรีกลาโหมสหรัฐฯ บอกต่อว่า เขาได้อนุมัติติดตั้งระบบการป้องกันขีปนาวุธ เพดานบินสูง (THAAD) แก่มลรัฐฮาวาย รวมไปถึงเรดาร์เพื่อสนับสนุน ในกรณีเป็นไปได้ที่อาจถูกขีปนาวุธของเกาหลีเหนือโจมตี</p>
<p>เจ้าหน้าที่สหรัฐฯและเกาหลีเหนือ ระบุตรงกันว่าเกาหลีเหนืออาจทดสอบขีปนาวุธอีกครั้งหลังจากปฏิบัติการทดลองมาแล้ว 3 หนในปี 1998, 2006 และในช่วงต้นปีนี้</p>
<p>เกาหลีเหนืออ้างว่า ปฏิบัติการเมื่อวันที่ 5 เมษายน เป็นการยิงจรวดนำดาวเทียมขึ้นสู่อวกาศ แต่ทางสหรัฐฯและชาติพันธมิตรเชื่อว่าเป็นการปิดซ่อนการทดสอบขีปนาวุธแตโปดอง-2 ซึ่งตามทฤษฎีแล้วสามารถยิงได้ไกลถึงมลรัฐอะแลสกาของอเมริกาเลยทีเดียว</p>
<p>กระทรวงกลาโหมญี่ปุ่นเชื่อว่า เวลานี้เกาหลีเหนืออาจกำลังวางแผนทดสอบขีปนาวุธแตโปดอง-2 ขั้นที่ 2 หรือ 3 โดยมีทิศทางไปยังเกาะโอกินาวาของญี่ปุ่น เกาะกวมหรือฮาวาย</p>
<p>แต่กระทรวงกลาโหมญี่ปุ่นกล่าวว่า การยิงขีปนาวุธตรงมายังโอกินาวาหรือเกากวม ดูเหมือนไม่น่าเป็นไปได้ เพราะว่าจรวดตอนแรกอาจตกลงสู่น่านน้ำของจีน ที่อาจไปกวนใจปักกิ่งหรือตกลงสู่ดินแดนทางตะวันตกของญี่ปุ่น รายงานข่าวของโยมิอูริ ชิมบุนระบุ</p>
<p>ทั้งนี้ หากขีปนาวุธถูกเล็งมาในทิศทางของฮาวาย จรวดตอนแรกอาจตกลงในทะเลญี่ปุ่น (ทะเลตะวันออก) ก่อนขีปนาวุธส่วนที่เหลือจะพุ่งข้ามทางภาคเหนือของญี่ปุ่นและมุ่งหน้าสู่อเมริกาเหนือ</p>
<p>ความตึงเครียดบริเวณคาบสมุทรเกาหลี เพิ่มสูงขึ้นเรื่อยๆหลังจากเปียงยางปฏิบัติการทดสอบนิวเคลียร์ครั้งที่ 2 เมื่อเดือนที่แล้ว และเมื่อวันเสาร์(13) เกาหลีเหนือ ประกาศสร้างระเบิดปรมาณูเพิ่มเติมและเริ่มกระบวนการแปรรูปยูเรเนียมสำหรับโครงการอาวุธนิวเคลียร์ ตอบโต้มาตรการคว่ำบาตรรอบใหม่ของสหประชาชาติ</p></body>
</news>
