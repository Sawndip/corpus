<teiHeader>
<fileDesc>
<titleStmt>
  <title>สรรหากทช.ชงวุฒิฯฟันธงสิงหาฯ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/07/news_29061535.php?news_id=29061535  </bibl>
</sourceDesc>
</fileDesc>
</teiHeader>
<news>
<headline>สรรหากทช.ชงวุฒิฯฟันธงสิงหาฯ</headline>
<lead></lead>
<neck></neck>
<body><p><persName>นายธานีรัตน์ ศิริปะชะนะ</persName> ประธานคณะกรรมการสรรหากรรมการกิจการโทรคมนาคมแห่งชาติ (กทช.) กล่าวว่า เมื่อวันที่ 3 ก.ค.ที่ผ่านมา มีการเปิดรายชื่อผู้สมัครเข้ารับการคัดเลือกเป็น กทช. ทั้งกรณีจับสลากออก 3 คน ซึ่งมีผู้สมัคร 43 คน และกรณีลาออก 1 คน มีผู้สมัคร 11 คน</p>
<p>ทั้งนี้ จะมีการพิจารณา และตรวจสอบคุณสมบัติของผู้สมัครอีกครั้ง โดยวันที่ 13 ก.ค.นี้ คณะกรรมการสรรหาจะร่วมประชุมกันอีกครั้ง คาดว่าจะมีการตัดรายชื่อผู้สมัครกรณีจับสลากออกให้เหลือ 24 คน เพื่อแสดงวิสัยทัศน์อีกครั้ง</p>
<p>อย่างไรก็ตาม เพื่อความละเอียดรอบคอบ คณะกรรมการสรรหาจะสั่งการให้สำนักงาน กทช.ส่งหนังสือไปยังหน่วยงานที่เกี่ยวข้อง เช่น ศาลปกครอง คณะกรรมการการเลือกตั้ง สำนักงานการตรวจเงินแผ่นดิน เพื่อตรวจสอบคุณสมบัติตามข้อห้ามโดยละเอียดอีกครั้งด้วย คาดว่าจะใช้เวลาประมาณ 2 สัปดาห์</p>
<p>คาดว่าจะสามารถจัดรับฟังการแสดงวิสัยทัศน์ได้ ภายในเดือน ก.ค. และพิจารณาคัดเลือกรายชื่อเสนอวุฒิสภาภายในกลางเดือน ส.ค. แบ่งเป็น 2 ชุด คือ ชุดจับสลาก เสนอ 6 รายชื่อ เพื่อให้วุฒิสภาคัดเหลือ 3 คน และชุดลาออก 2 รายชื่อ ให้วุฒิสภาคัดเหลือ 1 คน</p>
<p><persName>นายธานีรัตน์</persName> ย้ำว่า ผู้สมัครครั้งนี้อยู่ภายใต้กฎหมาย พ.ร.บ.องค์กรจัดสรรคลื่นความถี่ พ.ศ. 2543 จะมีวาระในตำแหน่ง 6 ปี แต่ก็ขึ้นอยู่กับว่า กฎหมายใหม่จะเข้าสู่กระบวนการนิติบัญญัติ และประกาศใช้เมื่อไร ถ้ามีการประกาศใช้ คณะกรรมการ กทช.ชุดใหม่นี้ ก็ต้องพ้นวาระไปทันที</p>
<p>นอกจากนี้ จากรายชื่อผู้สมัคร มีผู้ที่ยื่นซ้ำกัน ทั้งกรณีจับสลากและกรณีลาออก ประมาณ 4-5 คน แม้จะมีการขอร้องไว้ก่อนหน้านี้แล้วว่า ไม่ควรยื่นสมัครซ้ำกัน แต่คณะกรรมการสรรหาไม่ได้ห้าม เพราะเป็นสิทธิของผู้สมัคร โดยให้ถือเป็นดุลพินิจของคณะกรรมการตัดสินใจคัดเลือกรายชื่อต่อไป</p>
<p>อย่างไรก็ตาม รายชื่อดังกล่าวต้องรอการตรวจสอบคุณสมบัติ และการคัดเลือกจากคณะกรรมการสรรหาอีกครั้ง</p></body>
</news>
