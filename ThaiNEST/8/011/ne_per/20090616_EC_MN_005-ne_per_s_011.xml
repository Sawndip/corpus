<teiHeader>
<fileDesc>
<titleStmt>
  <title>ครม.อนุมัติเพิ่มพันล้าน "บ้านมั่นคง" เพิ่มเงินอุดหนุนอีก 8 หมื่น/ยูนิต  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-16 16:18:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000067962  </bibl>
</sourceDesc>
</fileDesc>
</teiHeader>
<news>
<headline>ครม.อนุมัติเพิ่มพันล้าน "บ้านมั่นคง" เพิ่มเงินอุดหนุนอีก 8 หมื่น/ยูนิต</headline>
<lead>ครม.อนุมัติงบ 1 พันล้าน โครงการบ้านมั่นคง เพิ่มเงินอุดหนุนเป็น 8 หมื่น/ยูนิต เนื่องจากเห็นว่า ค่าวัสดุก่อสร้าง-ค่าแรงงานปรับตัวสูงขึ้น</lead>
<neck></neck>
<body><p><persName>นายวัชระ กรรณิการ์</persName> รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) เห็นชอบให้สนับสนุนการดำเนินงานตามโครงการบ้านมั่นคงที่กระทรวงพัฒนาสังคมและความมั่นคงของมนุษย์ (พม.) เสนอมา โดยอนุมัติงบประมาณจากงบกลางเพื่อสนับสนุนโครงการดังกล่าว 1,000 ล้านบาท เพื่อใช้ในโครงการเร่งด่วน แยกเป็น 2 ส่วน วงเงิน 500 ล้านบาทแรกให้สถาบันพัฒนาองค์กรชุมชน (พอช.) สนับสนุนสินเชื่อแก่ชุมชนเพื่อแก้ไขปัญหาเร่งด่วนกรณีที่ชุมชนถูกไล่รื้อถอน ส่วนอีก 500 ล้านบาท จะจัดตั้งกองทุนประกันความเสี่ยง เพื่อเป็นกลไกการเงินระหว่าง พอช.กับสถาบันการเงินในการสนับสนุนสินเชื่อ</p>
       
       <p>นอกจากนี้ ครม.ยังเห็นชอบให้จัดสรรงบประมาณสำหรับ พอช.อีก 5,000 ล้านบาท เป็นเวลา 5 ปี ตั้งแต่ปีงบ 2553-2557 ปีละ 1,000 ล้านบาท รวมทั้งพิจารณาเพิ่มวงเงินอุดหนุนในการสนับสนุนโครงการบ้านมั่นคงจากเดิมหน่วยละ 68,000 บาท เป็น 80,000 บาท เนื่องจากเห็นว่าค่าวัสดุก่อสร้างและค่าแรงงานปรับตัวสูงขึ้น</p>
       
       <p><persName>นายวัชระ</persName> กล่าวว่า ครม.ยังเห็นชอบให้ยกเว้นภาษีธุรกิจเฉพาะ 3.3% แก่สหกรณ์ชุมชนที่ดำเนินการพัฒนาที่อยู่อาศัยในโครงการบ้านมั่นคง</p>
       
       <p>อย่างไรก็ตาม มีข้อเสนอของกระทรวงพัฒนาสังคมฯ ที่จะให้ พอช.เป็นฝ่ายบริหารสินเชื่อในโครงการดังกล่าว แทนสถาบันการเงิน ซึ่งที่ประชุม ครม.มอบหมายให้ไปหารือกับกระทรวงการคลัง เพื่อหาข้อสรุปในรายละเอียดให้แล้วเสร็จภายใน 1 สัปดาห์</p>
       
      <p>ขณะที่ <persName>นายกรณ์ จาติกวณิช</persName> รมว.คลัง เสนอความเห็นว่า ปัจจุบันมีสถาบันการเงินของรัฐ 2 แห่งที่ให้วงเงินสนับสนุนสินเชื่อเพื่อที่อยู่อาศัยให้แก่ผู้มีรายได้น้อยอยู่แล้ว คือ ธนาคารออมสินและธนาคารอาคารสงเคราะห์ (ธอส.)</p>
       
      <p> ทั้งนี้ กระทรวงพัฒนาสังคมฯ ยังรายงานพบปัญหาของผู้อยู่อาศัยในโครงการบ้านมั่นคงที่ไม่สามารถออกทะเบียนบ้านได้ เนื่องจากติดขัดตามข้อกฎหมายเกี่ยวกับขนาดพื้นที่บ้านที่เล็กกว่า 16 ตร.วา ตามที่กฎหมายกำหนด เนื่องจากโครงการบ้านมั่นคงมีพื้นที่เพียง 12 ตร.ว.ซึ่งนายกรัฐมนตรีได้มอบหมายให้ผู้เกี่ยวข้องไปหาแนวทางแก้ไขแล้ว</p>
       
       <p>อนึ่ง เป้าหมายการสร้างบ้านมั่นคงมีจำนวนทั้งสิ้น 200,248 หน่วย มีผู้ต้องการสินเชื่อในโครงการดังกล่าว 79,464 ครัวเรือน อนุมัติสินเชื่อแล้ว 17,028 ครัวเรือน โดยพบว่า ส่วนนี้มีการคืนเงินอุดหนุนในโครงการแล้วถึง 99.4%</p></body>
</news>
