<teiHeader>
<fileDesc>
<titleStmt>
  <title>สนามดวลรถไร้คนขับสุดไฮเทค ติดจีพีเอสเฮลิคอปเตอร์เสริมสมรรถนะ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28865757.php?news_id=28865757  </bibl>
</sourceDesc>
</fileDesc>
</teiHeader>
<news>
<headline>สนามดวลรถไร้คนขับสุดไฮเทค ติดจีพีเอสเฮลิคอปเตอร์เสริมสมรรถนะ</headline>
<lead>รถอัจฉริยะไร้คนขับเฟ้นรอบคัดเลือกได้ 8 ทีมเข้าชิงแชมป์ประเทศไทยในเดือนกรกฎาคมนี้ สนามแข่งปีนี้สุดเข้มข้น เมื่อผู้เข้าแข่งขันจากโรงเรียนนายเรืออากาศ สุดไฮเทคดึงระบบนำทางเฮลิคอปเตอร์มาเสริมศักยภาพรถแข่ง ผ่านเข้ารอบชิงฉลุย</lead>
<neck></neck>
<body><p><persName>รศ.มนูกิจ พานิชกุล</persName> ประธานคณะกรรมการจัดการแข่งขันสร้างรถอัจฉริยะชิงแชมป์ประเทศไทย 2552 และ อาจารย์ประจำภาควิชาเมคาโทรนิคส์ คณะวิศวกรรมศาสตร์และเทคโนโลยี สถาบันเทคโนโลยีแห่งเอเซีย (เอไอที) กล่าวว่า การแข่งขันรถอัจฉริยะไร้คนขับรอบคัดเลือกปีนี้ มีผู้เข้าแข่งขันมากที่สุดในประวัติศาสตร์ รวม 21 ทีมจาก 19 สถาบันการศึกษา</p>
<p>หลายๆ ทีมสามารถวิ่งได้ระยะทางที่ไกลมากขึ้น เมื่อเทียบกับผลการแข่งขันใน 2 ปีที่ผ่านมา ทั้งยังสามารถหลบหลีกสิ่งกีดขวางได้อย่างดี สำหรับ 8 ทีมที่ผ่านรอบคัดเลือกเป็น 8 ทีมที่วิ่งได้ระยะทางรวมไกลที่สุด โดยจะได้รับเงินรางวัล 50,000 บาท นำไปพัฒนาประสิทธิภาพของรถอัจฉริยะ เพื่อเข้าชิงรางวัลในรอบชิงชนะเลิศ ของการแข่งขันสร้างรถอัจฉริยะชิงแชมป์ประเทศไทย 2552 ในวันที่ 29 กรกฎาคมนี้ ซึ่งเป็นการแข่งความเร็วแบบมีการ "น็อครอบ" กันของรถไร้คนขับ</p>
<p>รายชื่อ 8 ทีมที่จะเข้ารอบชิงชนะเลิศ ได้แก่ ทีมขึ้นฉ่าย เอไอที วิ่งได้ระยะทาง 1,849 เมตร หลบหลีกสิ่งกีดขวางได้ 9 จุด ทีมผักชี เอไอที วิ่งได้ระยะทาง 1,849 เมตร หลบหลีกสิ่งกีดขวางได้ 8 จุด ทีมแอร์ ฟอร์ซ ทู (Air Force II) โรงเรียนนายเรืออากาศ วิ่งได้ระยะทาง 1,849 เมตร หลบหลีกสิ่งกีดขวางได้ 7 จุด ทีมดั๊ค ไรเดอร์ส (Duck Riders) มหาวิทยาลัยเทคโนโลยีพระจอมเกล้าพระนครเหนือ วิ่งได้ระยะทาง 1,849 เมตร หลบหลีกสิ่งกีดขวางได้ 6 จุด</p>
<p>ทีมดาร์ค ฮอร์ส (Dark Horse) มหาวิทยาลัยเทคโนโลยีพระจอมเกล้าธนบุรี วิ่งได้ระยะทาง 598.78 เมตร หลบหลีกสิ่งกีดขวางได้ 2 จุด ทีมซิกแซ็ก (Zigzag) มหาวิทยาลัยขอนแก่น วิ่งได้ระยะทาง 287.2 เมตร ทีมแบล็คลิสต์ (BlackList) มหาวิทยาลัยนเรศวร วิ่งได้ระยะทาง 284.24 เมตร และทีมอะไรฟว์-ทู มหาวิทยาลัยแม่ฟ้าหลวง วิ่งได้ระยะทาง 280 เมตร</p>
<p>การแข่งขันสร้างรถอัจฉริยะจัดขึ้นเป็นครั้งที่ สาม วัตถุประสงค์เพื่อพัฒนาความคิดสร้างสรรค์ และความชำนาญ ในสาขาเทคโนโลยีหุ่นยนต์ ระบบอัตโนมัติและยานยนต์ ตลอดจนกระตุ้นให้เกิดการตื่นตัวและสนับสนุนการทำกิจกรรมนอกหลักสูตร เตรียมความพร้อมให้กับมหาวิทยาลัย ในการทำโครงการรถอัจฉริยะ กิจกรรมได้รับการสนับสนุนจากบริษัทซีเกท เทคโนโลยี (ประเทศไทย) และสมาคมวิชาการหุ่นยนต์ไทย</p>
<p><persName>จักรพันธุ์ ขาวสำรวย</persName> นักเรียนนายเรืออากาศ จากทีมแอร์ ฟอร์ซ ทู กล่าวถึงการเตรียมความพร้อมเข้าแข่งขันในรอบคัดเลือกว่า ได้ศึกษาเทคนิคต่างๆ ของทีมที่เข้าแข่งขันเมื่อปีก่อน ทั้งยังนำระบบนำทางจีพีเอสความละเอียดสูง ซึ่งทางโรงเรียนนายเรืออากาศใช้สำหรับเฮลิคอปเตอร์ มาปรับใช้กับรถอัจฉริยะไร้คนขับที่พัฒนาขึ้นด้วย</p>
<p>ส่วนเซนเซอร์ตรวจจับสิ่งกีดขวาง จากการศึกษาพบว่าเซนเซอร์เพียงตัวเดียวอาจทำให้รถมีปัญหา จึงเสริมอินฟราเรดมาใช้ควบคู่กัน เช่น ถ้ารถตกจากถนนแล้วเซนเซอร์ไม่เตือน อินฟราเรดจะทำงานแทนทันที ทีมงานยังได้ทดสอบรถในสภาพอากาศต่างๆ เช่น การวิ่งในช่วงเช้า-เย็น และการทดสอบในขณะที่ท้องฟ้ามีเมฆมาก เป็นต้น คาดว่าในอนาคต รถอัจฉริยะที่น้อง ๆ สร้างขึ้นมาจะมีบทบาทสำคัญอะไรบ้างในการนำไปปรับใช้จริง</p>
<p>"การนำรถอัจฉริยะไปปรับใช้จริง พวกผมคิดว่าน่าจะมีการนำไปใช้เพื่อความสะดวกสบายและความปลอดภัยในการขับขี่ เช่น ผู้ที่ดื่มสุราไม่สามารถขับรถได้ ก็สามารถใช้รถอัจฉริยะไร้คนขับมาช่วยในการขับขี่ หรือเมื่อสภาพอากาศไม่เอื้ออำนวยกับการขับขี่ ก็สามารถขับขี่ต่อไปได้ด้วยระบบของรถอัจฉริยะไร้คนขับ"</p></body>
</news>
