<teiHeader>
<fileDesc>
<titleStmt>
  <title>บอลไทยโดนอิหร่านอัด 4-0 ไต้ฝุ่นชายลิ่วชิงเอเชี่ยนยูธเกมส์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29036051.php?news_id=29036051  </bibl>
</sourceDesc>
</fileDesc>
</teiHeader>
<news>
<headline>บอลไทยโดนอิหร่านอัด 4-0 ไต้ฝุ่นชายลิ่วชิงเอเชี่ยนยูธเกมส์</headline>
<lead>ไอ้หนูแข้งไทยเจ๊งชัยแพ้ อิหร่าน 0-4 ตกรอบ 8 ทีมสุดท้ายศึกเอเชี่ยนยูธเกมส์ ที่สิงคโปร์ วิ่ง 4x200 เมตรชาย นักวิ่งปอดเหล็กไทยรวมพลังเข้าเส้นชัย สถิติ 1.27.46 นาที ผ่านเข้าสู่รอบชิงชนะเลิศได้สำเร็จ</lead>
<neck></neck>
<body><p>กีฬาเอเชี่ยน ยูธเกมส์ ครั้งที่ 1 ที่ประเทศสิงคโปร์ เมื่อวันที่ 1 กรกฎาคม ในการแข่งขันฟุตบอล รอบ 8 ทีมสุดท้าย สายเอ ไทย พบกับ อิหร่าน ผลปรากฏว่า แข้งเยาวชนไทย ต้านความแข็งแกร่งของนักเตะอิหร่าน ไม่ไหวพ่ายไป 0-4 ชวดเข้ารอบตัดเชือกไปอย่างน่าเสียดาย ส่วนอีกคู่ จีน ชนะ สิงคโปร์ 3-0 ทำให้ อิหร่าน และ จีน ได้ผ่านเข้ารอบรองชนะเลิศต่อไป</p>
<p>หลังเกม “<persName>โค้ชหลอ</persName>” <persName>พิชัย คงศรี</persName> เฮดโค้ชทีมบอลไทย กล่าวว่า เกมนี้เด็กไทยเล่นได้ต่ำกว่ามาตรฐานและตื่นสนามอย่างเห็นได้ชัด โดยเฉพาะหลังจากโดนนำไป 0-2 ก็ยิ่งไม่มีสมาธิ ควบคุมอารมณ์ไม่ได้ จนบางครั้งก็เล่นนอกเกม ส่วนตัวยอมรับว่า ผิดหวังที่ไม่สามารถพาทีมเข้าสู่รอบรองชนะเลิศได้ตามที่หวังไว้ อย่างไรก็ตาม หากได้รับโอกาสทำทีมอีกก็จะเน้นคัดเด็กตัวใหญ่ๆ มาเสริมทีมเพราะจากทัวร์นาเมนท์นี้เราเป็นรองรูปร่างอย่างเห็นได้ชัด</p>
<p>ขณะที่ กรีฑา รอบคัดเลือก ประเภท 4x200 เมตร ชาย (<persName>พงศกร โสภากร</persName>, <persName>นิติพล ทองพูน</persName>, <persName>กิตติศักดิ์ พิรักษา</persName>, <persName>ศรราม ศรีช่วย</persName>) รอบคัดเลือก ฮีตที่ 1 ไทย เข้าเส้นเป็นทีมแรก สถิติ 1.27.46 นาที เป็นสถิติที่ดีที่สุดในรอบคัดเลือกของทั้ง 2 กลุ่ม ได้ผ่านเข้ารอบชิงชนะเลิศต่อไป</p>
<p>ด้านโบว์ลิ่ง ซึ่งมีชิง 2 ทอง บุคคลชาย <persName>ภูมินทร์ กลั่นบิดา</persName> ทำได้ดีที่สุดแค่ที่ 4 โยนได้ 1,332 คะแนน ขณะที่ <persName>เดโชชัย ทินจิรทิพย์</persName> ได้ที่ 14 โยนได้ 1,240 คะแนน, <persName>พีรวิชญ์ รุ่งเจริญ</persName> ได้ที่ 16 โยนได้ 1,230 คะแนน ส่วนแชมป์เป็นของ <persName>มัก ชุก ยิน</persName> (ฮ่องกง) 1,396 คะแนน, ที่ 2 <persName>ปาร์ค จี ซู</persName> (เกาหลีใต้) 1,381 คะแนน, 3 <persName>ฮวาง ดอง จุน</persName> (เกาหลีใต้) 1,345 คะแนน</p>
<p>บุคคลหญิง <persName>ญาณี แซ่เบ้</persName> โยนได้ 1,180 คะแนน ได้ที่ 4, <persName>ธนปรางค์ เสถียร</persName> โยนได้ 1,171 คะแนน ได้ที่ 15, <persName>ภัทรภา เนาวนิรุทธ์</persName> โยนได้ 1,079 คะแนน ได้ที่ 21 ส่วนที่ 1 <persName>นิว ฮุย เฟน</persName> (สิงคโปร์) ทำได้ 1,359 คะแนน, ที่ 2 <persName>มูโคตานิ มิซากิ</persName> (ญี่ปุ่น) ทำได้ 1,314 คะแนน และที่ 3 <persName>โอห์ นู รี</persName> (เกาหลีใต้) ทำได้ 1,308 คะแนน</p>
<p>ยิงปืน ที่มีชิง 1 ทอง จากปืนยาวอัดลม 10 เมตร <persName>ดลยพรรณ ถิรานุวัฒนกูล</persName> ที่ผ่านเข้าถึงรอบชิงชนะเลิศ 8 คนสุดท้าย ทำผลงานไม่ดี ยิงได้ 104.2 คะแนน รวมกับรอบคัดเลือก 391 คะแนน ได้ 495.2 คะแนน ได้แค่ที่ 6 เท่านั้น ส่วนที่ 1 <persName>ฮอง ฉุน เฉิน</persName> (จีน) 499.5 คะแนน, ที่ 2 <persName>โก คู วอน</persName> (เกาหลีใต้) 498.6 คะแนน และที่ 3 <persName>ฮาสซาห์ อัลซาเยด</persName> (คูเวต) 497.8 คะแนน</p>
<p>ด้าน "<persName>บิ๊กอ๊อด</persName>" <persName>พล.อ.ยุทธศักดิ์ ศศิประภา</persName> ประธานคณะกรรมการโอลิมปิกแห่งประเทศไทยฯ กล่าวว่า มาตรฐานการจัดการแข่งขันของสิงคโปร์ อยู่ในเกณฑ์ที่ดี หลายอย่างน่าเอาไปประยุกต์ใช้ในศึกมาร์เชียลอาร์ตเกมส์ โดยเฉพาะมาตรการการตรวจไข้หวัดใหญ่สายพันธุ์ใหม่ 2009 (H1N1) ซึ่งจะมีการตรวจอุณหภูมิทั้งของนักกีฬา เจ้าหน้าที่ และผู้ชมในทุกสนาม แต่เรื่องความสนใจของประชาชนยังมีไม่มาก</p></body>
</news>
