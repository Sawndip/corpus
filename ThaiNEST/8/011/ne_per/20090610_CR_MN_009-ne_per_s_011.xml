<teiHeader>
<fileDesc>
<titleStmt>
  <title>ตร.เตือนระวัง “นักข่าวผี” อ้าง บช.น.ตระเวนไถเงิน บังคับซื้อบัตรคอนเสิร์ต  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 15:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000065249  </bibl>
</sourceDesc>
</fileDesc>
</teiHeader>
<news>
<headline>ตร.เตือนระวัง “นักข่าวผี” อ้าง บช.น.ตระเวนไถเงิน บังคับซื้อบัตรคอนเสิร์ต</headline>
<lead>โฆษกกองบัญชาการตำรวจนครบาล แจ้งเตือนไปยังตำรวจในสังกัดทุกหน่วยและประชาชนทั่วไป ให้ระมัดระวังผู้แอบอ้างเป็นผู้สื่อข่าวไปเรี่ยไร และบังคับให้ซื้อบัตรคอนเสิร์ตการกุศลที่อ้างว่าจะนำรายได้ไปช่วย 3 จังหวัดชายแดนใต้</lead>
<neck></neck>
<body><p>วันนี้ (10 มิ.ย.) ที่กองบัญชาการตำรวจนครบาล <persName>พล.ต.ต.สุพร พันธุ์เสือ</persName> รองผบช.น. โฆษกกองบัญชาการตำรวจนครบาล กล่าวถึงกรณีผู้สื่อข่าวนิตยสาร “ตำรวจและท่องเที่ยว” ออกตระเวนจำหน่ายบัตรชมการแสดงมินิคอนเสิร์ตการกุศลให้หน่วยงานต่างในสังกัด บช.น. ราคาใบละ 1,000 บาท และมีผู้ร้องเรียนว่ามีการนำหนังสือที่ บช.น.ออกให้ดังกล่าวไปเรี่ยไรกับเจ้าหน้าที่ตำรวจและประชาชนซื้อบัตรคอนเสิร์ตโดยแอบอ้างว่า บช.น.พิจารณาอนุญาตแล้วว่า หนังสือที่ บช.น.ออกให้นั้นข้อเท็จจริงแล้วเป็นเพียงหนังสือแจ้งให้หน่วยงานภายในสังกัดทราบเท่านั้น หากมีบุคคลที่มีพฤติกรรมแอบอ้าง บช.น.ไปเรี่ยไร บังคับ ข่มขู่ ให้ซื้อบัตรคอนเสิร์ตดังกล่าว ขอให้แจ้งเจ้าหน้าที่ตำรวจจับกุมดำเนินคดีตามกฎหมายได้ทันที หากมีจะขอให้มีการประชาสัมพันธ์กรณีการจัดจำหน่ายบัตรการกุศลต่างๆ จะต้องไม่ขัดต่อนโยบายที่แจ้งกับ บช.น.ว่าจะขอรับการสนับสนุนเท่าที่ผู้ซื้อเต็มใจและสมัครใจ ไม่มีการบังคับข่มขู่และเรี่ยไรแต่อย่างใดทั้งสิ้น</p>
       
       <p>ผู้สื่อข่าวรายงานว่า นิตยสารดังกล่าวได้ทำหนังสือขอรับการสนับสนุนบัตรเชิญการกุศล สายใจไทยสู่ชายแดนใต้ ในโอกาสครบรอบ 16 ปี คณะผู้จัดทำได้อ้างสถานการณ์ภาคใต้ จัดคอนเสิร์ตการกุศลขึ้น ณ ห้องบุณยเกตุ หอประชุมคุรุสภา กระทรวงศึกษาธิการ ในวันเสาร์ที่ 20 มิ.ย.เวลา 14.00-17.00 น. เพื่อหารายได้จัดซื้อวัสดุอุปกรณ์สื่อการเรียนการสอน มอบให้โรงเรียนที่ถูกไฟไหม้และน้ำท่วมในสามจังหวัดชายแดนภาคใต้ โดยมีคอนเสิร์ตของทีมงานก๊อปปี้เดอะเกรทแบนด์ แต่ปรากฏว่ามีบุคคลของนิตยสารดังกล่าวทำการจำหน่ายบัตรคอนเสิร์ตโดยใช้วิธีการบังคับแกมขอร้อง อ้างว่าผู้ใหญ่ใน บช.น.ทราบแล้ว โดยมีการแต่งกายคล้ายตำรวจ บางคนแต่งชุดซาฟารีเข้าไปบังคับจำหน่ายบัตรแก่บรรดาร้านค้า ภาคเอกชนหลายราย จนมีการร้องเรียนเป็นจำนวนมาก เป็นเหตุให้ บช.น.ต้องประกาศเตือนให้ประชาชนทราบและให้แจ้งความดำเนินคดีต่อบุคคลดังกล่าว</p></body>
</news>
