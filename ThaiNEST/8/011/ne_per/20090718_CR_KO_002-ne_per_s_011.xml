<teiHeader>
<fileDesc>
<titleStmt>
  <title>พันธมิตรปักใจ“บิ๊กป.”บงการสังหารสนธิ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090718/20903/%e0%b8%9e%e0%b8%b1%e0%b8%99%e0%b8%98%e0%b8%a1%e0%b8%b4%e0%b8%95%e0%b8%a3%e0%b8%9b%e0%b8%b1%e0%b8%81%e0%b9%83%e0%b8%88%e2%80%9c%e0%b8%9a%e0%b8%b4%e0%b9%8a%e0%b8%81%e0%b8%9b.%e2%80%9d%e0%b8%9a%e0%b8%87%e0%b8%81%e0%b8%b2%e0%b8%a3%e0%b8%aa%e0%b8%b1%e0%b8%87%e0%b8%ab%e0%b8%b2%e0%b8%a3%e0%b8%aa%e0%b8%99%e0%b8%98%e0%b8%b4.html  </bibl>
</sourceDesc>
</fileDesc>
</teiHeader>
<news>
<headline>พันธมิตรปักใจ“<persName>บิ๊กป.</persName>”บงการสังหาร<persName>สนธิ</persName></headline>
<lead>เผยใช้เครือข่ายพันเอก “ส” บวก “ดีเอสไอ” ทั้งเขียว-กากีประกบสังหารเหลือง เผย “<persName>สนธิ</persName>” รู้ตลอด ขบวนการตัดตอน ทั้งขู่ทั้งกดดันสารพัด เชื่อหนอนบ่อนไส้โคตรใหญ่ จี้ “<persName>มาร์ค</persName>” คุมเกมด้วยตนเองป้องกันแทรกแซง</lead>
<neck>ยังคงเป็นคดีที่ร้อนระอุขึ้นทุกเมื่อ สำหรับการขุดคุ้ยหาตัวผู้บงการในคดีลอบสังหาร<persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย ในฐานะผู้ก่อตั้งหนังสือพิมพ์ผู้จัดการ ล่าสุดคณะทำงานชุดคลี่คลายดดี<persName>สนธิ</persName>กำลังนับร้อยบุกโรงงานไม้หอมใน จ.ตราด ของ <persName>พล.อ.เชษฐา ฐานะจาโร</persName> อดีต ผบ.ทบ. และ<persName>นางอรทัย ฐานะจาโร</persName> ลูกสะใภ้ เพื่อตรวจค้นจับกุม <persName>จ.ส.อ.ปัญญา ศรีเหรา</persName> หนึ่งในผู้ต้องหาตามหมายจับคดีดังกล่าว ซึ่งเหตุการณ์บุกค้นในครั้งนี้ก่อให้เกิดกระแสพุ่งเป้าไปที่กลุ่มคนสีเขียวมากขึ้น พธม.เชื่อหนอนบ่อนไส้โคตรใหญ่</neck>
<body><p>เมื่อวันที่ 17 กรกฎาคม <persName>นายปานเทพ พัวพงษ์พันธ์</persName> โฆษกกลุ่มพันธมิตรประชาชนเพื่อประชาธิปไตย กล่าวถึงเรื่องที่ <persName>พล.ต.อ.ธานี สมบูรณ์ทรัพย์</persName> รอง ผบ.ตร. หัวหน้าชุดคดีลอบยิง<persName>นายสนธิ</persName> ออกมาระบุมีตำรวจหนอนบ่อนไส้และไส้ศึกว่า คดีที่มีนายตำรวจระดับ รอง ผบ.ตร. เป็นผู้ควบคุม แต่กลับถูกแทรกแซง ข่มขู่ คุกคาม แสดงว่าผู้ที่กระทำได้ต้องอยู่ระดับสูงกว่า รอง ผบ.ตร.และอยู่ในสำนักตำรวจแห่งชาติ (สตช.) จึงอยากถาม <persName>พล.ต.อ.พัชรวาท วงษ์สุวรรณ</persName> ผบ.ตร. ว่าใครเป็นหนอนบ่อนไส้ หรือใครเป็นคนที่คอยแทรกแซงคดี ทั้งนี้หาก <persName>พล.ต.อ.พัชรวาท</persName> ไม่รู้ว่าคนดังกล่าวเป็นใคร หรือไม่หาทางแก้ไขก็ต้องพิจารณาตัวเอง เพื่อแสดงความรับผิดชอบ ในฐานะที่เป็นผู้บังคับบัญชาที่ไม่สามารถปกป้องการทำคดีให้มีความตรงไปตรงมาได้</p>

 <p>อย่างไรก็ตามหากฟังคำให้สัมภาษณ์ของ <persName>พล.ต.อ.ธานี</persName> ที่บอกว่าไม่ใช่พนักงานสอบสวนก็เท่ากับส่งสัญญาณไปยังกองบัญชาตำรวจนครบาล (บช.น) ซึ่งต้องทำหน้าที่พนักงานสอบสวนว่าเหตุใดการทำงานถึงไม่คืบหน้า ดังนั้นจึงขอถาม <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครนบาล (ผบช.น.) และ <persName>พล.ต.อ.อัศวิน ขวัญเมือง</persName> ผู้ช่วยผู้บัญชาการสำนักงานตำรวจแห่งชาติ (ผช.ตร.) ว่าจริงหรือไม่</p>

 <p>“คนที่อยู่เบื้องหลังการยิงนายสนธิ ต้องเป็นบุคคลที่ทรงอิทธิพลอย่างมาก สังเกตได้จากเหตุการณ์ 3 กรณี คือ 1.เหตุการณ์เกิดขึ้นในช่วงที่กรุงเทพฯ ประกาศ พ.ร.ก.ฉุกเฉิน 2.การปฏิบัติการเป็นความร่วมมือระหว่างทหารกับตำรวจ และ 3.สามารถแทรกแซง คุกคามคดีที่อยู่ในมือของคนระดับรอง ผบ.ตร.ได้ ดังนั้นการจะคลี่คลายคดีนี้ได้มีอยู่ทางเดียวคือนายกรัฐมนตรีต้องเข้าไปควบคุมอย่างใกล้ชิดด้วยตัวเองเพื่อป้องกันการแทรกแซง” โฆษกพันธมิตร กล่าว</p>

<p>ปักใจ "<persName>บิ๊ก ป.</persName>" คนบงการสูงสุด</p>

 <p><persName>นายปานเทพ</persName> กล่าวต่อว่า ขณะนี้ได้ข่าวมาว่าคนที่อยู่ในระดับปฏิบัติการโทรศัพท์ไปยังบุคคลคนหนึ่งที่มีตำแหน่งระดับสูงในการบริหารราชการแผ่นดิน และเชื่อว่า <persName>พล.ต.อ.ธานี</persName> ได้รายงานเรื่องดังกล่าวให้นายกฯ ทราบแล้ว ในส่วนของพันธมิตรกำลังรอว่านายกฯ จะตัดสินใจอย่างไร แต่ยืนยันว่า คนที่โทรศัพท์ไม่ใช่ 2 ผู้ต้องหาที่ตามล่าตัวอยู่ขณะนี้ เพราะทั้ง 2 คนถือว่าเล็กมากอยู่ท้ายของขบวนการ เพราะงานนี้ระดับผู้สั่งการของ <persName>จ.ส.อ.ปัญญา ศรีเหรา</persName> คือนายทหารยศ พันเอก ชื่อย่อ “ส.” รับคำสั่งมาจาก “<persName>บิ๊ก ป.</persName>” ที่มีสายสัมพันธ์ทั้งทางการเมือง ทหาร และตำรวจ</p>

 <p>"การก่อเหตุครั้งนี้ พันเอก ส. กลัวว่าข่าวจะรั่ว จึงจำกัดบุคคลที่จะรับรู้ขบวนการนี้ จึงขอให้เพื่อนเตรียมทหารรุ่นเดียวกันซึ่งเป็นตำรวจในดีเอสไอส่งตำรวจมาช่วยทำงานในด้านการสื่อสาร หลังจากปฏิบัติแล้วยังมีข่าวด้วยว่า พันเอก ส. ได้โทรศัพท์กลับไปรายงานบิ๊ก ป.ด้วย ที่ผานมามีคนพยายามตัดตอนคดีนี้ตลอด อย่างน้อยก็มี 3 ครั้งที่ได้รับกระแสข่าว คือ 1.มีนายทหารระดับสูงคนหนึ่งเรียกตำรวจไปข่มขู่ และเรียกร้องให้ทำลายหลักฐาน ทั้งที่นายตำรวจคนนั้นตั้งใจทำงาน แต่หลังจากโดนขู่ข่าวของตำรวจคนนี้เงียบหายไปทันที 2.มีการส่งนายพลตำรวจ ตัดตอนชุดสืบสวนโดยระบุว่า หากเดินหน้าทำคดีจะไม่ขึ้นเป็นนายพล 3.มีความพยายามทำลายหลักฐานที่สำคัญ ผมเชื่อว่านายกฯ จะรู้ดี เพราะเรื่องนี้แม้แต่นายสนธิยังรู้ จึงเป็นไปไม่ได้ที่นายกฯ จะไม่รู้” <persName>นายปานเทพ</persName> กล่าว</p></body>
</news>
