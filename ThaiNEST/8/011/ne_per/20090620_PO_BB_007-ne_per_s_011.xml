<teiHeader>
<fileDesc>
<titleStmt>
  <title>ผลดีเอ็นเอยันยิงมัสยิดไม่เกี่ยวรัฐ เหยื่อจับตายเอี่ยวฆ่า"ผู้กองแคน"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/20/news_28966526.php?news_id=28966526  </bibl>
</sourceDesc>
</fileDesc>
</teiHeader>
<news>
<headline>ผลดีเอ็นเอยันยิงมัสยิดไม่เกี่ยวรัฐ เหยื่อจับตายเอี่ยวฆ่า"<persName>ผู้กองแคน</persName>"</headline>
<lead>"<persName>สุเทพ</persName>" แย้มผลตรวจดีเอ็นเอยันมือยิง 10 ศพในมัสยิดไม่ใช่เจ้าหน้าที่รัฐ ผบ.ทบ.แจงส่ง "รบพิเศษ" ลุยชายแดนใต้ ให้อิสระจากภารกิจประจำ รุกสกัดกั้นเหตุรุนแรง เปิดประวัติกลุ่มป่วนใต้ถูกจับตาย พบเป็นระดับแกนนำ ก่อคดีโหดเพียบทั้งยิง 8 ศพในรถตู้ ฆ่าตัดคอ แถมเอี่ยวสังหาร "<persName>หมวดตี้</persName>-<persName>ผู้กองแคน</persName>"</lead>
<neck></neck>
<body><p>มีความคืบหน้าการคลี่คลายคดีคนร้ายบุกยิงพี่น้องชาวไทยมุสลิมในมัสยิดที่บ้านไอปาแย ต.จวบ อ.เจาะไอร้อง จ.นราธิวาส เสียชีวิตถึง 10 ราย เหตุเกิดเมื่อค่ำวันที่ 8 มิ.ย.ที่ผ่านมา ภายหลัง <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง เดินทางลงพื้นที่ไปประชุมร่วมกับเจ้าหน้าที่ที่เกี่ยวข้องเมื่อวันที่ 18 มิ.ย.</p>
<p>โดยล่าสุดวานนี้ (19 มิ.ย.) <persName>นายสุเทพ</persName> เปิดเผยว่า สิ่งที่สามารถพูดได้ในขณะนี้คือ เจ้าหน้าที่รายงานว่าได้หลักฐานดีเอ็นเอ (สารพันธุกรรม ซึ่งคาดว่าตรวจจากวัตถุพยานในที่เกิดเหตุ) ยืนยันได้ว่าไม่ใช่เรื่องของเจ้าหน้าที่ตำรวจหรือทหาร </p>
<p>"ไม่ใช่เจ้าหน้าที่ฝ่ายบ้านเมืองอย่างที่มีความพยายามจะทำให้เกิดความไขว้เขว ไม่ใช่แน่นอน แต่ได้เร่งรัดไปว่าให้รีบออกหมายจับดำเนินคดีให้ได้ และได้ย้ำคำสั่งของนายกรัฐมนตรีว่า กระบวนการในการสืบสวนสอบสวนต้องโปร่งใส ต้องได้ตัวจริง ไม่มีแพะ และต้องอธิบายกับสังคมได้" <persName>นายสุเทพ</persName> กล่าว </p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงข้อเสนอภาคประชาสังคมที่ให้ตั้งคณะกรรมการอิสระขึ้นมาสอบสวนคดียิงในมัสยิด แต่รัฐบาลกลับไม่ยอมตั้งว่า ยังไม่ได้สรุปว่าตั้งหรือไม่ตั้ง เพียงแต่เหตุการณ์ที่เกิดขึ้นต่างกับกรณีกรือเซะกับตากใบ ซึ่งครั้งนั้นเป็นการปฏิบัติของเจ้าหน้าที่ แต่เหตุการณ์ยิงมัสยิดยังไม่ทราบแน่ชัดว่าเป็นใคร จึงให้เวลาเจ้าหน้าที่ในการสืบสวนสอบสวนและพิสูจน์ตัวเองก่อน ซึ่งการทำงานก็ยังมีความคืบหน้า คงไม่ช้าไปกว่าเสียงเรียกร้องของคนในพื้นที่ เพราะอย่าลืมว่ารูปแบบของคณะกรรมการอิสระจะใช้เวลาทำงานนาน ทั้งนี้ได้พยายามทำความเข้าใจกับภาคประชาสังคมแล้ว </p>
<p>ส่วนกรณีกองทัพบกส่งกำลังลงไปเพิ่มเติมในพื้นที่อีก 3 กองร้อยนั้น นายกรัฐมนตรี กล่าวว่า ไม่ได้เป็นการส่งสัญญาณอะไรเป็นพิเศษ เพียงแต่เป็นงานที่ฝ่ายความมั่นคงต้องทำต่อเนื่อง เพราะเป็นเรื่องของการดูแลความปลอดภัยในชีวิตและทรัพย์สินของประชาชน </p>
<p><persName>นายอภิสิทธิ์</persName> ย้ำด้วยว่า การทำงานยังยึดหลักการพัฒนา ซึ่งไม่ใช่การใช้เงินแก้ปัญหาตามที่มีเสียงวิจารณ์ แต่การพัฒนาต้องใช้งบประมาณ และจะเปิดให้ประชาชนในพื้นที่มีส่วนร่วมมากที่สุดในการคิดโครงการ ที่สำคัญกระบวนการพัฒนาต้องดำเนินการควบคู่ไปกับร่างพระราชบัญญัติจัดตั้งสำนักงานบริหารราชการจังหวัดชายแดนภาคใต้ (สบ.ชต.) โดยร่างที่มีอยู่ทั้ง 3 ฉบับจะต้องนำมารวมกัน คาดว่าจะเข้าสู่ที่ประชุมสภาได้ในสมัยประชุมหน้า </p>
<p><persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) กล่าวถึงการส่งกำลังจากหน่วยบัญชาการสงครามพิเศษ (รบพิเศษ) จำนวน 3 กองร้อยลงพื้นที่เพิ่มเติมว่า กำลังไม่ได้มากมายอะไร แต่ต้องการกำลังพลส่วนนี้เป็นอิสระจากการปฏิบัติหน้าที่ในภารกิจประจำ เพื่อสกัดกั้นการก่อเหตุและทำให้เกิดความปลอดภัยได้มากขึ้น </p>
<p>วันเดียวกัน <persName>พล.ท.พิเชษฐ์ วิสัยจร</persName> แม่ทัพภาคที่ 4 กล่าวถึงความคืบหน้ากรณีกองกำลังผสมเปิดฉากยิงปะทะกับแนวร่วมกลุ่มก่อความไม่สงบที่บ้านตือระ หมู่ 8 ต.บันนังสตา อ.บันนังสตา จ.ยะลา และวิสามัญฆาตกรรมคนร้ายเสียชีวิต 4 ราย ว่า จากการตรวจสอบพบว่าผู้เสียชีวิตเป็นแกนนำระดับคอมมานโดและอาร์เคเค (หน่วยรบขนาดเล็กที่ผ่านการฝึกรบแบบจรยุทธ์) โดยเฉพาะ <persName>นายมะซอบี ยะโกะ</persName> มีหมายจับคดีความมั่นคงถึง 16 หมาย และก่อคดีสำคัญหลายคดี อาทิเช่น ยิงรถตู้สายเบตง-หาดใหญ่ ส่งผลให้มีผู้เสียชีวิต 8 คน ยิงตำรวจ วางระเบิดเจ้าหน้าที่ และฆ่าตัดคอชาวบ้าน ส่วน <persName>นายยูนุ ลาต๊ะ</persName> ผู้เสียชีวิตอีกราย เป็นหัวหน้ากลุ่มอาร์เคเคที่ปฏิบัติการฆ่าตัดคอทหารหน่วยรบพิเศษ และโจมตีที่ว่าการอำเภอบันนังสตา </p>
<p>"จากนี้ไปเจ้าหน้าที่ได้เปิดยุทธการเชิงรุกเพื่อกำจัดเสรีของกลุ่มก่อความไม่สงบ ป้องกันไม่ให้ก่อเหตุร้ายในพื้นที่ได้อีก เพื่อสร้างความมั่นใจกับพี่น้องประชาชน" แม่ทัพภาคที่ 4 กล่าว </p>
<p><persName>พล.ต.ท.พีระ พุ่มพิเชฎฐ์</persName> ผู้บัญชาการศูนย์ปฏิบัติการตำรวจจังหวัดชายแดนภาคใต้ (ผบช.ศปก.จชต.) กล่าวว่า อาวุธปืนของกลางที่ยึดได้จากผู้ต้องหาที่เสียชีวิต กระบอกหนึ่งเป็นปืนของ <persName>ส.ต.ท.เกรียงไกร พานแก้ว</persName> อายุ 24 ปี ผู้บังคับหมู่หน่วยปฏิบัติการพิเศษ สภ.บันนังสตา ที่ถูกคนร้ายยิงเสียชีวิตเมื่อวันที่ 20 พ.ค. นอกจากนั้นกลุ่มคนร้ายยังมีความเชื่อมโยงกับการลอบสังหาร <persName>ร.ต.อ.ธรณิศ ศรีสุข</persName> หรือ<persName>ผู้กองแคน</persName> กับ <persName>ร.ต.ต.กฤติกุล บุญลือ</persName> หรือ<persName>หมวดตี้</persName> สองตำรวจพลร่ม ตชด.ด้วย เนื่องจากปืนขนาด 9 มม.ของผู้กองแคน อยู่ในมือคนร้ายที่เสียชีวิต</p></body>
</news>
