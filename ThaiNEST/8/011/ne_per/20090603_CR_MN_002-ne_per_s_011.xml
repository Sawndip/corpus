<teiHeader>
<fileDesc>
<titleStmt>
  <title>คุมโจรปืนปลอมจี้ 108 ช็อปทำแผน รับหาเงินเสพยา!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 13:12:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062270  </bibl>
</sourceDesc>
</fileDesc>
</teiHeader>
<news>
<headline>คุมโจรปืนปลอมจี้ 108 ช็อปทำแผน รับหาเงินเสพยา!</headline>
<lead>ตำรวจหัวหมากคุมตัวพ่อค้าขายหอยแครง บุกเดี่ยวควงปืนปลอมจี้ 108 ช็อป เจอหญิงใจเด็ดคว้ามีดดาบต่อกรหนีกระเจิงทำแผน ผู้ต้องหายอมรับรู้สึกกลัวช่วงที่หญิงสาวฟันดาบสู้เช่นกัน เหตุที่เลือกร้านนี้เพราะเคยมีแฟนทำงานอยู่สาขาอื่นรู้ทิศทางระบบงานดี ส่วนหญิงกล้าได้รับโล่-ทุนการศึกษาจากม.รามฯ เจ้าตัวยังหวาดกลัวกับเหตุการณ์อยู่</lead>
<neck>จากกรณีที่คนร้ายบุกเดี่ยวใช้ปืนปลอมบุกเข้าจี้ร้าน 108 ช็อปมินิมาร์ท สาขารามคำแหง 60 ชั้นล่างอาคารพฤกษาแมนชั่น เลขที่ 305/1 ปากซอยรามคำแหง 60 แยก 6 แขวงหัวหมาก เขตบางกะปิ กทม. จน <persName>น.ส.อัญชลี แสงพิทยา</persName> อายุ 27 ปี พนักงานประจำร้าน ชักมีดดาบขึ้นมาสู้ทำให้คนร้ายต้องหนีกระเจิง เหตุเกิดเมื่อเวลา 13.30 น.วันที่ 28 พฤษภาคมที่ผ่านมา จนกระทั่งเจ้าหน้าที่ตำรวจสามารถจับกุมตัวคนร้ายได้หลังหลบหนีไปกบดานที่บ้านเกิดย่านจังหวัดสุโขทัยและควบคุมตัวมาสอบปากคำที่สน.หัวหมากเมื่อวานที่ผ่านมา 2 มิ.ย.52</neck>
<body><p>วันนี้ (3 มิ.ย.) เมื่อเวลา 10.30 น. <persName>พล.ต.ต.วิมล เปาอินทร์</persName> ผบก.น.4 <persName>พ.ต.อ.พชร บุญสิทธิ์</persName> รองผบก.น.4 พ.ต.อ.วัฒนา ยี่จีน ผกก.สน.หัวหมาก <persName>พ.ต.ท.รังสรรค์ ยิ่งยงดำรงสกุล</persName> รอง ผกก.ป.สน.หัวหมาก <persName>พ.ต.ท.พิพัฒน์ เต็งถาวร</persName> สว.สส.สน.หัวหมาก พร้อมด้วยเจ้าหน้าที่ฝ่ายสืบสวน ร่วมกันแถลงข่าวผลการจับกุม<persName>นายสิทธิพล พุ่มพวง</persName> อายุ 24 ปี พ่อค้าขายหอยแครง อยู่บ้านเลขที่ 74/1 ม.8 ต.ท่าฉนวน อ.กงไกรลาศ จ.สุโขทัย ผู้ต้องหาคดีใช้อาวุธปืนปลอมจี้ชิงทรัพย์ร้าน 108 ช็อป พร้อมของกลางหมวกกาปิเยาะ สีเขียว 1 ใบ ลูกกระสุนปืนแบบเหล็ก จำนวน 2 ถุง แบบพลาสติกสีแดงและสีขาว จำนวน 2 ถุง กระเป๋าสะพายสีเขียวขี้ม้า 1 ใบ เศษขี้เถ้าคล้ายหมวกแก็ปถูกไฟไหม้ เศษปืนพลาสติก และเศษขี้เถ้าคล้ายเสื้อถูกไฟไหม้ โดยจับกุมตัวได้ที่บ้านเกิดของผู้ต้องหา</p>
       
       <p>ผู้สื่อข่าวรายงานว่า ขณะที่เจ้าหน้าที่ตำรวจทำการแถลงข่าว <persName>น.ส.อัญชลี แสงพิทยา</persName> อายุ 27 ปี นักศึกษามหาวิทยาลัยรามคำแหง ซึ่งเป็นพนักงานประจำร้านที่ใช้อาวุธมีดดาบไล่ฟันคนร้ายจนกระเจิง ได้เดินทางมาชี้ตัวผู้ต้องหาที่ สน.หัวหมาก จากนั้น <persName>รศ.คิม ไชยแสนสุข</persName> อธิการบดีมหาวิทยาลัยรามคำแหงได้เดินทางมามอบทุนการศึกษาให้แก่ <persName>น.ส.อัญชลี</persName> ขณะที่ ผบก.น.4 ได้มอบโล่และเงินรางวัลให้แก่<persName>น.ส.อัญชลี</persName> เพื่อเป็นรางวัลด้วย</p>
       
       <p>ขณะที่ <persName>นายสิทธิพล</persName>ให้การรับสารภาพ พร้อมทั้งกล่าวขอโทษ <persName>น.ส.อัญชลี</persName> ว่าไม่ได้ตั้งใจ โดยสาเหตุที่ทำลงไปเพราะต้องการเงินไปเที่ยว และซื้อยาบ้ามาเสพ โดยทรัพย์สินที่ได้ไปเป็นเงินประมาณ 1,000 บาท ส่วนที่เลือกก่อเหตุร้าน 108 ช็อป เพราะที่ผ่านมาเคยมีแฟนทำงานร้าน 108 ช็อปสาขาอื่น และรู้ว่าร้านดังกล่าวจะมีพนักงานอยู่เวรกะละ 1 คน จึงคิดว่าน่าจะง่ายในการก่อเหตุ และก่อนที่จะก่อเหตุก็ไม่ได้วางแผนมาก่อน อีกทั้งไม่คิดว่าพนักงานในร้านจะพกมีดด้วยเลยใช้ร่มตีไปเพื่อป้องกันตัว ส่วนปืนที่เอามาใช้ก่อเหตุเป็นปืนปลอม ซื้อมาในราคา 500 บาท เนื่องจากไม่มีเงินซื้อปืนจริงและยิงใส่พนักงานไป 3 นัด เพื่อให้เจ็บเท่านั้น</p>
       
       <p>“จริงๆ แล้วผมก็รู้สึกกลัวช่วงที่พนักงานหยิบมีดขึ้นมา ซึ่งตอนนั้นก็คิดว่าจะวิ่งออกจากร้านแล้ว แต่เห็นว่าไหนๆ ก็เข้ามาแล้วจึงหยิบเอากล่องบริจาคเงินติดมือไปด้วย หลังจากนั้นก็หลบหนีไปกบดานที่บ้านเกิด ก่อนจะมาถูกจับกุมตัวได้” <persName>นายสิทธิพล</persName> กล่าว</p>
       
       <p>ขณะที่ <persName>น.ส.อัญชลี</persName> กล่าวว่า รู้สึกดีใจที่เจ้าหน้าที่ตำรวจสามารถจับกุมตัวคนร้ายได้ ยอมรับว่าหลังเกิดเหตุเวลาไปทำงานก็รู้สึกระแวง และไม่อยากให้ลูกค้าใส่หมวกเดินเข้ามาในร้านเลย เพราะรู้สึกกลัว ซึ่งหลังจากเกิดเหตุเวลาอยู่ในร้านก็จะมีเพื่อนอยู่ด้วย เมื่อนึกถึงเหตุการณ์ในวันนั้นก็ยังหวาดผวา แต่เมื่อรู้ว่าเป็นปืนปลอมก็พยายามต่อสู้เพื่อไม่ให้คนร้านเอาทรัพย์สินใดๆ ในร้านไป เนื่องจากคนร้านรายนี้เคยเข้ามาชิงทรัพย์ครั้งหนึ่งแล้วได้เงินไปประมาณ 10,000 บาท</p>
       
       <p>ด้าน <persName>พ.ต.อ.วัฒนา</persName> กล่าวว่า อยากจะให้ร้านสะดวกซื้อมีเจ้าหน้าที่รักษาความปลอดภัยคอยดูแล เพราะที่ผ่านมาคนร้ายจะก่อเหตุช่วงที่ตำรวจตรวจท้องที่ผ่านไปแล้ว เหตุการณ์ในครั้งนี้คนร้ายรู้ว่ามีพนักงานอยู่ในร้านเพียงคนเดียวจึงเข้ามาก่อเหตุซ้ำอีก หลังจากนี้ได้กำชับให้เจ้าหน้าที่สายตรวจสอดส่องดูแลตรวจท้องที่ให้บ่อยขึ้น</p>
       
       <p>สำหรับผู้ต้องหารายนี้เคยก่อเหตุจี้ชิงทรัพย์ร้านสะดวกซื้อ เมื่อวันที่ 18 พ.ค. และ 28 พ.ค. โดยใช้รถกระบะเป็นพาหนะ ส่วนเศษขี้เถ้าที่ตรวจพบหลังบ้านพักของผู้ต้องหานั้นเป็นเศษเสื้อผ้าและปืนพลาสติกปลอมที่ผู้ต้องหาให้ภรรยานำไปเผาเพื่อทำลายหลักฐาน</p>
       
       <p>ต่อมาเวลา 11.30 น. เจ้าหน้าที่ตำรงวจ สน.หัวหมาก ได้ควบคุมตัวผู้ต้องหาไปทำแผนประกอบคำรับสารภาพที่ 108 ช็อปมินิมาร์ท สาขารามคำแหง 60 ชั้นล่างอาคารพฤกษาแมนชั่น เลขที่ 305/1 ปาก ซ.รามคำแหง 60 แยก 6 แขวงหัวหมาก เขตบางกะปิ กทม. โดยมีประชาชนมามุงดูเป็นจำนวนมาก โดยการทำแผนครั้งนี้เริ่มจากที่ผู้ต้องหาเดินทาเข้ามาในร้านและทำทีซื้อน้ำอัดลม ก่อนจะชักอาวุธปืนปลอมออกมาขู่พนักงานเพื่อจะชิงทรัพย์ แต่ <persName>น.ส.อัญชลี</persName> พนักงานที่อยู่ในร้านวันเกิดเหุตได้หยิบอาวุธมีดขึ้นมาฟันคนร้ายเพื่อป้องกันตัว จากนั้นผู้ต้องหาได้ใช้ร่มป้องกันตัวก่อนจะหยิบเอากล่องรับบริจาคเงินวิ่งออกจากร้านไปขึ้นรถกระบะหลบหนีไป</p></body>
</news>
