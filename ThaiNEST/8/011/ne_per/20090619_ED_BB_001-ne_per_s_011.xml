<teiHeader>
<fileDesc>
<titleStmt>
  <title>เพย์พาลเตรียมเพิ่มทีมงานชาวไทย  </title>
  <author>เอกรัตน์ สาธุธรรม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-19 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090619/52563/%e0%b9%80%e0%b8%9e%e0%b8%a2%e0%b9%8c%e0%b8%9e%e0%b8%b2%e0%b8%a5%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b9%80%e0%b8%9e%e0%b8%b4%e0%b9%88%e0%b8%a1%e0%b8%97%e0%b8%b5%e0%b8%a1%e0%b8%87%e0%b8%b2%e0%b8%99%e0%b8%8a%e0%b8%b2%e0%b8%a7%e0%b9%84%e0%b8%97%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>เพย์พาลเตรียมเพิ่มทีมงานชาวไทย</headline>
<lead>“เพย์พาล” ชี้อีคอมเมิร์ซไทยโตสุดในภูมิภาค ประเมินปีหน้าแตะ 2 หมื่นล้านดอลลาร์ เตรียมเพิ่มทีมงานชาวไทยดูแลเฉพาะ</lead>
<neck></neck>
<body><p><persName>นายมาริโอ้ ชีลีอาชกี้</persName> ผู้จัดการทั่วไป บริษัทเพย์พาล ประจำเอเชียตะวันออกเฉียงใต้ และอินเดีย กล่าวว่า อีคอมเมิร์ซในไทยยังเติบโตอย่างต่อเนื่องสวนกระแสเศรษฐกิจ จากการสำรวจของบริษัทมาสเตอร์การ์ด ประเมินว่า ปี 2553 มูลค่าตลาดอีคอมเมิร์ซไทยจะมีราว 2 หมื่นล้านดอลลาร์ เพิ่มจากปี 2550 ที่มี 5.9 พันล้านดอลลาร์ ถือว่าอีคอมเมิร์ซไทยเติบโตสูงที่สุดในภูมิภาค</p>
<p>“ปัจจุบันไทยมีคนใช้อินเทอร์เน็ต มากกว่า 15 ล้านคน ซึ่งในจำนวนนี้ 40% นิยมซื้อสินค้าผ่านอินเทอร์เน็ต แต่ก็มีมากกว่า 70% หรือประมาณ 3 ใน 4 ที่ยังกังวลในการชำระเงินผ่านออนไลน์ ซึ่งเพย์พาล เห็นปัญหาตรงนี้ จึงจะหันมาเน้นการสร้างความมั่นใจให้เกิดขึ้นกับนักช้อป รวมถึงพ่อค้าไทย”</p>
<p>ดังนั้น สัปดาห์หน้าบริษัทจะเปิดตัวแคมเปญ “Seller Protection” คุ้มครองพ่อค้าไทย ซึ่งเป็นการเปิดตัวที่ไทยเป็นประเทศแรกในภูมิภาคเอเชีย ทั้งยังจะเพิ่มทีมงานคนไทย เพื่อเข้ามาดูแลลูกค้าไทยโดยเฉพาะด้วย ประจำอยู่ที่ศูนย์บริการลูกค้าในภูมิภาคเอเชีย ทำหน้าที่ให้คำปรึกษา และแก้ไขปัญหาที่เกิดขึ้นกับนักช้อป รวมถึงพ่อค้าในไทย</p>
<p>ขณะเดียวกัน ก็จะทำงานร่วมกับพันธมิตรไทยอย่างต่อเนื่อง ทั้งบริษัทเพย์สบาย กรมส่งเสริมอุตสาหกรรม และกรมส่งเสริมการส่งออก เป็นต้น</p>
<p>เขายอมรับด้วยว่า ที่ผ่านมาปัญหาที่เกิดขึ้นมักมาจากเรื่องภาษา บริษัทจึงต้องเพิ่มทีมงานคนไทยมากขึ้น เพื่อดูแลให้ครอบคลุม ที่สำคัญประเทศไทยมีทรานเซคชั่นบนเพย์พาล รวมถึงมีปริมาณซื้อขายสินค้าบนอีเบย์เติบโตขึ้นต่อเนื่องทุกปี</p>
<p>ทั้งนี้ ที่ผ่านมาปัญหาที่เกิดขึ้นกับพ่อค้าไทย รวมถึงนักช้อปไทยนอกจากปัญหาเรื่องภาษาแล้ว จะเป็นปัญหาเรื่องการส่งสินค้า การชำระเงิน เช่น สั่งของจ่ายเงินแล้ว แต่ไม่ได้ของ หรือการถูกตัดเงินจากบัตรเครดิต โดยยังไม่ได้แสดงความจำนงขั้นสุดท้ายที่จะซื้อของ เป็นต้น</p>
<p>เขาคาดว่า ปี 2553 อีคอมเมิร์ซในไทยจะมีอัตราการขยายตัวไม่ต่ำกว่า 57.5% หรือมีคนช้อปออนไลน์เพิ่มขึ้นอีก 10.5 ล้านคน</p>
<p>ปัจจุบันเพย์พาลมีบัญชีผู้ใช้ (account) ในภูมิภาคเอเชียราว 12 ล้านแอคเคาท์ มีผู้ใช้งานผ่านเพย์พาลเป็นประจำ (Active User) ทั่วโลก 70 ล้านแอคเคาท์ จากทั้งหมด 175 ล้านแอคเคาท์ ใน 190 ประเทศทั่วโลก</p>
<p>ขณะที่ปี 2551 เพย์พาลมีมูลค่าทรานเซคชั่นทั่วโลก 6 หมื่นล้านดอลลาร์ กว่า 50% ของลูกค้าเพย์พาลอยู่ในเอเชียแปซิฟิก คิดเป็นมูลค่าทรานเซคชั่น ที่เกิดขึ้นในเอเชียราว 4 พันล้านดอลลาร์ หรือเติบโตราว 58% ต่อปี</p>
<p>ปัจจุบันเพย์พาลมีส่วนแบ่งการตลาดอีคอมเมิร์ซทั่วโลก 9% ส่วนการเติบโตของอีคอมเมิร์ซทั่วโลกอยู่ระดับ 15-20% ต่อปี</p>
<p>“เราประเมินว่า ตลาดชำระเงินเงินออนไลน์ทั่วโลกจะมีแนวโน้มเพิ่มขึ้นต่อเนื่องทุกปี ตามการขยายตัวของผู้ใช้อินเทอร์เน็ตทั่วโลกที่วันนี้อยู่ที่ 1.4 พันล้านคน ซึ่งคาดว่าปี 2554 มูลค่าชำระเงินผ่านเพย์พาลทั่วโลกจะมีมูลค่าราว 1.2 แสนล้านดอลลาร์ เติบโตกว่า 2 เท่าของปี 2551”</p></body>
</news>
