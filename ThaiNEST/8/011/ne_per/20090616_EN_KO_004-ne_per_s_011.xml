<teiHeader>
<fileDesc>
<titleStmt>
  <title>ยันเทปลับพุ่มพวงเรื่องเก่าไกรสรแจงวันนี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090616/17147/%e0%b8%a2%e0%b8%b1%e0%b8%99%e0%b9%80%e0%b8%97%e0%b8%9b%e0%b8%a5%e0%b8%b1%e0%b8%9a%e0%b8%9e%e0%b8%b8%e0%b9%88%e0%b8%a1%e0%b8%9e%e0%b8%a7%e0%b8%87%e0%b9%80%e0%b8%a3%e0%b8%b7%e0%b9%88%e0%b8%ad%e0%b8%87%e0%b9%80%e0%b8%81%e0%b9%88%e0%b8%b2%e0%b9%84%e0%b8%81%e0%b8%a3%e0%b8%aa%e0%b8%a3%e0%b9%81%e0%b8%88%e0%b8%87%e0%b8%a7%e0%b8%b1%e0%b8%99%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>ยันเทปลับ<persName>พุ่มพวง</persName>เรื่องเก่า<persName>ไกรสร</persName>แจงวันนี้</headline>
<lead>"<persName>ไกรสร</persName>" ยันเทปลับ "<persName>พุ่มพวง</persName>" แค่เรื่องเก่า หลัง "<persName>พระลูกเพชร</persName>" นำแฉซ้ำ นัดแถลงข่าวแจง 16 มิ.ย. ขณะที่น้องสาว<persName>พุ่มพวง</persName>ร่ำไห้ ลั่นหลานไม่เคยฟังเหตุผล เปรยวันแถลงข่าวยายจะพูดจากใจถึงหลาน เมีย"<persName>ไกรสร</persName>" แถลงโต้"<persName>พระเพชร</persName>"โกหก</lead>
<neck></neck>
<body><p>ความร้าวฉานระหว่าง<persName>พระสรภพ ลีละเมฆินทร์</persName> หรือ <persName>พระลูกเพชร</persName> บุตรชายคนเดียวของอดีตราชินีลูกทุ่ง <persName>พุ่มพวง ดวงจันทร์</persName> กับ <persName>นายไกรสร ลีละเมฆินทร์ (แสงอนันต์)</persName> ยังคงลุกลามบานปลาย หลังเมื่อเช้าวันที่ 15 มิถุนายน <persName>พระเพชร</persName>ได้เปิดโปงผ่านรายการ เรื่องเล่าเช้านี้ ทางสถานีโทรทัศน์ช่อง 3 อีกครั้ง พร้อมทั้งแฉเทปลับที่พุ่มพวงเคยบันทึกเอาไว้ก่อนเสียชีวิต</p>

 <p>ล่าสุดเมื่อเวลา 07.30 น. วันเดียวกัน <persName>นายไกรสร</persName> ผู้เป็นพ่อ ให้สัมภาษณ์ถึงเรื่องดังกล่าวด้วยน้ำเสียงเศร้าสร้อยว่า มีเพื่อนๆ ของตนโทรศัพท์มาให้ดูรายการข่าวเมื่อช่วงเช้า จึงถามว่าดูใคร เพื่อนบอกว่า<persName>พระลูกเพชร</persName>ออกทีวี ซึ่งไม่ดูเลย เพราะไม่อยากว่าพระโกหก ไม่อยากเสียใจซ้ำๆ แบบนี้อีก รู้ว่า<persName>พระลูกเพชร</persName>จะพูดอะไร ส่วนเทปลับที่นำมาเปิดเผยก็ไม่ว่าอะไรเขา เรื่องพวกนี้ไม่ใช่เรื่องใหม่ 17 ปีมาแล้ว ที่ต้องผจญกับการถูกตำหนิมาทุกรูปแบบ อยากจะฝากให้สังคมหรือคนที่เคยไม่รู้เรื่อง ได้เข้าใจว่าวันนี้ตนกับครอบครัวของ<persName>ผึ้ง</persName> เราเข้าใจกันดี แม่เล็ก (แม่ของ<persName>พุ่มพวง</persName>) ให้อภัย ตนสำนึกถึงเรื่องราวต่างๆ มาตลอด เราต่างเจ็บปวดกับเรื่องร้ายๆ มาทุกคน ที่เคยมีสื่อนำมาตีแผ่ไปแล้ว จะมาเผยอีกก็สามารถทำได้เกี่ยวกับเรื่องที่เกิดขึ้น ตนจะแถลงข่าวในวันที่ 16 มิถุนายน เวลา 14.00 น. ที่โรงแรม ริชมอนด์ นนทบุรี</p>

<p>ด้าน <persName>น.ส.จันทร์จวง ดวงจันทร์</persName> หรือ<persName>ไก่</persName> น้องสาวของ<persName>พุ่มพวง</persName> ให้สัมภาษณ์ทั้งน้ำตาว่า ไม่คิดว่าสิ่งที่ได้เห็นและได้ฟังจะเกิดขึ้น ไม่คิดว่า<persName>พระลูกเพชร</persName>จะเอาประเด็นนั้นมาเป็นสาเหตุไปทุกๆ เรื่อง ในฐานะที่เป็นน้า อยากบอกว่า<persName>พระลูกเพชร</persName>ยังไม่เคยฟังเหตุผล หรือรายละเอียดที่จะนำเสนอเลย แต่กลับใช้เรื่องราวเก่าๆ นำมาเปิดเผยซ้ำ เพื่อให้ประชาชนมาพิพากษา ใจจริงแล้วทั้งยายและน้าไม่เคยคิดคัดค้านการสร้างหุ่น เพราะเขามีสิทธิ์ อยากให้สังคมเข้าใจ เมื่อเกิดเรื่องขึ้น แม่เล็กยังไม่ได้พูดอะไรเลย</p>

 <p>"แม่เจ็บปวดมา 17 ปี เพิ่งได้เยียวยามาไม่นานนี้ ตลอด 17 ปี แม่ทำทุกอย่างเพื่อความสุขของหลาน และคนที่ตายไปแล้ว มาวันนี้แม่ยังต้องต่อสู้กับโรคร้าย แม่ยังต้องมาต่อสู้กับความไม่เข้าใจ และคำพูดที่หลุดออกมาจากหลานในไส้ ซึ่งไม่เป็นจริงอย่างที่พระพูด 17 ปี ครอบครัวดวงจันทร์ไม่เคยได้ผลประโยชน์จากใคร พี่ผึ้งให้เพียงนามสกุลดวงจันทร์มาทำมาหากินเลี้ยงชีวิตเท่านั้น หนูขอโอกาสให้เราได้พูดก่อน ขอความเห็นใจ วันนี้สงสารแม่มาก ทุกสิ่งทุกอย่าง ข้อสงสัยทุกข้อ วันที่ 16 มิถุนายน ทุกคนจะได้ความกระจ่าง เพียงแต่ขอให้ทุกคนเปิดใจ น้ำตามันตกอยู่ข้างใน เรื่องนี้มันฆ่าทั้ง 2 ครอบครัวมา 17 ปี วันนี้ทุกอย่างเบาบางลง เราไม่อยากให้ต้องมามีปัญหา โดยแม่เล็กจะมีประโยคสั้นๆ ที่จะพูดกับหลานเพียงไม่กี่ประโยค แต่ฟังเข้าใจง่าย" <persName>น.ส.จันทร์จวง</persName> กล่าวปิดท้าย</p>

<p> เมื่อเวลา 16.35 น. <persName>นางสาวสิริพร อินทรพรหม</persName> ภรรยาของ<persName>นายไกรสร แสงอนันต์</persName> หรือแม่เลี้ยงของ<persName>พระเพชร</persName>หรือ<persName>นายสรภพ ลีละเมฆินทร์</persName> ลูกชายของอดีตนักร้องลูกทุ่งชื่อดัง"<persName>พุ่มพวง ดวงจันทร์</persName> ” ได้เดินทางพร้อมกับ<persName>นายนที ธีระโรจนพงษ์</persName> เลขาธิการกลุ่มเชียงใหม่อาริยะ ไปที่ห้องสื่อมวลชนตรงข้ามกับส่วนจัดแสดงแพนด้าในสวนสัตว์เชียงใหม่</p>

<p> <persName>นางสาวสิริพร</persName>ได้แถลงข่าวตอบโต้กรณีที่ “<persName>พระเพชร</persName>” ได้ให้สัมภาษณ์พาดพิงถึงและการเผยแพร่คลิปเสียงพาดพิงถึง<persName>นายไกรสร</persName>ระบุว่า ไม่ได้เลี้ยงดู"<persName>พุ่มพวง</persName>" ขณะป่วยในรายการ “เรื่องเล่าเช้านี้" ซึ่งระหว่างการแถลงนั้น<persName>นางสาวสิริพร</persName>ถึงกับร้องไห้กลั้นน้ำตาไว้ไม่อยู่</p>

 <p><persName>นางสาวสิริพร</persName>  กล่าวว่า ความจริงไม่อยากออกมาพูด แต่เมื่อข่าวทีวีออกเช่นนี้แล้วเห็น<persName>พระเพชร</persName>ออกมาพูดว่า ได้โทรศัพท์มาบอกพ่อแล้วเรื่องที่จะบวชด้วยการโทรศัพท์มาบอกที่บ้านเชียงใหม่ แต่ตนเองกีดกันไม่ให้พูดกับพ่อ ซึ่งไม่เป็นความจริงเพราะโทรศัพท์ที่บ้านเสียมานานมากเป็นปีก่อนหน้านั้นแล้ว จึงไม่อยากเห็น<persName>พระเพชร</persName>โกหกไปเรื่อยๆ</p>

 <p>"ดิฉันเลี้ยงพระเพชรมาตั้งแต่เด็กจนอายุ 17 ปี ที่ผ่านมาพระเพชรเป็นเด็กดี แต่ปัจจุบันเปลี่ยนไปมาก รู้สึกเป็นห่วง ไม่อยากให้พระเพชรโกหกคำโตไปมากกว่านี้ ครอบครัวทั้งตา ยาย พ่อ และน้าโอ๊ต รอคอยอยากให้พระเพชรกลับมาบ้านตลอดเวลา การออกมาครั้งนี้ไม่ต้องการซ้ำเติมใคร เพราะเลี้ยงมาเหมือนลูกและรักเสมอ แต่อยากให้พูดความจริง เมื่อทำผิดอยากให้แก้ไขให้ถูกต้อง ขอให้คิดให้ดี"<persName>นางสาวสิริพร</persName>กล่าว</p>

<p> <persName>น.ส.สิริพร</persName> กล่าวอีกว่า ตอนฟังข่าวและเห็นภาพน้ำตาไหลและรู้สึกเจ็บหัวใจ ที่<persName>พระเพชร</persName>ออกมาพาดพิงว่าเป็นคนที่ไม่บอกพ่อว่าจะบวช ขอร้องให้<persName>พระเพชร</persName>ทบทวนให้ดีว่าสิ่งใดถูกสิ่งใดควร ที่ผ่านมาครอบครัว พยายามทำความเข้าใจแต่ไม่สำเร็จ เพราะเขาออกไปอยู่ข้างนอกและโตแล้ว คงมีการตัดสินใจได้เองแต่ยืนยันว่าไม่อยากเชื่อว่า<persName>พระเพชร</persName>จะโกหก</p>

 <p>"ส่วนเรื่องเทปลับของคุณพุ่มพวงที่พาดพิงว่าคุณไกรสรไม่เคยเลี้ยงนั้น ไม่ทราบเพราะมาที่หลัง และคุณไกรสรไม่เคยเล่า ตนเองก็ไม่เคยคิดที่จะถาม เรื่องที่เกิดเป็นธรรมดาที่คนเป็นพ่อและตนเองย่อมรู้สึกเสียใจมาก" <persName>น.ส.สิริพร</persName> กล่าว</p></body>
</news>
