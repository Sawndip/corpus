<teiHeader>
<fileDesc>
<titleStmt>
  <title>ซิงค์เบียดแชมป์ดิโอเพ่น ธงชัยแกว่งจบที่13 ร่วม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/21/news_29140398.php?news_id=29140398  </bibl>
</sourceDesc>
</fileDesc>
</teiHeader>
<news>
<headline><persName>ซิงค์</persName>เบียดแชมป์ดิโอเพ่น <persName>ธงชัย</persName>แกว่งจบที่13 ร่วม</headline>
<lead><persName>สจวร์ต ซิงค์</persName> โปรชาวมะกัน ผงาดแชมป์เมเจอร์ครั้งแรก ในศึกกอล์ฟ "ดิ โอเพ่น" หลังดวลเพลย์ออฟ เฉือนชนะ <persName>ทอม วัตสัน</persName> ตำนานสวิงจากชาติเดียวกัน ขณะที่ "<persName>โปรช้าง</persName>" <persName>ธงชัย ใจดี</persName> ฟอร์มแผ่ว ตีเกินไป 2 โอเวอร์พาร์ จบที่ 13 ร่วม รับเงินกว่า 2.7 ล้านบาท</lead>
<neck></neck>
<body><p>กอล์ฟเมเจอร์ บริติช โอเพ่น ครั้งที่ 138 ที่เทิร์นเบอร์รี พาร์ 70 สกอตแลนด์ เมื่อวันที่ 19 ก.ค. รอบสุดท้าย "<persName>โปรช้าง</persName>" <persName>ธงชัย ใจดี</persName> นักกอล์ฟไทย ฟอร์มแผ่วลงไป ตีเสียโบกี้ที่หลุม 3, 7, 14 ก่อนจะมาได้เบอร์ดี้ในหลุมสุดท้าย ทำให้เกินไป 2 โอเวอร์พาร์ 72 มีสกอร์รวม 2 โอเวอร์พาร์ 282 หล่นลงไปจบที่อันดับ 13 ร่วมกับนักกอล์ฟอีก 10 คน พร้อมรับเงินรางวัลจำนวน 57,455 ยูโร หรือประมาณ 2.7 ล้านบาท</p>
<p>ทั้งนี้นับว่าเป็นผลงานที่ดีที่สุดของ<persName>ธงชัย</persName> ในรายการเมเจอร์ และทำให้เจ้าตัวอันดับโลกขยับขึ้น 1 อันดับ ไปรั้งมือ 54 ของโลก ในการจัดอันดับเมื่อวันจันทร์ที่ผ่านมา</p>
<p>ขณะที่แชมป์เป็นของ <persName>สจวร์ต ซิงค์</persName> โปรชาวอเมริกัน วัย 36 ปี ที่เก็บเพิ่มได้ 1 อันเดอร์พาร์ 69 มีสกอร์รวม 2 อันเดอร์พาร์ 278 เท่ากับ <persName>ทอม วัตสัน</persName> โปรรุ่นใหญ่วัย 59 ปี จากชาติเดียวกัน อดีตแชมป์ 5 สมัย ที่เป็นผู้นำเดี่ยวรอบที่แล้ว แต่รอบนี้ตีเกินไป 2 โอเวอร์พาร์ 72 ก่อนที่ <persName>ซิงค์</persName> จะเอาชนะในการดวลเพลย์ออฟ 4 หลุม ทำแต้มทิ้งห่างไป 6 สโตรค ได้ครองถ้วยเมเจอร์ไปครองได้เป็นรายการแรกในชีวิต รับเงินรางวัลทั้งสิ้น 866,557 ยูโร หรือประมาณ 41 ล้านบาท พร้อมอันดับโลกกระโดดจากมือ 33 ไปรั้งมือ 9 ของโลก</p></body>
</news>
