<teiHeader>
<fileDesc>
<titleStmt>
  <title>ญี่ปุ่นคว่ำบาตรการค้าเกาหลีเหนือเพิ่ม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944308.php?news_id=28944308  </bibl>
</sourceDesc>
</fileDesc>
</teiHeader>
<news>
<headline>ญี่ปุ่นคว่ำบาตรการค้าเกาหลีเหนือเพิ่ม</headline>
<lead>โตเกียว-ญี่ปุ่นคว่ำบาตรการค้าทุกรูปแบบเกาหลีเหนือถึง เม.ย.ปีหน้า หวังลงโทษกรุงเปียงยางให้หลาบจำ ด้านนักวิเคราะห์ชี้ เป็นแค่สัญลักษณ์ เหตุการค้า-การลงทุนระหว่างญี่ปุ่นและเกาหลีเหนือมีปริมาณเพิ่มขึ้นต่อเนื่อง ขณะสื่อญี่ปุ่น แฉ <persName>คิม จอง-อุน</persName> ดอดถกผู้นำจีน สุดสัปดาห์ที่ผ่านมา</lead>
<neck></neck>
<body><p>คณะรัฐมนตรีของ<persName>นายทาโร อาโซะ</persName> นายกรัฐมนตรีญี่ปุ่น มีมติเห็นพ้องคว่ำบาตรการค้าทุกรูปแบบต่อเกาหลีเหนือ เพิ่มเติมจากเดิม ท่ามกลางความวิตกกังวลของหลายฝ่ายว่ารัฐบาลเปียงยางจะทำการทดสอบนิวเคลียร์ลูกที่ 3 ในเร็ววันนี้ หลังจากคณะมนตรีความมั่นคงแห่งสหประชาชาติ (ยูเอ็น) ลงคะแนนเสียงเมื่อวันศุกร์ (13 มิ.ย.) เห็นชอบให้เพิ่มมาตรการคว่ำบาตรต่อเกาหลีเหนือ เป็นการตอบโต้ที่เกาหลีเหนือทดสอบขีปนาวุธเมื่อวันที่ 25 พ.ค.ที่ผ่านมา </p>
<p>ทั้งนี้ กระทรวงการคลังของญี่ปุ่น ระบุว่า การส่งออกของญี่ปุ่นไปเกาหลีเหนือเมื่อปีที่แล้ว มีมูลค่ารวมทั้งสิ้น 8,200 ล้านดอลลาร์ ส่วนใหญ่เป็นการส่งออกเครื่องจักรขนาดใหญ่และอุปกรณ์ด้านการขนส่ง อาทิ รถไฟ รถยนต์ อาหาร สินค้าอิเล็กทรอนิกส์ และสินค้าประเภทอุตสาหกรรม </p>
<p>"มาตรการคว่ำบาตรนี้จะมีผลไปจนถึงวันที่ 13 เม.ย.ปีหน้า และเราได้เพิ่มมาตรการคว่ำบาตรให้ครอบคลุมสินค้าทุกประเภท" <persName>นายมาซารุ ยามาซุมิ</persName> รัฐมนตรีว่าการกระทรวงพาณิชย์ของญี่ปุ่น กล่าว </p>
<p>อย่างไรก็ตาม นักวิเคราะห์การเมืองมองว่าการคว่ำบาตรรอบใหม่ของญี่ปุ่นครั้งนี้ เป็นเพียงสัญลักษณ์ เพราะญี่ปุ่นยังคงมีปริมาณการค้าการลงทุนจำนวนมหาศาลในเกาหลีเหนือ อีกทั้งเกาหลีเหนือยังเป็นพันธมิตรที่มีความสนิทสนมกับจีนเป็นอย่างดี </p>
<p>"การคว่ำบาตรทางการค้าเพิ่มของญี่ปุ่นครั้งนี้ไม่มีผลกระทบใดๆ ต่อเกาหลีเหนือ สิ่งเดียวที่ญี่ปุ่นควรทำในขณะนี้คือ เกลี้ยกล่อมจีนซึ่งเป็นพันธมิตรใกล้ชิดกับเกาหลีเหนือให้เห็นพ้องกับมาตรการคว่ำบาตรของยูเอ็น" <persName>นายลี หยาง หวา</persName> ผู้เชี่ยวชาญกิจการเกาหลีประจำมหาวิทยาลัยคันไซ ให้ความเห็น </p>
<p>ขณะเดียวกัน หนังสือพิมพ์อาซาฮี ของญี่ปุ่น รายงานว่า <persName>นายคิม จอง-อุน</persName> บุตรชายคนเล็กของ<persName>นายคิม จอง-อิล</persName> ผู้นำเกาหลีเหนือ เดินทางเยือนจีนอย่างลับๆ ในฐานะทูตพิเศษของบิดาในช่วงสุดสัปดาห์ที่ผ่านมาและได้เข้าพบ<persName>ประธานาธิบดีหู จิ่นเทา</persName> รวมทั้งบรรดาผู้นำในพรรคคอมมิวนิสต์คนอื่นๆ ของจีน</p></body>
</news>
