<teiHeader>
<fileDesc>
<titleStmt>
  <title>นายกฯปลื้มอันดับการแข่งขันของไทยดีขึ้นจาก27เป็น26  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=102&nid=41297  </bibl>
</sourceDesc>
</fileDesc>
</teiHeader>
<news>
<headline>นายกฯปลื้มอันดับการแข่งขันของไทยดีขึ้นจาก27เป็น26</headline>
<lead></lead>
<neck></neck>
<body><p>วันนี้(2ก.ค.2552) <persName>นายอภิสิทธิ์ เวชชาชีวะ</persName>  นายกรัฐมนตรี  เป็นประธานในงานสัมมนาโครงการกิจกรรมเพื่อยกระดับความสามารถในการแข่งขันของประเทศ  โดยกล่าวว่า  ปีนี้ที่การจัดอันดับของสถาบันระหว่างประเทศเพื่อพัฒนาการจัดการ (ไอเอ็มดี)  ในด้านประสิทธิภาพของรัฐบาล  ความสามารถด้านเศรษฐกิจ และสถานะการแข่งขันของไทยในปี  2552  โดยเฉพาะความสามารถในการแข่งขันของไทยเพิ่มขึ้นมาอยู่อันดับ 26  จากทั้งหมด  57 ประเทศ  
เมื่อเทียบกับปี  2551 ที่ความสามารถในการแข่งขันของไทยอยู่ในอันดับ  27  จาก  55 ประเทศ  แสดงให้เห็นว่าความสามารถในการแข่งขันของไทยในช่วงที่ผ่านมาเริ่มปรับตัวดีขึ้น  โดยเฉพาะการดำเนินการด้านเศรษฐกิจอยู่อันดับ 14   ประสิทธิภาพของรัฐบาลอยู่อันดับ  17  ประสิทธิภาพทางธุรกิจอันดับ  25  ขณะที่โครงสร้างพื้นฐานครอบคลุมสุขภาพ  การศึกษา เทคโนโลยี  วิทยาศาสตร์และทรัพากรมนุษย์อันดับ  33 </p>

<p>นายกรัฐมนตรี เรียกร้องให้ผู้ประกอบการทั้งระบบโดยเฉพาะภาคเอกชนจะต้องพัฒนาสร้างความเข้มแข็ง  เพื่อให้เศรษฐกิจไทยเข้มแข็ง โดยรัฐบาลให้ความสำคัญในการกระตุ้นเศรษฐกิจในประเทศผ่านมาตรการไทยเข้มแข็งและอีกหลายมาตรการ  ซึ่งมั่นใจว่าดำเนินการมาถูกทางและถูกเวลา  โดยเงินกู้ 800,000  ล้านบาท เพื่อจัดทำโครงสร้างพื้นฐานต่าง ๆ ทั้งกายภาพ  สังคม  คมนาคม  การศึกษา  สุขภาพ และอยากฝากให้เอกชนร่วมกันพัฒนาจัดระบบ  เพื่อให้ประเทศไทยขยับไปอยู่ในอันดับต้น ๆ  เพราะอันดับความสามารถในการแข่งขันของไทยได้อันดับ  26  ยังเป็นรองสิงคโปร์และมาเลเซีย  แต่สูงกว่าอินเดีย  อินโดนีเซีย และฟิลิปปินส์  รวมถึงเกาหลีใต้ </p>

<p>ด้าน<persName>นายดุสิต  นนทะนาคร</persName>  ประธานสภาหอการค้าแห่งประเทศไทย  กล่าวว่า  การที่ไอเอ็มดีเลื่อนอันดับความสามารถในการแข่งขันของไทยขึ้นมาเป็นอันดับ 26  ถือว่าเป็นสิ่งที่ดี หากไทยอยู่ในอันดับที่ดีจะทำให้นักลงทุนนำไปตัดสินใจที่จะเข้ามาลงทุนในไทยเพิ่มขึ้น และถึงเวลาแล้วที่ภาครัฐและเอกชนจะต้องหันมาจัดระบบการแข่งขันอย่างจริงจัง  ซึ่งนายกรัฐมนตรีเข้าใจในเรื่องการแข่งขันและศึกษามานานกว่า  10  ปี  จึงได้มอบหมายให้สำนักงานคณะกรรมการพัฒนาการเศรษฐกิจและสังคมแห่งชาติ (สศช.) ร่วมพิจารณากับภาคเอกชน  ซึ่งจะมีการประชุมร่วมกันระหว่างภาครัฐและเอกชน เพื่อกำหนดทิศทางการแข่งขันและการปรับปรุงประสิทธิภาพสินค้าไทย  โดยเฉพาะอาหาร  การพัฒนาระบบขนส่งทั้งระบบ (โลจิสติกส์)  การพัฒนาความคิดสร้างสรรค์  พลังงาน  </p>

<p>อย่างไรก็ตาม  <persName>นายดุสิต</persName> เห็นว่า รัฐบาลจะต้องพัฒนาระบบความมั่นคงทางการเมือง  การสร้างความเข้มแข็งของนักธุรกิจและการพัฒนาระบบสาธารณูปโภคต่าง ๆ  ซึ่งสิ่งเหล่านี้ประเทศไทยจะอยู่เฉยไม่ได้ เพราะในช่วง  4-5  ปีที่ผ่านมา สถานการณ์การเมืองของไทยไม่มีเสถียรภาพ  แต่การพัฒนาระบบเศรษฐกิจโดยเฉพาะภาคเอกชนสามารถเป็นเครื่องพิสูจน์ให้ผู้ที่จะเข้ามาลงทุนเข้ามาลงทุนเพิ่มขึ้น  โดยคาดว่าหากมีความร่วมมือทั้งภาครัฐและเอกชนตามแผนต่าง ๆ  ภายใน 2 ปี อันดับความสามารถในการแข่งขันของประเทศไทยน่าจะอยู่อันดับประมาณ 20 แต่หากไม่มีการดำเนินการใด ๆ  ก็อาจจะถูกปรับอันดับลง ซึ่งเป็นเรื่องที่น่าเสียดาย.</p></body>
</news>
