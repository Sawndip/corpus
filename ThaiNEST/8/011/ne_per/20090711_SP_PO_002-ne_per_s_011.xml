<teiHeader>
<fileDesc>
<titleStmt>
  <title>ราฟาตราหน้าแบร์รี'นักเตะหิวเงิน  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=56496  </bibl>
</sourceDesc>
</fileDesc>
</teiHeader>
<news>
<headline><persName>ราฟา</persName>ตราหน้า<persName>แบร์รี</persName>'นักเตะหิวเงิน</headline>
<lead><persName>ราฟาเอล เบนิเตซ</persName> กุนซือลิเวอร์พูล เชื่อว่าเงินอย่างเดียวเท่านั้นที่ทำให้ทีมของเขาพลาดคว้าตัว <persName>แกเร็ธ แบร์รี</persName></lead>
<neck></neck>
<body><p>ไปให้กับแมนเชสเตอร์ ซิตี ที่คาดว่าเสนอค่าเหนื่อยให้อดีตกองกลางกัปตันทีมแอสตัน วิลลารายนี้สูงถึง 1 แสนปอนด์ (ราว 5.5 ล้านบาท) ต่อสัปดาห์ ทั้งๆ ที่ทีมหงส์ตามจีบอยู่นานสองนาน “แบร์รีเนี่ยเรื่องเงิน เงิน เงิน และเงินแน่นอน 100% ถ้านักเตะคนหนึ่งจะห่วงเงินมากกว่าความสำเร็จ บางทีมันก็อาจจะไม่เลวร้ายนักที่เราพลาดคว้าตัว” กุนซือชาวสเปน กล่าวโต้ หลังจากที่ก่อนหน้านี้ <persName>แบร์รี</persName> ให้เหตุผลในการตัดสินใจว่าเขาต้องการเป็นส่วนหนึ่งของการปฏิวัติแมนฯ ซิตี  </p>
<p><persName>เบนิเตซ</persName> ยังบอกด้วยว่า โลกลูกหนังในปัจจุบันนี้ใครๆ ก็สนใจแต่เงินก้อนโต แต่สุดท้ายแล้วสิ่งสำคัญที่สุดสำหรับเขาคือความกระหายของนักฟุตบอล </p>
<p>“ตลาดตอนนี้มันบ้าชัดๆ เงิน เงิน เงินทั้งนั้น” <persName>เบนิเตซ</persName> กล่าวในงานแถลงข่าวเปิดตัว <persName>เกล็น จอห์นสัน</persName> </p>
<p><persName>เบนิเตซ</persName> ยอมรับว่าทีมที่มีเงินซื้อนักเตะดีๆ จะเจอกับสถานการณ์ที่ง่ายขึ้น แต่จะต้องมีความเข้าใจในตัวผู้เล่นด้วย ซึ่งทีมของเขามีความเข้าใจที่ดีขึ้นกว่าเดิม </p>
<p>ขณะเดียวกัน หนังสือพิมพ์เดอะซันรายงานเมื่อวานนี้ว่า แมนฯ ซิตี ขีดเส้นตายให้บาร์เซโลนาตัดสินใจภายใน 48 ชั่วโมง ว่าจะรั้งตัว <persName>ซามูเอล เอโต</persName> ไว้ในถิ่นคัมป์นูต่อไป หรือจะยอมขายที่ราคา 25 ล้านปอนด์ (ราว 1,375 ล้านบาท) ดังที่ได้ตกลงกันไว้ </p>
<p>ทั้งนี้ แมนฯ ซิตี เสนอค่าเหนื่อยให้กับ<persName>เอโต</persName>เป็นจำนวนเงินมหาศาลถึงสัปดาห์ละ 2 แสนปอนด์ (ราว 11 ล้านบาท) หลังหักภาษี ขณะที่บาร์ซาพยายามรั้งตัวศูนย์หน้าชาวแคเมอรูนรายนี้ไว้อยู่กับทีมต่อไป ด้วยการเสนอสัญญาฉบับใหม่ระยะเวลา 2 ปี </p>
<p>สื่อดังของอังกฤษรายงานด้วยว่า <persName>โจน ลาปอร์ตา</persName> ประธานสโมสรบาร์เซโลนา ยังไม่ทิ้งความหวังคว้าตัว <persName>เชส ฟาเบรกาส</persName> กัปตันทีมอาร์เซนอล มาร่วมทีมด้วยค่าตัว 40 ล้านปอนด์ (ราว 2,200 ล้านบาท) </p>
<p>ด้าน <persName>คาริม เบนเซมา</persName> ศูนย์หน้าลียง จรดปากกากับเรอัล มาดริดเป็นเวลา 6 ปี พร้อมเปิดตัวต่อหน้าแฟนบอล 8,000 คน ที่สนามเบอร์นาบิวทันที เมื่อวันพฤหัสบดีที่ผ่านมา </p>
<p>“วันนี้เมื่อ 8 ปีที่แล้ว ซีเนอดีน ซีดาน มาร่วมทีมเรา ขอต้อนรับสู่บ้านใหม่” <persName>ฟลอเรนติโน เปเรซ</persName> ประธานสโมสร กล่าวในงาน </p>
<p>อย่างไรก็ดี ฮีโร่ตัวจริงของ<persName>เบน เซมา</persName>คือ <persName>โรนัลโด</persName> ศูนย์หน้าชาวบราซิเลียนที่เคยค้าแข้งกับทีมราชันชุดขาวช่วงปี 2002-2007 </p>
<p>“ผมยกให้โรนัลโดเป็นนักเตะที่ดีที่สุดในโลก แน่นอนว่าเป็นแรงบันดาลใจให้ผมด้วย ผมจะพยายามทำให้ได้อย่างเขา” เจ้าของค่าตัว 35 ล้านยูโร (ราว 1,680 ล้านบาท) กล่าวอย่างชื่นมื่นที่ได้ย้ายมาเล่นให้กับทีมที่เขาบอกว่า “ดีที่สุดในโลก”</p></body>
</news>
