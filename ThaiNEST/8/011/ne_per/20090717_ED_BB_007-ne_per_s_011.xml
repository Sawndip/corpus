<teiHeader>
<fileDesc>
<titleStmt>
  <title>เอเชียซอฟท์เมินพิษศก.ลงทุน200ล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29120836.php?news_id=29120836  </bibl>
</sourceDesc>
</fileDesc>
</teiHeader>
<news>
<headline>เอเชียซอฟท์เมินพิษศก.ลงทุน200ล้าน</headline>
<lead>เอเชียซอฟท์ทุ่มอีก 200 ล้านบาท บุกตลาดเกมออนไลน์เอเชียใต้รักษาเจ้าตลาดเบอร์หนึ่ง หลังจากซุ่มเพิ่มเซิร์ฟเวอร์ ปรับความเร็ว เตรียมขยายฐานเจาะ 5 ประเทศเต็มพิกัด ประเมินไม่เกิน 5 ปี สร้างมูลค่ารวมกว่า 1 หมื่นล้านบาท เล็งส่ง 5 เกมใหม่เอาใจเกมเมอร์ชาวไทยครึ่งปีหลัง</lead>
<neck></neck>
<body><p><persName>นายปราโมทย์ สุดจิตพร</persName> ประธานเจ้าหน้าที่บริหาร บมจ. เอเชียซอฟท์ คอร์ปอเรชั่น กล่าวว่า บริษัทเตรียมงบลงทุนเพิ่มอีกประมาณ 200 ล้านบาท รองรับแผนขยายตลาดทั้งในไทย และอีก 5 ประเทศเป้าหมายในภูมิภาคเอเชีย ได้แก่ เวียดนาม มาเลเซีย สิงคโปร์ ฟิลิปปินส์ และอินโดนีเซีย</p>
<p>ทั้งนี้ เป็นแผนการลงทุนต่อเนื่องจากปีที่ผ่านมาซึ่งใช้งบไป 300 ล้านบาท โดยส่วนหลักๆ ใช้เพื่อปรับระบบงานหลังบ้าน เพิ่มเซิร์ฟเวอร์ รองรับฐานผู้เล่นเกมทั้งในไทย และเวียดนาม มาเลเซีย สิงคโปร์ ที่เริ่มเข้าไปทำตลาดแล้ว</p>
<p>ขณะที่ ปีนี้จะเพิ่มเซิร์ฟเวอร์ ปรับความเร็วใหม่ ด้วยงบลงทุนอีก 120 ล้านบาท ส่วนที่เหลือจะใช้เพื่อรองรับแผนขยายตลาดใหม่ไปยังฟิลิปปินส์และอินโดนีเซีย คาดว่าจะเริ่มได้ไตรมาสที่ 4</p>
<p>"เราจะเข้าไปจับมือเป็นพันธมิตรกับร้านอินเทอร์ เน็ตคาเฟ่ในท้องถิ่น โดยเฉพาะฟิลิปปินส์ เราอาจใช้งบ 70-80 ล้านบาท เพราะเป็นประเทศที่ธุรกิจบันเทิงเติบโตอย่างมาก มีมูลค่าตลาดเกมมากกว่า 600 ล้านบาท" <persName>นายปราโมทย์</persName> กล่าว</p>
<p>เขากล่าวเสริมว่า ปัจจุบันตลาดเกมในเอเชียใต้กำลังมาแรงมาก โดยยกตัวอย่างเวียดนาม ซึ่งมีมูลค่าตลาดเกมถึง 80 ล้านบาท มีร้านอินเทอร์เน็ตคาเฟ่มากกว่าไทย โดยมีประมาณ 25,000 ร้าน ขณะที่ในไทยยังมีแค่กว่า 1 หมื่นร้าน</p>
<p>อย่างไรก็ตาม สัดส่วนรายได้หลักๆ ของเอเชียซอฟท์ ยังมาจากประเทศไทยกว่า 60% ขณะที่อีก 40% มาจากต่างประเทศ โดยมูลค่าตลาดเกมออนไลน์ในไทยอยู่ระดับ 2.4 พันล้านบาท และคาดว่าปี 2555 จะเพิ่มเป็น 3.5 พันล้านบาท</p>
<p>“ผมว่าไข้หวัด 2009 ไม่ได้มีผลกระทบอะไรกับเรามาก ยังไม่เห็นสัญญาณว่ามันจะแย่มาก ขณะเดียวกันปัจจัยที่จะหนุนให้ตลาดเกมใหญ่ขึ้น คือ การขยายตัวของบรอดแบนด์ และเทคโนโลยีใหม่อย่างไวแม็กซ์ ที่จะทำให้เราขยายไปยังตลาดต่างจังหวัดเพิ่มขึ้นได้” <persName>นายปราโมทย์</persName>กล่าว</p>
<p>ขณะที่ ในปี 2551 เอเชียซอฟท์มีรายได้รวมในไทยราว 1.6 พันล้านบาท ซึ่งปีนี้คาดว่า การเติบโตอาจจะลดน้อยลงประมาณ 2-3% มาจากการที่บริษัทหันไปทุ่มงบปรับระบบหลังบ้านใหม่ ทำให้จำนวนเกมใหม่ๆ ที่เปิดตัวในตลาดในไทย ไม่มากเท่าปีที่ผ่านมา</p>
<p>“หลังจากที่เราทำระบบหลังบ้านใหม่ เพิ่มสปีดความเร็วเป็น 10 เมกะบิต ไตรมาส 3-4 เราจะเปิดเกมใหม่อีกเกือบ 5 เกมเจาะตลาดไทย ขณะที่ ภาพรวมการตลาดเราตั้งแต่ปี 2548-2551 เราเติบโตอย่างต่อเนื่อง จากการเปิดให้บริการ 20 เกมออนไลน์ใน 4 ประเทศ ด้วยยอดผู้เล่นเกมมากกว่า 12 ล้านคน” <persName>นายปราโมทย์</persName> กล่าว</p>
<p>ด้านแผนการขยายการเติบโตในไทยปีนี้ เอเชียซอฟท์จะมุ่งเน้นทำการตลาดออนไลน์มากขึ้น ขณะที่ บริษัทยังมีรายได้จากโฆษณาบนเกมเพิ่มขึ้นอย่างต่อเนื่อง ด้วยอัตราขยายตัวกว่า 30%</p>
<p>พร้อมกันนี้ จะใช้กลยุทธ์โคมาร์เก็ตติ้ง ทำตลาดร่วมไปกับผู้นำด้านความบันเทิง ทั้งภาพยนตร์ และเพลงเพิ่มขึ้น เพราะถือว่าวันนี้เกมออนไลน์เป็นส่วนหนึ่งของความบันเทิงในชีวิตประจำวันของ คนไทยไปแล้ว นอกจากนี้ยังมีแผนจัดตั้งทีมพัฒนาเกมขึ้นมาเองด้วย เพื่อสามารถสร้างรายได้ต่อยอดในอนาคต</p></body>
</news>
