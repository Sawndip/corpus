<teiHeader>
<fileDesc>
<titleStmt>
  <title>ยกฟ้องคดี “เทสโก้ โลตัส” ฟ้องหมิ่นเรียกพันล้าน อดีต สนช. แฉฮั้วสะดวกซื้อฟันกำไรปีละหมื่นล้าน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=166249  </bibl>
</sourceDesc>
</fileDesc>
</teiHeader>
<news>
<headline>ยกฟ้องคดี “เทสโก้ โลตัส” ฟ้องหมิ่นเรียกพันล้าน อดีต สนช. แฉฮั้วสะดวกซื้อฟันกำไรปีละหมื่นล้าน</headline>
<lead></lead>
<neck></neck>
<body><p>ที่ศาลอาญา ถ.รัชดาภิเษก ศาลอ่านคำพิพากษา ในคดีหมายเลขดำที่ อ.4428/2550 ที่ บริษัท เอก - ชัย ดิสทริบิวชั่น ซิสเทม จำกัด ผู้ประกอบกิจการค้าปลีกและค้าส่งห้างสรรพสินค้าเทสโก้ โลตัส โดย<persName>นายอนุชา เสริมสิทธิกุล</persName> ผู้รับมอบอำนาจ เป็นโจทก์ฟ้อง ว่าที่ <persName>ร.อ.จิตร์ ศิรธรานนท์</persName> อดีตสมาชิกสภานิติบัญญัติแห่งชาติ (สนช.) และรองเลขาธิการหอการค้าไทย เป็นจำเลยในความผิดฐานหมิ่นประมาทโดยการโฆษณา เรียกค่าเสียหาย 1,000 ล้านบาท   โดยโจทก์ระบุฟ้องว่า </p>

     <p> เมื่อวันที่  1 ต.ค.50  จำเลยได้ให้สัมภาษณ์ นสพ.ผู้จัดการรายวัน ด้วยการหมิ่นประมาทโจทก์ทำนองว่า ห้างค้าปลีกเทสโก้โลตัส ของโจทก์ดูดเงินจากคนไทยส่งกลับบริษัทแม่ที่อังกฤษปีละหลายหมื่นล้านบาท และกำลังรุกขยายสาขาอย่างหนัก หากไม่วางแผนชะลอการขยายสาขาห้างค้าปลีกขนาดใหญ่รวมถึงร้านสะดวกซื้อ อนาคตจะมีสาขาของห้างค้าปลีกต่างชาติฮั้วกันทำกำไร ทำลายร้านค้าเล็กและผู้ประการอิสระทำให้โจทก์ได้รับความเสียหายต่อชื่อเสียง ถูกดูหมิ่นและเกลียดชัง และส่งผลกระทบต่อยอดขายสินค้าของโจทก์ ทั้งที่จริงแล้วโจทก์ประกอบกิจการค้าด้วยความซื่อสัตย์สุจริต</p>

     <p> ศาลพิเคราะห์พยานหลักฐานนำสืบทั้งสองฝ่ายแล้วเห็นว่า คำให้สัมภาษณ์ของจำเลยเป็นการวิจารณ์ปัญหาค้าปลีกในประเทศไทย โดยมีฐานข้อมูลในฐานะหน้าที่ที่เกี่ยวข้องกับจำเลยมาก่อน ถือเป็นการติชมด้วยความเป็นธรรมอันเป็นสิทธิที่ประชาชนสามารถทำได้ พิพากษายกฟ้อง</p></body>
</news>
