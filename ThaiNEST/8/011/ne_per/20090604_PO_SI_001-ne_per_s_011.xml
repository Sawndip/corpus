<teiHeader>
<fileDesc>
<titleStmt>
  <title>ปลื้ม!เพิร์กจัดอันดับข้าราชการไทยดีที่3ในเอเชีย  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=39436  </bibl>
</sourceDesc>
</fileDesc>
</teiHeader>
<news>
<headline>ปลื้ม!เพิร์กจัดอันดับข้าราชการไทยดีที่3ในเอเชีย</headline>
<lead></lead>
<neck></neck>
<body><p>ผู้สื่อข่าวรายงานวันนี้(4มิ.ย.52) ว่าโพลิติคอล แอนด์ อีโคโนมิก ริสก์ คอนซัลแทนซี (เพิร์ก) บริษัทที่ปรึกษาด้านความเสี่ยง เปิดเผยผลสำรวจความคิดเห็นของนักธุรกิจต่างชาติ 1,274คนซึ่งทำงานอยู่ในแถบเอเชียเหนือ และเอเชียใต้ เกี่ยวกับประสิทธิภาพของข้าราชการใน 12 ชาติ พบว่า ระบบข้าราชการไทยเยี่ยมเป็นอันดับ3ของเอเซีย ขณะที่สิงคโปร์ยังครองอันดับ1 เป็นครั้งที่3ติดต่อกัน จากการสำรวจครั้งสุดท้ายเมื่อปี 2007 สำหรับประเทศที่ถูกระบุว่าระบบราชการมีประสิทธิภาพต่ำที่สุดคืออินเดีย </p>
<p>เพิร์ก ระบุว่า ประเทศไทย ถึงแม้เกิดการประท้วงอย่างต่อเนื่องในช่วง 4 ปีที่ผ่านมา แต่บรรดานักธุรกิจต่างชาติที่ตอบแบบสอบถาม ก็ยังให้อยู่ที่สาม ในการจัดอันดับระบบราชการของเอเชียคราวนี้ เนื่องจากผู้ตอบแบบสอบถามต่างพากันประทับใจกับวิธีที่ข้าราชการไทยยังเดินหน้า ปฏิบัติหน้าที่ของตนเอง อย่างไรก็ตาม เพิร์กระบุด้วยว่า การที่หน่วยงานต่างๆ ของรัฐมีการพัวพันกับการทุจริตคอร์รัปชั่น คือสิ่งที่สร้างความลำบากมากที่สุดทั้งสำหรับพลเมืองไทย และชาวต่างประเทศ </p>
<p>ทั้งนี้ เพิร์กจัดอันดับ 12 ประเทศ และเขตเศรษฐกิจเอเชีย เรียงลำดับตั้งแต่มีประสิทธิภาพสูงที่สุดไปจนถึงต่ำที่สุดเอาไว้ดังนี้ สิงคโปร์, ฮ่องกง, ไทย, เกาหลีใต้, ญี่ปุ่น, มาเลเซีย, ไต้หวัน, เวียดนาม, จีน, ฟิลิปปินส์, อินโดนีเซีย, และอินเดีย</p></body>
</news>
