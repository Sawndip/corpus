<teiHeader>
<fileDesc>
<titleStmt>
  <title>ไมโครซอฟท์เดินสาย กระตุ้นสินค้าลิขสิทธิ์  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-29 00:40:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090729/64032/%e0%b9%84%e0%b8%a1%e0%b9%82%e0%b8%84%e0%b8%a3%e0%b8%8b%e0%b8%ad%e0%b8%9f%e0%b8%97%e0%b9%8c%e0%b9%80%e0%b8%94%e0%b8%b4%e0%b8%99%e0%b8%aa%e0%b8%b2%e0%b8%a2-%e0%b8%81%e0%b8%a3%e0%b8%b0%e0%b8%95%e0%b8%b8%e0%b9%89%e0%b8%99%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%a5%e0%b8%b4%e0%b8%82%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>ไมโครซอฟท์เดินสาย กระตุ้นสินค้าลิขสิทธิ์</headline>
<lead>ผู้บริหารเรดมอนส์เดินสายผนึกรัฐ หนุนนโยบายส่งเสริม"ทรัพย์สินทางปัญญา"ชมไทยมาทางถูกทางแล้ว หลังลดอัตราละเมิดได้ปีละ 2%</lead>
<neck></neck>
<body><p><persName>นายฮอราซิโอ กัวเตียร์เรส</persName> รองประธานฝ่ายองค์กรและผู้แทนที่ปรึกษาทั่วไป ไมโครซอฟท์ คอร์ปอเรชั่น สำนักงานใหญ่ กล่าวภายหลังเข้าพบรัฐมนตรีช่วยว่าการกระทรวงพาณิชย์ ว่า แนวทางการแก้ไขปัญหาเศรษฐกิจภายใต้นโยบาย "ครีเอทีฟ อีโคโนมี" ซึ่งส่วนหนึ่งได้เน้นการส่งเสริมทรัพย์สินทางปัญญา เพื่อกระตุ้นการสร้างนวัตกรรมในประเทศ ถือว่าเป็นแนวทางที่ถูกต้องแล้ว เนื่องจากเป็นการสร้างเศรษฐกิจในประเทศให้แข็งแกร่งมากขึ้น </p>
<p>โดยเฉพาะอุตสาหกรรมซอฟต์แวร์ ถือเป็นหนึ่งในอุตสาหกรรมที่มีส่วนในการผลักดันการเติบโต ซึ่งการลดอัตราการละเมิดไม่เพียงมีผลดีต่อผู้พัฒนาเท่านั้น แต่ยังเกิดประโยชน์กับผู้ประกอบการในประเทศด้วย ยกตัวอย่าง หากไมโครซอฟท์ขาย ซอฟต์แวร์ได้เงิน 1 บาท อุตสาหกรรมแวดล้อมที่เกี่ยวข้อง เช่น ตัวแทนจำหน่าย หรือนักพัฒนาอิสระก็จะได้รับผลประโยชน์ด้วยคิดเป็นมูลค่าได้ถึง 17 บาท </p>
<p>"ต้องยอมรับว่า การแก้ปัญหาทำไม่ได้ในชั่วข้ามคืน แต่ต้องอาศัยเวลา และความจริงจัง เช่นในหลายๆ ประเทศ อย่างชิลี สิงคโปร์ หรือแม้แต่เวียดนาม โดยล่าสุดสามารถลดอัตราละเมิดจาก 92% เหลือ 84% ใน 3 ปี เพราะประเทศเหล่านี้จริงจังกับการสร้างการรับรู้ในเรื่องทรัพย์สินทางปัญญา รวมทั้งมีกฎหมายที่เข้มแข็ง และความร่วมมือระหว่างรัฐกับเอกชนจริงจัง ซึ่งไทยก็ถือว่ามาถูกทางแล้ว" </p>
<p>พร้อมกันนี้เขาเผยว่า แผนการดำเนินงานในช่วงนี้ยังคงเน้นการต่อยอดโครงการพัฒนาคนในด้านต่างๆ เช่น การอบรมครู และการส่งเสริมผู้ประกอบการรายย่อยในไทย รวมทั้งมีแผนต่อยอดความร่วมมือกับกรมทรัพย์ทางปัญญา เพื่อกระตุ้นการเคารพในทรัพย์สินทางปัญญามากขึ้น</p>
<p>ด้าน<persName>นายอลงกรณ์ พลบุตร</persName> รัฐมนตรีช่วยว่าการกระทรวงพาณิชย์ กล่าวว่า ในส่วนรัฐบาลจะดำเนินการใน 2 แนวทาง คือ "ปกป้อง" และ "ส่งเสริม" โดยกำลังพิจารณาปรับเปลี่ยนข้อบังคับต่างๆ เพื่อเพิ่มบทลงโทษสำหรับผู้ละเมิดฯ ส่วนการส่งเสริมนั้นจะมุ่งให้ความรู้และประชาสัมพันธ์ สร้างความตระหนักเกี่ยวกับทรัพย์สินทางปัญญาให้มากขึ้น เช่น การให้ความรู้นักเรียนนักศึกษาในรูปของการเรียนการสอน การประชาสัมพันธ์ผ่านสื่อต่างๆ</p></body>
</news>
