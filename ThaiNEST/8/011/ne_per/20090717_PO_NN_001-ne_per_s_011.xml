<teiHeader>
<fileDesc>
<titleStmt>
  <title>บุกค้นรง.สะใภ้"เหวียง"ล่ามือยิงสนธิจ่าป่าหวายหนีหวุดหวิด  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=170591  </bibl>
</sourceDesc>
</fileDesc>
</teiHeader>
<news>
<headline>บุกค้นรง.สะใภ้"<persName>เหวียง</persName>"ล่ามือยิง<persName>สนธิ</persName>จ่าป่าหวายหนีหวุดหวิด</headline>
<lead>ล่ามือยิง : ตำรวจภูธรภาค 2 บุกค้นโรงงานกฤษณาฟ้าสยามที่ จ.ตราด ของ <persName>น.ส.อรทัย ฐานะจาโร</persName> ลูกสะใภ้ <persName>พล.อ.เชษฐา ฐานะจาโร</persName> อดีต ผบ.ทบ. และ อดีต รมว.กลาโหม เพื่อติดตามตามจับกุม <persName>จ.ส.อ.ปัญญา ศรีเหรา</persName> ผู้ต้องหาลอบยิง <persName>นายสนธิ ลิ้มทองกุล</persName> แต่หลบหนีไปได้หวุดหวิด</lead>
<neck><persName>มาร์ค</persName>พร้อมเด้ง"ไส้ศึก" คมช.โวยพูดคลุมเครือ</neck>
<body><p>เมื่อวันที่ 16 กรกฎาคม <persName>พล.ต.ต.นิวัฒน์ รัตนาธรรมวัฒน์</persName> รองผู้บัญชาการตำรวจภูธร ภาค2 (รอง ผบช.ภ.2) เปิดเผยถึงการติดตามจับกุม 2ผู้ต้องหา คือ <persName>จสอ.ปัญญา</persName> หรือ<persName>ห่อ ศรีเหรา</persName> สังกัดหน่วยบัญชาการสงครามพิเศษ(นสศ.) จ.ลพบุรีและ<persName>สตอ.วรวุฒิ มุ่งสันติ</persName> หรือ<persName>นายอรรถพล ปาทาน</persName> สังกัดกองบัญชาการปราบปรามยาเสพติด(บช.ปส.) ห ลังถูกออกหมายจับคดียิง <persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย(พธม.) ว่า ตำรวจภาค2 เดินทางไปยังบ้าน <persName>นางคณิตา ศรีเหรา</persName> เลขที่18/20 ม.4 ต.ช้างทูน อ.บ้านไร่ จ.ตราด ซึ่งเป็นบ้านภรรยา <persName>จ.ส.อ.ปัญญา</persName> แต่ไม่พบตัว</p>
<p>บุกตราด-สอบเมีย<persName>จ่าปัญญา</persName></p>
<p>จากการสอบปากคำภรรยาของ <persName>จ.ส.อ.ปัญญา</persName> ให้การว่า สามีไปราชการจังหวัดทางภาคใต้ได้ 2-3เดือนแล้วและไม่ได้ติดต่อกลับมา ซึ่งตนไม่เคยติดต่อไปเช่นกัน เพราะสามีจะเป็นฝ่ายติดต่อมาเอง ตนไม่เชื่อว่าสามีจะเป็นคนทำเหตุอะไรที่ร้ายแรง เพราะเป็นคนจิตใจดี มีน้ำใจ</p>
<p>ด้าน <persName>พล.ต.ต.นิวัฒน์</persName> กล่าวว่า จากการสอบปากคำภรรยาของผู้ต้องหา ยังไม่พบเหตุน่าสงสัย เพราะภรรยาดำเนินชีวิตอยู่กับลูกชายและหญิง 2คน ซึ่งเรียนอยู่ชั้นอนุบาล ขณะสอบปากคำ ก็มีพี่ชายของ <persName>จ.ส.อ.ปัญญา</persName> เดินทางมาจาก จ.สุพรรณบุรี ซึ่งเป็นบ้านเกิดของ <persName>จ.ส.อ.ปัญญา</persName> มาดูแลและเยี่ยมภรรยาของน้องชาย เพราะทราบจากข่าว จึงเกิดความหว่งใย</p>
<p>ค้นโรงไม้กฤษณา"<persName>อรทัย</persName>"ล่า</p>
<p>จากนั้น <persName>พล.ต.ต.นิวัฒน์</persName> นำกำลังตำรวจกว่า 100นาย เข้าตรวจค้นโรงงานทำไม้กฤษณา ชื่อบริษัทกฤษณาฟ้าสยาม จำกัด ตั้งอยู่เลขที่2/1 ม.10 ต.ประณีต อ.เขาสมิง จ.ตราด โดยมีชื่อ <persName>นางอรทัย ฐานะจาโร</persName> ลูกสะใภ้ <persName>พล.อ.เชษฐา ฐานะจาโร</persName> อดีต ผบ.ทบ.เป็นกรรมการบริษัทเพียงคนเดียวและมี<persName>นายจารินทร์ วิสัยซื่อ</persName> เป็นผู้จัดการ เพื่อตรวจค้นหาตัว <persName>จ.ส.อ.ปัญญา</persName> มือปืนยิง <persName>นายสนธิ</persName> ที่ตำรวจได้เบาะแสว่า หลบซ่อนตัวทำงานอยู่ที่โรงงานแห่งนี้ แต่ไม่พบตัว <persName>จ.ส.อ.ปัญญา</persName> เพราะหลบหนีไปก่อนหน้านี้แล้ว</p>
<p>หลบทำงานจริง-แต่เผ่นแล้ว</p>
<p>อย่างไรก็ตาม เจ้าหน้าที่ตำรวจได้นำ <persName>นายจารินทร์</persName>,<persName>นายอนุชาติ ช่างเกวียน</persName>และ<persName>นายศุภกร สุทธิผ่อง</persName> เพื่อนของ <persName>จ.ส.อ.ปัญญา</persName> มาสอบสวนทีละคนพบว่า <persName>จ.ส.อ.ปัญญา</persName> มาทำงานที่โรงงานแห่งนี้ได้ 1เดือน แต่ไม่ได้อยู่ที่บ้านพักคนงาน เพราะไปพักอยู่กับภรรยาที่บ้านช้างทูน อ.บ่อไร่ จ.ตราดซึ่งอยู่ห่างจากโรงงานประมาณ 30-40กิโลเมตร โดยยังไม่สามารถที่จะเชื่อมโยงว่า <persName>จ.ส.อ.ปัญญา</persName> มีความสัมพันธ์อะไรกับ <persName>พล.อ.เชษฐา</persName> เนื่องจากยังไม่มีพยานให้การใดๆ ซึ่ง <persName>พล.อ.เชษฐา</persName> ลงทุนทำโรงงานไม้หอมที่ จ.ตราดและจ.จันทบุรี พร้อมตั้งชมรมไม้กฤษณาแห่งประเทศไทย ขึ้นเมื่อ 4-5 ปีที่ผ่านมา โดยมีสมาชิกทั้งใน จ.จันทบุรีและจ.ตราด มากกว่า 500คน</p>
<p>"<persName>บิ๊กเหวียง</persName>"เคยยืมตัวช่วยงาน</p>
<p>ผู้สื่อข่าวรายงานว่า สำหรับ <persName>จสอ.ปัญญา</persName> ถูกขอตัวไปช่วยราชการยัง กอ.รมน.ตั้งแต่ปี2547 เพื่อทำงานลับให้ <persName>พล.อ.เชษฐา</persName> หากตำรวจจะขอตัวมาดำเนินคดี จะต้องทำเรื่องไปยัง กอ.รมน.สำหรับบริษัทกฤษณาฟ้าสยาม ที่มี <persName>นางอรทัย</persName> เป็นเจ้าของนั้น ทางสืบสวนจะโยงไปถึงใครบ้างหรือไม่ อยู่ระหว่างการสอบสวน</p>
<p>ยึดอาวุธอื้อ-คาดใช้ยิง<persName>สนธิ</persName></p>
<p>นอกจากนี้ มีรายงานข่าวว่า เมื่อคืนวันที่ 15กรกฎาคมที่ผ่านมา ทีมพนักงานสอบสวนคดียิง<persName>นายสนธิ</persName> ที่มี <persName>พล.ต.อ.ธานี สมบูรณ์ทรัพย์</persName> รอง ผบ.ตร.เป็นหัวหน้าชุด ได้ลงตรวจค้นโรงไม้ 4 แห่งในพื้นที่ อ.เขาสมิง พบอาวุธปืนสงครามและกระสุน ที่มีอานุภาพร้ายแรงจำนวนมาก เบื้องต้นคาดว่าอาวุธปืนน่าจะเป็นของกลางที่ใช้ก่อเหตุยิง <persName>นายสนธิ</persName> ซึ่งได้ยึดของกลางทั้งหมดไว้พิสูจน์ตรวจสอบรายละเอียดทางวิทยาศาสตร์เพื่อ ขยายผลต่อไป</p>
<p>ภาค4ยันส่งสังกัดเดิมแล้ว</p>
<p><persName>พ.อ.ปริญญา ฉายดิลก</persName> โฆษกกองอำนวยการรักษาความมั่นคงภายในราชอาณาจักร ภาค 4 (กอ.รมน.ภาค 4) กล่าวถึงกรณีที่ <persName>จ.ส.อ.ปัญญา</persName> ถูกเรียกตัวช่วยราชการใน กอ.รมน.ภาค4 ว่า กอ.รมน.ภาค 4 ยอมรับว่า <persName>จ.ส.อ.ปัญญา</persName> มาช่วยราชการ กอ.รมน.ภาค 4 จริง แต่ขณะนี้ <persName>พล.ท.พิเชษฐ์ พิสัยจร</persName> แม่ทัพภาคที่4 ได้ส่งตัวให้หน่วยบัญชาการสงครามพิเศษ(นสศ.) จ.พิษณุโลก ต้นสังกัดเดิมแล้ว เพื่อให้เจ้าหน้าที่ตำรวจประสานตัวในการดำเนินคดี</p>
<p>พตท.เผย<persName>จสอ.ปัญญา</persName>ลาพัก</p>
<p>ขณะที่ <persName>พล.ท.กสิกร คีรีศรี</persName> ผู้บัญชาการผสมพลเรือนตำรวจทหาร (พตท.) เปิดเผยว่า <persName>จสอ.ปัญญา</persName> ซึ่งมาช่วยราชการที่ พตท.ไม่ได้อยู่ในพื้นที่ เพราะอยู่ระหว่างลาพักผ่อน แต่ได้กำชับเจ้าหน้าที่ให้ตรวจสอบว่า พักอยู่ที่ใด เพื่อประสานให้มอบตัวสู่กระบวนการยุติธรรม ซึ่ง พตท.พร้อมให้ความร่วมมือกับตำรวจอย่างเต็มที่ แต่ล่าสุดยังไม่ได้รับการประสานเพื่อขอตัว</p>
<p>จบ"ซีล"-ต่อต้านก่อการร้าย</p>
<p>มีรายงานว่า <persName>จสอ.ปัญญา</persName> ลงปฏิบัติหน้าที่ในชายแดนภาคใต้ เมื่อเดือนตุลาคม2551 โดยช่วยราชการอยู่ที่กองร้อยทหารพรานที่44 อ.สายบุรี จ.ปัตตานี เป็นนักเรียนนายสิบรุ่นที่19 เหล่าสารวัตรทหาร พร้อมจบหลักสูตรการรบแบบจู่โจม ส่วนของกองทัพเรือจบหลักสูตรมนุษย์กบหรือที่เรียกว่า"หน่วยซีล"ซึ่งถือว่าจบ ยากที่สุดในการฝึกของทหาร โดยมีความชำนาญใช้อาวุธปืนทุกชนิดและการใช้วัตถุระเบิด ยังผ่านการทำงานด้านการต่อต้านก่อการร้ายสากลอีกด้วย</p>
<p><persName>พล.ท.ภุชงค์</persName>ไม่สะท้านถูกโยง</p>
<p>แหล่งข่าวนายทหารระดับสูงจากหน่วยบัญชาการสงครามพิเศษ(นสศ.) เปิดเผยว่า กรณีที่เจ้าหน้าที่ตำรวจระบุว่า มีนายทหารยศ พล.ท.ของหน่วย นสศ.อยู่เบื้องหลังคดีนี้นั้น หน่วย นสศ.มีนายทหารยศ พล.ท.คนเดียวคือ <persName>พล.ท.ภุชงค์ รัตนวรรณ</persName> ผบช.ผู้บัญชาการ นสศ.เมื่อท่านเห็นข่าวก็หัวเราะและไม่รู้สึกอะไร เพราะบริสุทธิ์ใจและท่านเป็นทหารนักรบ แค่พูดเพียงว่า ปล่อยให้เป็นหน้าที่ของตำรวจและยังไม่มีหนังสือขอตัวจากตำรวจ แต่ท่านพร้อมให้ความร่วมมือทุกเรื่อง</p>
<p>ทบ.ชี้เร่งปิดคดี-สุดท้ายยกฟ้อง</p>
<p>ด้านแหล่งข่าวนายทหารระดับสูงกองทัพบก กล่าวว่า คดีลอบยิง <persName>นายสนธิ</persName> คงจะพยายามหาแพะมาดำเนินคดี โดยเร่งจับผู้ต้องหาแล้วหาพยานหลักฐานมา เพื่อทำสำนวนคดีส่งฟ้องในชั้นศาล แต่เมื่อคดีถึงชั้นศาล ก็จะหลุด เพราะศาลจะยกฟ้อง ด้วยเหตุที่หลักฐานไม่ชัดเจน เอาผิดไม่ได้ เหมือนหลายคดีที่ผ่านมา นอกจากนี้ <persName>พล.ต.อ.ธานี สมบูรณ์ทรัพย์</persName> รอง ผบ.ตร.จะเกษียณอายุราชการในเดือนกันยายนนี้ ดังนั้น กว่าคดีนี้จะขึ้นศาลและเสร็จสิ้น ตัว <persName>พล.ต.อ.ธานี</persName> ก็ไม่รู้ไปอยู่ไหนแล้ว เชื่อว่าคดีนี้ตำรวจจะเร่งปิดคดีและสุดท้ายศาลต้องยกฟ้อง</p>
<p>"ส่วนกรณีมีข่าวว่า จสอ.ปัญญา เคยทำงานให้ พล.อ.เชษฐา นั้น คิดว่าเป็นการเรียกตัวมาในช่วงที่ท่านเป็น ผบ.ทบ.ซึ่งตามหลักปกติการดูแลรักษาความปลอดภัย ผบ.ทบ.จะให้หน่วย นสศ.จัดทหารมาเป็นฝ่ายดูแล ถือเป็นเรื่องปกติ แม้แต่ พล.อ.อนุพงษ์ เผ่าจินดา ผบ.ทบ.ก็ใช้ทหารจากหน่วย นสศ. มาเป็นทีมรักษาความปลอดภัยในปัจจุบันเช่นเดียวกัน"แหล่งข่าวกองทัพบก กล่าว</p>
<p>"<persName>สมเจตน์</persName>"จี้สตช.หาคนสั่งยิง</p>
<p>ด้าน <persName>พล.อ.สมเจตน์ บุญถนอม</persName> อดีตหัวหน้าสำนักงานเลขาธิการคณะมนตรีความมั่นคงแห่งชาติ (คมช.) ให้สัมภาษณ์กรณีมีข่าวว่า นายทหารยศพลโท ซึ่งมีความสนิทสนมกับบิ๊กคมช.อยู่เบื้องหลังการลอบยิง <persName>นายสนธิ</persName> ว่า สามารถคิดได้ทั้งนั้น แต่เรื่องนี้ สตช.เท่านั้น ที่ต้องเอาคนผิดมาลงโทษให้ได้ เพื่อให้สังคมลดความสับสน ตำรวจอย่าบอกแค่ว่า เจอตอ ต้องบอกว่า ตอนั้นคืออะไร ใครเป็นผู้ล็อบบี้ใคร อย่ามาพูดให้คลุมเครือ เพราะถ้ายิ่งพูดก็ยิ่งทำให้เกิดความสับสนมากขึ้น</p>
<p>ทบ.สนับสนุนตำรวจทำงาน</p>
<p>ขณะที่ <persName>พ.อ.สรรเสริญ แก้วกำเนิด</persName> โฆษกกองทัพบก กล่าวว่า กองทัพพร้อมร่วมมือกับตำรวจตามที่ร้องขอทุกอย่าง ทราบว่า แม่ทัพภาคที่4 จะส่งตัว <persName>จสอ.ปัญญา</persName> กลับต้นสังกัด เพื่อให้ตำรวจประสานขอตัวดำเนินตามขั้นตอนต่อไป ทั้งนี้ ข้อกล่าวหามีการระบุว่า กระทำความผิดร่วมกับพลเรือน ดังนั้น คงต้องดำเนินคดีแบบพลเรือนและขึ้นศาลพลเรือนตามขั้นตอน</p>
<p>เมื่อถามว่า พธม.พุ่มเป้ามาที่ <persName>พล.อ.ประวิตร วงษ์สุวรรณ</persName> รมว.กลาโหมและ<persName>พล.อ.อนุพงษ์ เผ่าจินดา</persName> ผบ.ทบ.มีส่วนในการลอบสังหาร <persName>พ.อ.สรรเสริญ</persName> กล่าวว่า ไม่ควรตั้งธงหรือตั้งประเด็น ควรปล่อยให้ตำรวจและพนักงานสอบสวนปฏิบัติหน้าที่</p>
<p>บช.น.เงียบกริบ-ข่าวตร.ไส้ศึก</p>
<p>สำหรับความเคลื่อนไหวภายในกองบัญชาการตำรวจนครบาล(บช.น.)หลังจาก <persName>พล.ต.อ.ธานี สมบูรณ์ทรัพย์</persName> รอง ผบ.ตร.ออกมาระบุว่า การสืบสวนคลี่คลายคดียิง <persName>นายสนธิ</persName> ควรมีความคืบหน้ามากกว่านี้ หากไม่มีตำรวจเป็นไส้ศึก ปรากฎว่า ตำรวจชั้นผู้ใหญ่ที่รับผิดชอบด้านการสืบสวนสอบสวน ต่างปิดปากเงียบ ปฏิเสธจะพูดถึงความคืบหน้าทางคดี ขณะที่ <persName>พล.ต.ท.วรพงษ์ ชิวปรีชา</persName> ผบช.น.ที่มีสีหน้าเคร่งขรึม ก็ปฏิเสธแสดงความเห็นถึงการออกหมายจับทหารและตำรวจในคดีดังกล่าวเช่นกัน กล่าวเพียงสั้นๆว่า <persName>พล.ต.อ.ธานี</persName> เป็นผู้ดูแลอยู่</p>
<p>"<persName>มาร์ค</persName>"ฮึ่มเด้งไอ้โม่งไส้ศึก</p>
<p>ด้าน <persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงกรณี <persName>พล.ต.อ.ธานี</persName> ระบุว่า มีอุปสรรคเจอไส้ศึกในพนักงานสอบสวน ว่า คุยกันแล้ว ซึ่งตนบอกไปว่า ถ้าจะให้รัฐบาลเข้าไปแก้ปัญหา ปลดล็อกให้ก็บอกมา เพราะต้องการให้เดินหน้าเต็มที่ แต่เจ้าตัวยืนยันว่า ทำงานได้</p>
<p>เมื่อถามว่า จำเป็นต้องโยกย้ายนายตำรวจบางคนหรือไม่ <persName>นายอภิสิทธิ์</persName> กล่าวว่า ถ้ามีความชัดเจนว่า มีการขัดขวาง หรือทำให้ไม่สามารถเดินได้ รัฐบาลก็จะทำให้มันเดินได้ การที่ออกหมายจับแล้ว มีวัตถุพยาน เก็บข้อมูลผู้เกี่ยวข้องที่เคลื่อนไหว โอกาสที่จะขยายผลไปได้มีสูง</p>
<p>สั่งให้ระวังเรื่อง"ตัดตอน"</p>
<p>ต่อข้อถามว่า ทางกลุ่ม พธม.ระบุว่า ปัญหาอยู่ที่ตัว ผบ.ตร.คิดว่าเป็นไปได้หรือไม่ที่เข้ามาแทรกแซง นายกฯกล่าวว่า "พล.ต.อ.ธานี ต้องบอกผมเองว่า จะทำอย่างไร ถ้าทำไม่ได้ ขณะนี้คุณ ธานี ยืนยันว่า มีอุปสรรคอยู่บ้าง แต่ทำงานได้</p>
<p>เมื่อถามย้ำว่า หาก ผบ.ตร.เป็นอุปสรรคจริง จะกล้าเปลี่ยนตัวหรือไม่ <persName>นายอภิสิทธิ์</persName> กล่าวว่า ตนจะต้องดูแลให้คดีนี้เดินต่อได้ ซึ่งกำลังพยายามจะออกหมายจับเพิ่ม ตนฟังรายงานจาก <persName>พล.ต.อ.ธานี</persName> ก็รู้สึกสบายใจ เพราะบอกว่า ท่านต้องทำให้แน่น พยายามเอาตัวผู้บงการมาให้ได้ ต้องจับกุมขยายผลจากการสอบสวนให้ได้ก่อน ทั้งนี้ ต้องระวังการตัดตอน</p>
<p>"<persName>เทือก</persName>"กำชับเดินหน้าคดีเต็มที่</p>
<p>ขณะที่ <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง ให้สัมภาษณ์ถึงกรณีที่<persName>พล.ต.อ.ธานี</persName> ระบุว่า มีตำรวจเป็นหนอนบ่อนไส้ในคดีลอบยิง <persName>นายสนธิ</persName> ทำให้ผู้ต้องหาที่เป็นตำรวจไหวตัวทันหลบหนีไปได้ ว่า <persName>พล.ต.อ.ธานี</persName> เป็น รอง ผบ.ตร.สามารถบังคับบัญชาตำรวจได้ทุกระดับและรัฐบาลก็ไว้วางใจมอบหมายให้มา ดูแลคดีนี้ ทั้งตนและนายกรัฐมนตรี ได้บอก <persName>พล.ต.อ.ธานี</persName> ตั้งแต่แรกแล้วว่า ฝ่ายบริหารพร้อมสนับสนุน ให้ทำงานอย่างเต็มที่และตรงไปตรงมา</p>
<p>เมื่อถามว่า เมื่อรู้ว่ามีหนอนบ่อนไส้ ทำไมถึงไม่ปรับเปลี่ยนคนทำงาน <persName>นายสุเทพ</persName> กล่าวว่า ตนคิดว่า <persName>พล.ต.อ.ธานี</persName> คงคิดว่ายังทำงานได้อยู่ จนมาถึงขั้นรวบรวมหลักฐานต่างๆและขออนุมัติหมายจับจากศาลได้ ต้องถือว่าทำงานได้ดี ท่านยังคงทำงานได้อยู่</p>
<p>ติงอย่าจิตนาการคดีใหญ่โต</p>
<p>ต่อข้อถามว่า เท่าที่ดูแล้วกระบวนการสอบสวนจะยากหรือไม่ เพราะหัวหน้าแก๊งเป็นถึงนายทหารเสนาธิการ ยศ พ.อ.และมีการมองว่า จะตัดตอนไม่ให้สาวไปถึงผู้บงการที่พัวพันกับบุคคลสำคัญในวงการสีเขียว <persName>นายสุเทพ</persName> กล่าวว่า อย่าไปกังวลใจ จะเป็นสีเขียว สีเหลือง สีแดง สีอะไรก็ตาม ถ้าทำความผิดต้องถูกดำเนินการตามกฎหมาย อย่าไปสร้างจินตนาการให้ใหญ่โตเกินเหตุ</p>
<p>2สว.จี้<persName>มาร์ค</persName>สอบความลับรั่ว</p>
<p>ที่รัฐสภา <persName>นายคำนูณ สิทธิสมาน</persName> สว.สรรหา คนใกล้ชิด <persName>นายสนธิ</persName>และ<persName>นายวรินทร์ เทียมจรัส</persName> สว.สรรหา ร่วมแถลงข่าว โดย <persName>นายคำนูณ</persName> กล่าวว่า ขอเรียกร้องให้นายกรัฐมนตรี ในฐานะกำกับดูแล สตช.ลงมาสอบสวนข้อเท็จจริง กรณีที่ <persName>พล.ต.อ.ธานี</persName> ให้สัมภาษณ์สื่อมวลชนว่า มีไส้สึกและความลับรั่วไหล นายกฯควรเรียก ผบ.ตร.และผบช.น.มาดูข้อเท็จจริงว่า เกิดเหตุเช่นนั้นจริงหรือไม่และจะแก้ไขอย่างไร เมื่อยังมีการปล่อยข่าวออกมาอย่างต่อเนื่องว่า ผู้สั่งการเป็นผู้ใหญ่ที่ใหญ่มาก ยิ่งจะทำให้ประเทศชาติเสียหาย</p>
<p>ด้าน <persName>นายวรินทร์</persName> กล่าวเสริมว่า ขอเรียกร้องให้นายกฯคำนึงถึงขวัญกำลังใจของคนทำงานให้มากที่สุด เพราะผู้ถูกหมายจับไม่ทราบว่า ข้อมูลหลุดไป เพราะมีขบวนการดักฟังหรือไม่ ต้องให้ความสำคัญกับเรื่องดักฟังให้มาก จึงถึงเวลาแล้วที่นายกฯต้องพิสูจน์ว่า คดียิง <persName>นายสนธิ</persName> จะต้องไม่มี 2มาตรฐาน เหลือเวลาอีก 2เดือน ควรจะได้ตัวผู้กระทำผิดหลักๆให้ได้ </p></body>
</news>
