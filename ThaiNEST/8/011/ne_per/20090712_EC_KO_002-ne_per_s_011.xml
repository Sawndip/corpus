<teiHeader>
<fileDesc>
<titleStmt>
  <title>ผุดโครงการต้นกล้าประกันภัยเปิดรับสมัครตัวแทน2-6ก.ย.นี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090712/20215/%e0%b8%9c%e0%b8%b8%e0%b8%94%e0%b9%82%e0%b8%84%e0%b8%a3%e0%b8%87%e0%b8%81%e0%b8%b2%e0%b8%a3%e0%b8%95%e0%b9%89%e0%b8%99%e0%b8%81%e0%b8%a5%e0%b9%89%e0%b8%b2%e0%b8%9b%e0%b8%a3%e0%b8%b0%e0%b8%81%e0%b8%b1%e0%b8%99%e0%b8%a0%e0%b8%b1%e0%b8%a2%e0%b9%80%e0%b8%9b%e0%b8%b4%e0%b8%94%e0%b8%a3%e0%b8%b1%e0%b8%9a%e0%b8%aa%e0%b8%a1%e0%b8%b1%e0%b8%84%e0%b8%a3%e0%b8%95%e0%b8%b1%e0%b8%a7%e0%b9%81%e0%b8%97%e0%b8%9926%e0%b8%81.%e0%b8%a2.%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>ผุดโครงการต้นกล้าประกันภัยเปิดรับสมัครตัวแทน2-6ก.ย.นี้</headline>
<lead>คปภ.ผนึกภาคเอกชนจัดงานสัปดาห์ประกันภัยแห่งชาติ 2-6 ก.ย.นี้ พร้อมเปิดตัวโครงการ "ต้นกล้าประกันภัย" รับสมัครตัวแทนขาย</lead>
<neck></neck>
<body><p><persName>นางจันทรา บูรณฤกษ์</persName> เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า วันที่ 2-6 กันยายนที่จะถึงนี้ สำนักงาน คปภ.ได้ร่วมกับสมาคมประกันวินาศภัย สมาคมประกันชีวิต รวมทั้งหน่วยงานภาครัฐและเอกชน จัดงานสัปดาห์ประกันภัยแห่งชาติ ที่ศูนย์แสดงสินค้าและการประชุมอิมแพ็ค เมืองทองธานี โดยมีกิจกรรมการจัดนิทรรศการให้ความรู้และนวัตกรรมใหม่ๆ ด้านการประกันภัยและการจำหน่ายสินค้าในโครงการธงฟ้าราคาพิเศษ</p>

 <p>ที่สำคัญในงานนี้ยังจะเปิดโอกาสให้บริษัทประกันภัย และบริษัทประกันชีวิตดำเนินโครงการ "ต้นกล้าประกันภัย" โดยบริษัทประกันแต่ละแห่งจะเปิดรับสมัครตัวแทนประกันภัยและประกันชีวิต เพื่อช่วยเหลือผู้ตกงานในขณะนี้ที่ต้องการมีอาชีพเป็นของตนเอง ซึ่งสำนักงาน คปภ.จะเปิดสอบผู้ที่ต้องการเป็นตัวแทนขายประกัน ให้ได้รับใบอนุญาตการเป็นตัวแทนขายประกันอย่างถูกต้องตามกฎหมายอีกด้วย</p>

 <p>ส่วนประชาชนที่อยู่ในต่างจังหวัดสามารถเข้าร่วมงานสัปดาห์ประกันภัยแห่งชาตินี้ ได้พร้อมกัน 14 จังหวัดทั่วประเทศ ได้แก่ เชียงใหม่ ลำปาง นครสวรรค์ พิษณุโลก ขอนแก่น อุดรธานี นครราชสีมา อุลราชธานี ชลบุรี ระยอง นครปฐม กาญจนบุรี สงขลา และสุราษฎร์ธานี ระหว่างวันที่ 4-6 กันยายน</p>

 <p><persName>นางจันทรา</persName>กล่าวว่า สำหรับภาพรวมของธุรกิจประกันภัยและประกันชีวิตนั้น ได้รับผลกระทบน้อยมากจากภาวะวิกฤติเศรษฐกิจ จะเห็นได้จากตัวเลขของธุรกิจประกันชีวิตในไตรมาสแรกปี 2552 มีเบี้ยประกันภัยรับโดยตรงอยู่ที่ 57,909 ล้านบาท เพิ่มขึ้น 14.95% จากช่วงเดียวกันของปีก่อน ส่วนธุรกิจประกันวินาศภัย ไตรมาสแรกปี 2552 มีเบี้ยประกันภัยรับโดยตรงอยู่ที่ 26,951 ล้านบาท เทียบกับช่วงเดียวกันของปีก่อนลดลงเล็กน้อยไม่ถึง 1%</p>

 <p>"การประกันภัยประเภทต่างๆ มีการเจริญเติบโตที่เพิ่มขึ้น เช่น การประกันภัยอุบัติเหตุส่วนบุคคล การประกันภัยสุขภาพ การประกันอัคคีภัย ความเสี่ยงภัยทรัพย์สินการประกันภัยความรับผิดต่อบุคคลภายนอกเป็นผลมาจากประชาชนเล็งเห็นความสำคัญและคุณประโยชน์ของการทำประกันภัย ซึ่ง คปภ.คาดหวังว่าธุรกิจประกันภัยจะมีแนวโน้มที่ดีและมีอัตราการเจริญเติบโตที่ดีขึ้นต่อไป" <persName>นางจันทรา</persName>กล่าว</p></body>
</news>
