<teiHeader>
<fileDesc>
<titleStmt>
  <title>ฟูจิโมริถูกตัดสินจำคุกรอบ3 คราวนี้7ปีครึ่งข้อหาติดสินบน  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-21 04:47:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000082132  </bibl>
</sourceDesc>
</fileDesc>
</teiHeader>
<news>
<headline><persName>ฟูจิโมริ</persName>ถูกตัดสินจำคุกรอบ3 คราวนี้7ปีครึ่งข้อหาติดสินบน</headline>
<lead><persName>อัลแบร์โต ฟูจิโมริ</persName> อดีตประธานาธิบดีเปรู ถูกพิพากษาจำคุกอีก 7 ปีครึ่งเมื่อวันจันทร์ (20) ในข้อหาติดสินบน 15 ล้านดอลลาร์แก่หัวหน้าตำรวจลับระหว่างดำรงตำแหน่ง ในคำตัดสินล่าสุดต่ออดีตผู้นำที่ต้องชดใช้กรรมในสถานคุมขังไปก่อนหน้านี้แล้ว 2 คดีทั้งในคดีละเมิดสิทธิมนุษยชนและใช้อำนาจในทางที่ผิด</lead>
<neck></neck>
<body><p><persName>ฟูจิโมริ</persName> ผู้ล้มป่วยด้วยโรคหัวใจและอายุจะครบ 71 ปีในเดือนนี้ บอกต่อศาลว่า เขาจ่ายเงินจำนวนดังกล่าวให้แก่ <persName>วลาดิเมียร์ มอนเตซินอส</persName> เพราะเขากลัวว่ามือขวาที่เขาไว้ใจนั้นกำลังวางแผนรัฐประหารเขา</p>
<p> แต่นักวิจารณ์ระบุว่า เขาได้นำเงินหลวง 15 ล้านดอลลาร์ จ่ายให้ <persName>มอนเตซินอส</persName> เพื่อให้ออกจากตำแหน่งและหลบหนีออกนอกประเทศ ภายหลังหัวหน้าตำรวจลับรายนี้พัวพันกับเรื่องอื้อฉาวติดสินบน ขณะที่รัฐบาลของ<persName>ฟูจิโมริ</persName> กำลังล่มสลายจากปัญหาคอร์รัปชันในปี 2000 แต่ในที่สุดแล้ว <persName>มอนเตซินอส</persName> ก็ถูกจับกุมในเวเนซุเอลา</p>
<p> “นี่ไม่ใช่การลงโทษทางการเมือง” ผู้พิพากษา<persName>เซซาร์ ซาน มาร์ติน</persName> กล่าว “คำพิพากษาในวันนี้เป็นไปตามข้อเท็จจริง” แต่ทาง <persName>ฟูจิโมริ</persName> บอกว่าเขาจะยื่นอุทธรณ์คำตัดสิน</p>
<p> ระหว่างดำรงตำแหน่งประธานาธิบดีสมัยแรก <persName>ฟูจิโมริ</persName> ได้รับการยกย่องสำหรับการปราบปรามกองโจรไชนิงพาธ และภาวะเงินเฟ้อ แต่ภายหลังสาธารณชนมีความเห็นต่อต้านเขาเกี่ยวกับแนวทางเผด็จการและเรื่องอื้อฉาวเกี่ยวกับสินบนต่างๆ</p>
<p> ทั้งนี้ ดูเหมือนว่าเขาคงต้องใช้ชีวิตที่เหลืออยู่ในเรือนจำ หลังจากเมื่อเดือนเมษายน เขาเพิ่งถูกตัดสินจำคุก 25 ปี ในข้อหาออกคำสั่งให้ทีมนักฆ่าปฏิบัติการสังหารหมู่ 2 ครั้งที่คร่าชีวิตพลเรือนไปหลายสิบคนในช่วงต้นทศวรรษ 1990 ขณะที่รัฐบาลของเขาต้องต่อสู่กับกลุ่มหัวรุนแรงฝ่ายซ้าย</p>
<p> ก่อนหน้านี้ เมื่อปี 2007 หลังจากถูกส่งผู้ร้ายข้ามแดนจากชิลีกลับสู่เปรู เขาถูกพิพากษาจำคุก 6 ปีในข้อหาใช้อำนาจในทางที่ผิด จากกรณีสั่งการให้ลูกน้องบุกบ้านของผู้อำนวยการสำนักข่าวกรอง ขโมยเอกสาร และวิดีโอบันทึกภาพการคอร์รัปชันในรัฐบาลของเขา</p></body>
</news>
