<teiHeader>
<fileDesc>
<titleStmt>
  <title>ครม.สั่งแขวนกองทุนผลไม้ วงเงิน2พันล้านหวั่นซ้ำซ้อน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944291.php?news_id=28944291  </bibl>
</sourceDesc>
</fileDesc>
</teiHeader>
<news>
<headline>ครม.สั่งแขวนกองทุนผลไม้ วงเงิน2พันล้านหวั่นซ้ำซ้อน</headline>
<lead>ครม.ไฟเขียวยุทธศาสตร์พัฒนาผลไม้ “แขวน” ตั้งกองทุนผลไม้ 2 พันล้านบาท "<persName>อภิสิทธิ์</persName>" หวั่นซ้ำซ้อนกองทุนที่มีอยู่แล้ว สั่ง “คลัง-เกษตร” ถกหาข้อสรุปภายใน 1 สัปดาห์ "<persName>ธีระ</persName>" รับหากซ้ำซ้อนไม่จำเป็นต้องจัดตั้งกองทุน</lead>
<neck></neck>
<body><p><persName>นายวัชระ กรรณิการ์</persName> รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (ครม.) วานนี้ (16 มิ.ย.) มีมติเห็นชอบยุทธศาสตร์พัฒนาผลไม้ไทย ปี 2553-2557 เพื่อรักษาความเป็นผู้นำและเพิ่มส่วนแบ่งของผลไม้เมืองร้อนของไทยในตลาดโลก โดยมีวัตถุประสงค์ของยุทธศาสตร์ จะเน้นการพัฒนาและแก้ปัญหาผลไม้เศรษฐกิจหลัก 6 ชนิดของไทย ได้แก่ ทุเรียน ลำไย มังคุด มะม่วง เงาะ และลองกอง การพัฒนาผลผลิตให้มีคุณภาพและได้มาตรฐานเป็นที่ยอมรับของคู่ค้า เป็นต้น </p>

<p>อย่างไรก็ตาม ภายใต้ยุทธศาสตร์พัฒนาผลไม้ไทย กระทรวงเกษตรและสหกรณ์ได้เสนอให้มีการจัดตั้งกองทุนเพื่อพัฒนาและจัดการผลไม้ วงเงิน 2 พันล้านบาท แต่ที่ ครม.และ<persName>นายอภิสิทธิ์ เวชชาชีวะ</persName> นายกรัฐมนตรี ตั้งข้อสังเกตว่า การจัดตั้งกองทุนผลไม้ดังกล่าว จะมีขอบเขตการดำเนินการที่ซ้ำซ้อนกับกองทุนอื่นๆ หรือไม่ ดังนั้น ครม.จึงมอบหมายให้กระทรวงเกษตรฯไปหารือกระทรวงการคลัง เพื่อพิจารณาในเรื่องนี้ เช่น การกำหนดขอบเขตการดำเนินกองทุนไม่ให้ซ้ำซ้อนกับกองทุนในลักษณะเดียวกัน วงเงิน และที่มาของงบประมาณ เป็นต้น</p>

<p>“ครม.ขอให้แขวนการจัดตั้งกองทุนผลไม้ วงเงิน 2 พันล้านบาทเอาไว้ก่อน และให้หน่วยงานที่เกี่ยวข้องไปหารือกันและให้สรุปภายใน 1 สัปดาห์และเสนอแนวทางให้ ครม.พิจารณาต่อไป” <persName>นายวัชระ</persName>กล่าว</p>

<p>ขณะที่<persName>นายธีระ วงศ์สมุทร</persName> รัฐมนตรีว่าการกระทรวงเกษตรและสหกรณ์ ไม่ได้ติดใจอะไรในเรื่องนี้ และยอมรับได้ที่ ครม.มีมติเช่นนี้ รวมทั้งยังเปิดกว้างว่า หากการจัดตั้งกองทุนเพื่อพัฒนาและจัดการผลไม้ที่เตรียมตั้งขึ้น มีความซ้ำซ้อนกับกองทุน ที่มีหน้าที่ดูแลในเรื่องผลไม้ ก็ไม่จำเป็นต้องมีการจัดตั้งกองทุนนี้ก็ได้</p>

<p>สำหรับยุทธศาสตร์การพัฒนาผลไม้ไทยแบ่งเป็น 4 กลยุทธ์ ได้แก่ 1.การเพิ่มศักยภาพการผลิต เช่น การเพิ่มประสิทธิภาพการผลิต การเพิ่มปริมาณผลผลิตนอกฤดูกาล และการจัดการคุณภาพหลังเก็บเกี่ยว เป็นต้น วงเงินดำเนินการ 880 ล้านบาท 2.การพัฒนาตลาดภายในประเทศ เช่น การเพิ่มประสิทธิภาพตลาดกลางในแหล่งผลิต การสนับสนุนการกระจายสินค้า วงเงินดำเนินการ 274 ล้านบาท 3.การพัฒนาตลาดส่งออก เช่น การจัดตั้งศูนย์กระจายสินค้าในต่างประเทศของภาคเอกชน การสนับสนุนการขยายและรักษาตลาดเดิม เป็นต้น และ 4.การจัดตั้งกองทุนเพื่อพัฒนาและจัดการผลไม้ วงเงิน 2 พันล้านบาท</p>

<p>ส่วนเป้าหมายเชิงรูปธรรมนั้น จะมุ่งรักษาเสถียรภาพราคาผลไม้ และสร้างมูลค่าของผลไม้ให้เพิ่มจาก 9 หมื่นล้านบาทต่อปีเป็น 1 แสนล้านบาทต่อปีภายในปี 2557 ซึ่งในกลุ่มเป้าหมายผลไม้ทั้ง 6 ชนิด โดยกำหนดให้มีกำไรสุทธิจาก 4,605 บาทต่อไร่ เป็น 8 พันบาทต่อไร่ในปี 2557 และการเพิ่มมูลค่าการส่งออกผลไม้สดและผลิตภัณฑ์แปรรูป โดยให้มีมูลค่าส่งออกรวมเพิ่มจาก 2.96 หมื่นล้านบาท เป็น 4 หมื่นล้านบาทในปี 2557 </p>

<p><persName>นายวัชระ</persName> กล่าวว่า ที่ประชุม ครม.ยังเห็นชอบยุทธศาสตร์กาแฟ ปี 2552-2556 เพื่อรองรับการเปิดเสรีสินค้ากาแฟภายในโดยเขตการค้าเสรีอาเซียนหรืออาฟตาในปี 2553 ซึ่งจะมีผลกระทบต่อผู้ปลูกกาแฟของไทย โดยเฉพาะต้นทุนการผลิตกาแฟของไทยสูงมาก เมื่อเทียบกับประเทศในอาเซียนอย่างเวียดนาม ทั้งนี้ ยุทธศาสตร์ดังกล่าวจะมีมาตรการที่สำคัญ เช่น การเพิ่มประสิทธิภาพการผลิตและลดต้นทุนการผลิต โดยจะมีการจัดระบบการผลิตในพื้นที่ 15 จังหวัด หรือจัดระบบโซนนิ่งการปลูกกาแฟ รวมถึงการขึ้นทะเบียนเกษตรกร เพื่อที่รัฐจะได้เข้าไปให้ความช่วยเหลือได้อย่างเต็มที่ และรวมทั้งส่งเสริมการด้านวิจัยและการพัฒนา</p></body>
</news>
