<teiHeader>
<fileDesc>
<titleStmt>
  <title>ทรูมูฟเดินหน้าขยายบริการเน็ตไร้สายสู่ภาคอีสาน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090619/17693/%e0%b8%97%e0%b8%a3%e0%b8%b9%e0%b8%a1%e0%b8%b9%e0%b8%9f%e0%b9%80%e0%b8%94%e0%b8%b4%e0%b8%99%e0%b8%ab%e0%b8%99%e0%b9%89%e0%b8%b2%e0%b8%82%e0%b8%a2%e0%b8%b2%e0%b8%a2%e0%b8%9a%e0%b8%a3%e0%b8%b4%e0%b8%81%e0%b8%b2%e0%b8%a3%e0%b9%80%e0%b8%99%e0%b9%87%e0%b8%95%e0%b9%84%e0%b8%a3%e0%b9%89%e0%b8%aa%e0%b8%b2%e0%b8%a2%e0%b8%aa%e0%b8%b9%e0%b9%88%e0%b8%a0%e0%b8%b2%e0%b8%84%e0%b8%ad%e0%b8%b5%e0%b8%aa%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ทรูมูฟเดินหน้าขยายบริการเน็ตไร้สายสู่ภาคอีสาน</headline>
<lead>ทรู มูฟ เดินหน้าขยายบริการ ไว-ไฟ อินเทอร์เน็ตไร้สายให้กับลูกค้าในพื้นที่ภาคอีสาน ย้ำศักยภาพผู้นำคอนเวอร์เจนซ์ ไลฟ์สไตล์</lead>
<neck></neck>
<body><p>เมื่อเวลา 15.00 น.วันที่ 19 มิถุนายน ที่ชั้น 1 ห้างสรรพสินค้าเดอะมอลล์นครราชสีมา <persName>นายชาญวิทย์ วสยางกูล</persName> รองผู้ว่าราชการจังหวัดนครราชสีมา เป็นประธานในงานเปิดตัว (ไว-ไฟ บาย ทรูมูฟ) จ.นคราชสีมา และ จ.ขอนแก่น ขึ้น โดยทรูมูฟได้เดินหน้าขยายอินเตอร์เน็ตความเร็วสูงไร้สายเพื่อให้ครอบคลุมพื้นที่ทั่วเมืองนครราชสีมา และขอนแก่น</p>
<p><persName>นายนนท์ อิงคุทานนท์</persName> ผู้จัดการทั่วไป Wire-line Broadband Services Business บริษัท ทรู คอร์ปอเรชั่น จำกัด (มหาชน) กล่าวว่า การเปิดตัว ไว-ไฟ บาย ทรูมูฟที่นครราชสีมาและขอนแก่น จะตอบโจทย์ไลฟ์สไตล์ของคนรุ่นใหม่ที่ต้องการความสะดวกรวดเร็วในการเข้าถึงข้อมูลข่าวสารผ่านเครือข่ายบริการอินเทอร์เน็ตความเร็วสูงไร้สายที่ใหญ่ที่สุดและครอบคลุมพื้นที่บริการมากเป็นอันดับหนึ่งของประเทศ โดยกลุ่มทรูได้ขยาย ไว-ไฟ ฮอตสปอต เพิ่มเติมให้ครอบคลุมเมืองนครราชสีมา ทั้งในอาคารศูนย์การค้าชั้นนำ</p>
<p>อาทิ บิ๊กซีสาขานครราชสีมา ,อีจีวี นครราชสีมา ,คลังพลาซา-เดอะมอลล์ นครราชสีมา, ทรูมูฟ ช้อปในเดอะมอลล์นครราชสีมา ,เซฟวัน มาร์เก็ต และตามถนนสายหลัก อาทิ ถนนมหาดไทย ถนนชุมพล ถนนจอมพล ถนนมนัส ถนนอัษฎางค์ ถนนจอมสุรางค์ ถนนโพธิ์กลาง ถนนราชดำเนิน ถนนช้างเผือก ถนนช้างเผือกประโดกถนนสุรนารายณ์ ถนนสนามกีฬากลาง ซอย 30 กันยา ซอยมิตรภาพ 15 ซอยสุระนารายณ์ 3 อนุสาวรีย์ท้าวสุรนารี และอีก 3 จุดบริการไว-ไฟของเคเอสซี ที่ ร้านสตาร์บัคส์สาขามาร์เก็ตวิลเลจ เขาใหญ่ สาขาเอาท์เล็ท วิลเลจ เขาใหญ่ และสาขาเดอะมอลล์นครราชสีมา </p>
<p>นอกจากนี้ยังได้ขยายบริการ ไว-ไฟ บาย ทรูมูฟ สู่เมืองขอนแก่น ซึ่งเป็นศูนย์กลางการศึกษาชั้นนำของภาคตะวันออกเฉียงเหนือ ที่มีความต้องการเข้าถึงอินเทอร์เน็ตตลอดเวลา โดยกลุ่มทรูได้ติดตั้งฮอตสปอตตามถนนสายหลักทั่วเมืองขอนแก่น คือ ถนนประชาสำราญ ถนนรื่นรมย์ ถนนหน้าเมือง ถนนกลางเมือง ถนนหลังเมือง ถนนศรีจันทร์ ถนนศรนวล ถนนรื่นจิต ถนนบ้านโนนม่วง (หลังมหาวิทยาลัยขอนแก่น) ถนนประชาสโมสร ถนนพิมพสุต ถนนบ้านกอก (หลังมหาวิทยาลัยภาคตะวันออกเฉียงเหนือ) รอบบึงแก่นนคร รวมทั้งในศูนย์การค้าคือ เทสโก้ โลตัส และทรูไลฟ์สไตล์ช้อปขอนแก่น และจุดบริการ ไว-ไฟ ของเคเอสซี ที่ร้านสตาร์บัคส์ สาขาตึกคอม ขอนแก่น</p>
<p>ด้าน<persName>นายวิฑูรย์ เจียมศิริกาญจน์</persName> ผู้ช่วยผู้อำนวยการด้านการตลาด บริษัท ทรู มูฟ จำกัด กล่าวว่า ทรูมูฟมุ่งมั่นมอบความคุ้มค่าให้กับลูกค้าอย่างต่อเนื่อง โดยเฉพาะบริการไว-ไฟ อีกหนึ่งกลยุทธ์คอนเวอร์เจนซ์ของกลุ่มทรู ที่เพิ่มความเหนือชั้นให้ลูกค้าทรูมูฟคุ้มค่ายิ่งขึ้น ทั้งโทร และท่องอินเทอร์เน็ตไร้สาย เข้าถึงข้อมูล ความรู้ ข่าวสาร ความบันเทิงไร้สาย ทุกที่ทุกเวลา</p>
<p>ล่าสุดได้ขยายจุดบริการไว-ไฟ บาย ทรูมูฟ อีกกว่า 240 จุดทั่วเมืองนครราชสีมา และ 170 จุดทั่วเมืองขอนแก่น ซึ่งทั้งสองจังหวัดเป็นศูนย์กลางเศรษฐกิจ การท่องเที่ยว และการศึกษาสำคัญของภาคตะวันออกเฉียงเหนือ ทำให้คนในพื้นที่ นักธุรกิจ นักท่องเที่ยว นักศึกษา เข้าถึงเน็ตความเร็วสูงไร้สายได้ครอบคลุมพื้นที่ทั้งสองจังหวัดมากยิ่งขึ้นเพิ่มความสะดวกสบายและอิสระสามารถท่องเน็ตผ่านมือถือ เข้าถึงคอนเทนต์ต่างๆ ไม่ว่าจะเป็นเกม กีฬา หรือสาระบันเทิงต่างๆ รวมทั้งรายการทรู อคาเดมี แฟนเทเชีย ปฏิบัติการล่าฝัน ซีซั่น 6 ได้ทุกที่ทุกเวลาที่ต้องการ</p>
<p>"สำหรับการเปิดบริการ ไว-ไฟ บาย ทรูมูฟ ทั้งนครราชสีมา และขอนแก่นครั้งนี้ ลูกค้าสามารถเลือกแพ็กเกจได้ตาม ความต้องการทั้งแพ็กเกจรายเดือนให้ท่องเน็ตแบบไม่อั้นผ่าน 3 เทคโนโลยี ไว-ไฟ ความเร็วสูงสุด 1 เมกะบิต/EDGE/GPRS เพียงเดือนละ 599 บาท หรือเลือกแพ็กเกจ ไว-ไฟรายวัน และรายชั่วโมง ตามชอบ นอกจากนี้ ยังมีแพ็กเกจอินเทอร์เน็ตความเร็วสูง 8 เมกะบิตให้ชาวนครราชสีมา และขอนแก่นท่องเน็ตในบ้าน ควบคู่กับเน็ตเร็วสูงไร้สายนอกบ้าน ไว-ไฟ บาย ทรูมูฟ ความเร็ว 1เมกะบิต ให้ลูกค้าสามารถติดต่อสื่อสารและเข้าถึงทุกข้อมูลข่าวสารสะดวก รวดเร็ว ทุกที่ ทุกเวลา" <persName>นายวิฑูรย์</persName>กล่าว</p></body>
</news>
