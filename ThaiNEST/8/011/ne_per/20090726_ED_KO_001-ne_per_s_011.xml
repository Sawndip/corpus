<teiHeader>
<fileDesc>
<titleStmt>
  <title>ปารีสส่งถึงกรุงเทพฯซอฟต์แวร์แก้รถติด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-26 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090726/21798/%e0%b8%9b%e0%b8%b2%e0%b8%a3%e0%b8%b5%e0%b8%aa%e0%b8%aa%e0%b9%88%e0%b8%87%e0%b8%96%e0%b8%b6%e0%b8%87%e0%b8%81%e0%b8%a3%e0%b8%b8%e0%b8%87%e0%b9%80%e0%b8%97%e0%b8%9e%e0%b8%af%e0%b8%8b%e0%b8%ad%e0%b8%9f%e0%b8%95%e0%b9%8c%e0%b9%81%e0%b8%a7%e0%b8%a3%e0%b9%8c%e0%b9%81%e0%b8%81%e0%b9%89%e0%b8%a3%e0%b8%96%e0%b8%95%e0%b8%b4%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>ปารีสส่งถึงกรุงเทพฯซอฟต์แวร์แก้รถติด</headline>
<lead>วันฝนตกรถติด ปัญหาซ้ำซากของผู้ที่อยู่อาศัยในเมือง "มหานคร" อย่างกรุงเทพฯ ปารีส นิวยอร์กและกรุงโซล ปัญหาจราจรของเมืองเหล่านี้ขึ้นชื่อติด 1 ใน 10 ของโลกทีเดียว จะทำใจยอมรับอย่างไรก็ไม่เคยชินสักที ล่าสุดฝรั่งเศสซึ่งเผชิญชะตากรรมเดียวกับไทย ได้เปิดตัวซอฟต์แวร์บริหารจัดการระบบจราจร ดูแลตั้งแต่สัญญาณไฟจนถึงปริมาณรถทั้งทางตรงและทางแยก</lead>
<neck></neck>
<body><p>ซอฟต์แวร์จำลองระบบการจราจร ออกแบบมาโดยใช้เทคโนโลยีการจำลองเสมือนจริง (Simulation) ซึ่งเป็นเทคโนโลยีเดียวกับที่ใช้ฝึกปฏิบัติการขับเครื่องบิน ฝึกโชเฟอร์ให้ปฏิบัติตามกฎจราจรในบางประเทศ และเล่นเกมรถแข่งที่เหยียบคลัทช์เหยียบเบรกจริงๆ โดยจะช่วยแสดงภาพเส้นทางอย่างมีประสิทธิภาพ รวมถึงคำนวณระยะทางและระยะเวลาการเดินทางได้แม่นยำ</p>
<p><persName>ดร.ฮาบิบ ฮาจ</persName>-<persName>ซาเลม</persName> สถาบันคมนาคมและความปลอดภัยแห่งชาติฝรั่งเศส หน่วยงานพัฒนาซอฟต์แวร์นี้ อธิบายว่า ซอฟต์แวร์จำลองระบบการจราจร พัฒนามาเพื่อแก้ปัญหารถติดในช่วงเวลาเร่งด่วนของเมืองปารีส โดยจำลองระบบการจราจรของเมืองไว้ทั้งหมด แล้วบริหารจัดการข้อมูลเพื่อลดการจราจรในเส้นทางที่ติดขัด</p>
<p>“กรุงเทพฯ ถือว่ามีปัญหาจราจรคล้ายกับปารีส โดยเฉพาะรถติดในชั่วโมงเร่งด่วน จากประสบการณ์ส่วนตัว เคยมาเมืองไทยและใช้บริการแท็กซี่ในชั่วโมงเร่งด่วน ปรากฏว่า 1 ชั่วโมงขยับไปได้เพียง 1 กิโลเมตร ซอฟต์แวร์นี้น่าจะช่วยแก้ปัญหาให้กรุงเทพฯ ได้เช่นเดียวกับปารีส” <persName>ดร.ฮาบิบ</persName> กล่าว</p>
<p>สถาบันได้เผยแพร่เทคโนโลยีไปหลายประเทศในยุโรป ฉะนั้น ไทยถือเป็นประเทศแรกในเอเชีย ที่ได้รับการถ่ายทอดเทคโนโลยีนี้ โดยความร่วมมือกับสำนักงานส่งเสริมอุตสาหกรรมซอฟท์แวร์แห่งชาติหรือซิป้า</p>
<p><persName>ดร.รุ่งเรือง ลิ้มชูปฏิภาณ์</persName> ผู้อำนวยการสำนักงานส่งเสริมอุตสาหกรรมซอฟท์แวร์แห่งชาติ กล่าวว่า โครงการความร่วมมือกับฝรั่งเศส จะใช้เวลาดำเนินการ 3 ปี ปีแรกเน้นที่การถ่ายทอดเทคโนโลยีการพัฒนาซอฟต์แวร์ ไปยังผู้ประกอบการซอฟต์แวร์ไทย ส่วนอีก 2 ปีที่เหลือ จะให้เอกชนที่มีฐานความรู้ด้านนี้ นำไปต่อยอดสร้างแอพพลิเคชั่น ที่จะแก้ปัญหาการจราจรของไทยได้จริงๆ</p>
<p>สถาบันคมนาคมฯ ของฝรั่งเศสจะถ่ายทอดเทคโนโลยีให้ไทยโดยไม่คิดค่าใช้จ่าย แต่หลังจากการพัฒนาต่อยอดแอพพลิเคชั่น ผลงานที่ได้จะต้องเป็นไปตามสิทธิทางทรัพย์สินทางปัญญาสากลขององค์การการค้าโลก คือเป็นผลงานร่วมฝรั่งเศส-ไทย</p></body>
</news>
