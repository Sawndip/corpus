<teiHeader>
<fileDesc>
<titleStmt>
  <title>“ปลาทู”คืน5แสน "คนึง”ซบชลฯฟรี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-05 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/05/news_29054010.php?news_id=29054010  </bibl>
</sourceDesc>
</fileDesc>
</teiHeader>
<news>
<headline>“ปลาทู”คืน5แสน "<persName>คนึง</persName>”ซบชลฯฟรี</headline>
<lead>“ปลาทูคะนอง” สมุทรสงคราม ตัดใจยกเลิกสัญญาคืนเงินครึ่งล้านบาทให้ “ฉลามชล” ชลบุรี เอฟซี แต่ให้ “ฉลามชล” ยืมตัว <persName>คนึง บุราณสุข</persName> แบบฟรีๆ ไปจนจบ</lead>
<neck></neck>
<body><p>ฤดูกาลนี้ กร้าวทำเพื่อศักดิ์ศรีชาวแม่กลองไม่ได้เห็นเงินเป็นใหญ่ พร้อมเตรียมฟันโทษนักเตะเจ้าปัญหาเหตุผิดสัญญากับสโมสร ฉุนทีมเมืองทองฯ ไร้สปิริต อาศัยช่องโหว่แอบมาคุยกับนักฟุตบอล ถ้าเกิดกรณีแบบนี้ในต่างประเทศมีหวังโดนฟ้องหนัก </p>
<p>ความคืบหน้ากรณีปัญหาการเซ็นสัญญาย้ายทีมของ “บาร์” <persName>คนึง บุราณสุข</persName> นักเตะตัวเก่งของทีม “ปลาทูคะนอง” สมุทรสงคราม เอฟซี ที่ถูก “ฉลามชล” </p>
<p>ชลบุรี เอฟซี ซื้อตัวไปด้วยค่าตัว 5 แสนบาท แต่ทีม “กิเลนผยอง” เมืองทอง หนองจอก ยูไนเต็ด ได้ทำเรื่องทักท้วงผ่าน บริษัท ไทยพรีเมียร์ลีก จำกัด เพราะ <persName>คนึง</persName> ได้เซ็นสัญญาล่วงหน้ากับเมืองทองฯไปแล้ว พร้อมอ้างกฎของ “ฟีฟ่า” ว่ามีสิทธิเจรจากับนักฟุตบอลได้โดยตรงหากนักเตะยังเหลือสัญญากับสโมสรเดิมไม่ถึง 6 เดือน</p>
<p>ล่าสุด <persName>นายสมชาย ตันประเสริฐ</persName> ผู้จัดการทีมของสมุทรสงคราม เอฟซีเปิดเผยว่า ได้สอบถาม <persName>ดร.วิชิต แย้มบุญเรือง</persName> ประธาน บริษัท ไทยพรีเมียร์ลีก แล้ว และได้รับการยืนยันว่ายังไม่ได้มีการพิจารณาผลการประท้วง แต่ข่าวที่ออกมากลับเป็นว่า <persName>ดร.วิชิต</persName> พิจารณาแล้วว่าสัญญาที่ <persName>คนึง</persName> ทำกับเมืองทองฯ และชลบุรี เป็นสัญญาที่ถูกต้องทั้งคู่ ก็ไม่เข้าใจเหมือนกันว่าข่าวไปลงแบบนั้นได้อย่างไร จึงได้ไปปรึกษากับประธานสโมสร และตัดสินใจที่จะคืนเงินให้ชลบุรีเพราะไม่อยากเอาเปรียบชลบุรี</p>
<p>“ถ้าสัญญาถูกทั้งคู่ก็หมายความว่าชลบุรีจะใช้ คนึง ได้ถึงวันที่ 31 ต.ค. หลังจากนั้น คนึง ต้องไปเล่นให้กับเมืองทองฯ ตามสัญญาที่เซ็นกันไว้ ถ้าเป็นอย่างนี้คงไม่เป็นธรรมกับชลบุรีเพราะเสียเงินตั้ง 5 แสนบาท แต่ได้ใช้นักเตะแค่ 3 เดือน จึงได้คุยกับประธานสโมสรว่าจะขอยกเลิกสัญญาที่ทำไว้กับชลบุรีแล้วคืนเงิน 5 แสนบาทให้ หรือไม่ก็ซื้อ คนึง กลับคืนมาในจำนวนเงินเท่ากัน แล้วค่อยให้ชลบุรียืมตัวไปใช้งานแบบฟรีๆ จนจบฤดูกาล” <persName>นายสมชาย</persName> กล่าว</p>
<p>ผจก.ทีมของทีมปลาทูคะนอง กล่าวต่อไปว่า สมุทรสงครามทำอย่างนี้เพื่อเป็นการรักษาศักดิ์ศรีของชาวแม่กลอง ทีมต้องการให้นักฟุตบอลมีความก้าวหน้าได้ไปเล่นในสโมสรใหญ่เพื่อโอกาสในการติดทีมชาติมากขึ้น ส่วนการขายนักเตะได้เงินเป็นหลักแสนทั้งที่ซื้อตัวมาจากการท่าเรือฯ ในตอนแรกแค่ 5 หมื่นบาทเป็นเหมือนได้โบนัสเท่านั้น </p>
<p>“ทีมจะให้ชลบุรียืมตัว คนึง ไปจนจบฤดูกาลแบบฟรีๆ ส่วนเมื่อหมดสัญญาแล้ว คนึง จะไปเล่นที่ไหนก็ตามใจ เมืองทองฯ จะมาเอาไปฟรีๆ ก็แล้วแต่ แต่บอกได้เลยว่าเมืองทองฯไม่มีสปิริต อาศัยช่องโหว่แอบมาคุยกับนักฟุตบอล บอกตาม ว่าไม่เคยกลัวทีมเมืองทองฯ ถ้าเกิดกรณีแบบนี้ในต่างประเทศรับรองว่าเมืองทองฯ โดนฟ้องร้องหนักแน่นอน”</p>
<p>ผู้จัดการทีมปลาทูคะนอง ยังกล่าวอีกว่า ถ้าว่ากันตามจริงต้องถือว่า <persName>คนึง</persName> ผิดสัญญากับสมุทรสงครามตั้งแต่แรก เพราะในสัญญาที่ทำกันข้อ 7.2 ระบุว่าหากจะย้ายทีมต้องทำเรื่องมาเป็นลายลักษณ์อักษร และแจ้งให้ประธานสโมสรทราบ แต่นี้อยู่ดีๆ ไปแอบสัญญากันเองเพราะโดยเอาเงินมาล่อ ซึ่งทางประธานสโมสรของเราก็บอกมาแล้วว่าควรจะทำเรื่องลงโทษ <persName>คนึง</persName> ด้วยเพราะผิดสัญญากับทีมสมุทรสงคราม</p>
<p>“การแอบไปเซ็นสัญญาก่อนเป็นสิ่งที่ไม่ถูกต้อง เพราะทำให้นักฟุตบอลไม่มีหัวใจที่จะทุ่มเทให้กับต้นสังกัดที่กำลังเล่นอยู่แบบเต็มร้อย เมื่อประธานสโมสรบอกมาอย่างนี้ก็อาจจะต้องทบทวนอีกครั้ง อย่างกรณีของ คนึง ก็เห็นได้ชัดว่าเวลาฝึกซ้อมก็ไม่ค่อยเต็มที่ แต่ยังดีว่าเวลาลงไปแข่งแล้วเขาเล่นเต็มร้อย” ผจก.ทีมปลาทู กล่าวปิดท้าย</p>
<p>ด้าน “<persName>เสี่ยณพ</persName>” <persName>อรรณพ สิงห์โตทอง</persName> ผจก.ทีมชลบุรีกล่าวถึงเรื่องนี้ว่า ชลบุรีไม่มีปัญหาที่สมุทรสงครามจะยกเลิกสัญญาหรือซื้อนักเตะคืน วงการฟุตบอลมันต้องเอื้อเฟื้อต่อกัน หากสมุทรสงครามให้ยืมตัว คนึง มาก็จะดูแลให้ดีที่สุด ส่วนอนาคตของ <persName>คนึง</persName> หลังหมดสัญญาจะเป็นอย่างไรคงต้องแล้วแต่การตัดสินใจ บ.ไทยพรีเมียร์ลีก และสมาคมฟุตบอลไทย</p>
<p>“ทั้ง บริษัทไทยพรีเมียร์ลีก และสมาคมฟุตบอลไทย ที่ควบคุมวงการฟุตบอลของประเทศต้องทำหน้าที่พิจารณาและตัดสินใจเกี่ยวกับกรณีปัญหานี่ว่าใครถูกใครผิด เพื่อที่จะได้เป็นบรรทัดฐานให้ทุกๆ ทีมยึดถือและปฏิบัติต่อไปในอนาคต ต้องถือว่านี่คือกรณีตัวอย่างของวงการฟุตบอลไทย” <persName>เสี่ยณพ</persName> กล่าว</p></body>
</news>
