<teiHeader>
<fileDesc>
<titleStmt>
  <title>มข.ชูผลิตภัณฑ์โปรตีนรำข้าว วิจัยชี้ลดความดัน-ชะลอวัย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/30/news_29196571.php?news_id=29196571  </bibl>
</sourceDesc>
</fileDesc>
</teiHeader>
<news>
<headline>มข.ชูผลิตภัณฑ์โปรตีนรำข้าว วิจัยชี้ลดความดัน-ชะลอวัย</headline>
<lead>นักวิจัย ขอนแก่นคิดค้นเทคนิคสกัดสารสำคัญจากรำข้าว เผยคุณสมบัติลดความดันโลหิต ต้านอนุมูลอิสระ เตรียมวิจัยถึงความคงตัวของสารเคมี หนุนภาคเอกชนต่อยอดเป็นผลิตภัณฑ์</lead>
<neck></neck>
<body><p><persName>ผศ.ศุภวรรณ ถาวรชินสมบัติ</persName> อาจารย์ประจำคณะเทคโนโลยี มหาวิทยาลัยขอนแก่น (มข.) กล่าวว่า รำข้าว มีคุณค่าทางโภชนาการสูง แต่กลับถูกมองข้ามและนำไปเป็นอาหารสัตว์ ทั้งที่โปรตีนในรำข้าวสูงถึง 13-14% ทีมวิจัยจึงวิจัยการผลิต "เปปไทด์" หรือโปรตีนรำข้าวหอมมะลิเพื่อเพิ่มมูลค่า</p>
<p>"เบื้องต้นพบว่าเปปไทด์จากโปรตีนรำข้าวหอมมะลิ มีสรรพคุณช่วยควบคุมความดัน และต้านอนุมูลอิสระ และได้จดอนุสิทธิบัตรไปแล้วเมื่อปี 2551 จากผลงานชื่อ การผลิตโปรตีนไฮโดรไลเสทจากรำข้าวที่มีคุณสมบัติลดความดัน"</p>
<p>อย่างไรก็ตามยังจำเป็นต้องศึกษาเพิ่มเกี่ยวกับ โครงสร้างเปปไทด์ ความคงตัว รวมทั้งอาจศึกษาต่อว่าสารเปปไทด์มีผลต่อระบบสมองหรือไม่ ตลอดจนแนวทางการเพิ่มผลผลิตเปปไทด์ โดยเปลี่ยนจากการทำแห้งแบบระเหิดมาเป็นแบบพ่นฝอย</p>
<p>เปปไทด์เป็นโพลิเมอร์สายสั้น ที่เกิดจากกรดอัลฟ่าอะมิโนเชื่อมต่อกัน ต่างจากโปรตีนซึ่งเป็นโมเลกุลของโพลีเปปไทด์ ต่อกันเป็นสายยาว นักวิจัยทั่วโลกกำลังให้ความสนใจนำเปปไทด์มาต่อยอดทางอุตสาหกรรมทางการแพทย์ เครื่องสำอาง และอาหาร เนื่องจากเปปไทด์ทำหน้าที่ควบคุมกระบวนการทางร่างกาย เช่น เป็นสารสื่อประสาท เป็นสัญญาณสั่งให้ฮอร์โมนคัดหลั่งสารที่จำเป็นต่อร่างกาย</p>
<p>ปัจจุบัน ผลิตภัณฑ์เครื่องดื่มและอาหารได้รับความสนใจจากผู้บริโภคมากขึ้น และเริ่มมีภาคเอกชนผลิตเครื่องดื่มที่มีส่วนผสมของเปปไทด์ หรือโปรตีนสกัดจากถั่วเหลืองวางจำหน่ายในตลาด แต่ยังไม่ผลิตภัณฑ์เปปไทด์จากโปรตีนรำข้าวหอมมะลิ และราคาขายยังถือว่าอยู่ในระดับสูง ตกขวดละประมาณ 70 บาท เนื่องจากว่าราคาเปปไทด์ผงโดยทั่วไปอยู่ที่กิโลกรัมละ 3,000-4,000 บาท ทำให้ต้นทุนการผลิตสูงเป็นเงาตามตัว</p>
<p>นักวิจัยมั่นใจว่า ผลิตภัณฑ์โปรตีนจากรำข้าวหอมมะลิมีต้นทุนต่ำกว่า และเมื่อผลิตเป็นสินค้าลงสู่ตลาด สามารถตั้งราคาได้ต่ำกว่าเปปไทด์จากแหล่งอื่น</p>
<p>"ทีมวิจัยกำลังทดลองผลิตเครื่องดื่มนมถั่ว เหลืองผสมเปปไทด์จากโปรตีนรำข้าวหอมมะลิขนาด 180 มิลลิกรัม/ขวด โดยผสมน้ำนมถั่วเหลือง 94.9% น้ำตาล 5% และเปปไทด์รำข้าวอีก 100 มิลลิกรัม คาดว่าราคาขายน่าจะอยู่ที่ขวดละ 15-20 บาท"</p>
<p>ล่าสุดนักวิจัยได้มีการนำเสนอผลงานต่อผู้ประกอบ การผลิตน้ำมันรำข้าว ที่สนใจนำผลงานไปพัฒนาเป็นผลิตภัณฑ์อาหารสุขภาพ โดยสามารถประยุกต์เป็นผลิตภัณฑ์หลายรูปแบบ อาทิ แคปซูล ชนิดผง หรือในรูปแบบผสมในเครื่องดื่ม</p></body>
</news>
