<teiHeader>
<fileDesc>
<titleStmt>
  <title>สาวปม “วิสิฐ” รวยผิดปกติ “กรณ์” สั่งล้างคราบ กบข.ยันลาออกหนีผิดไม่พ้น  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-04 19:38:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000062483  </bibl>
</sourceDesc>
</fileDesc>
</teiHeader>
<news>
<headline>สาวปม “<persName>วิสิฐ</persName>” รวยผิดปกติ “<persName>กรณ์</persName>” สั่งล้างคราบ กบข.ยันลาออกหนีผิดไม่พ้น</headline>
<lead>“<persName>พีระพันธุ์</persName>” สรุปผลสอบ “อดีตบิ๊ก กบข.” ยังไม่บี้ถึงตาย เผยผลตรวจสอบเชิงลึก โยงใยผู้บริหาร-เจ้าหน้าที่ รวมหัวทำธุรกรรมอำพรางในตำแหน่งหน้าที่ และได้ประโยชน์จากการซื้อขายหุ้น “บิ๊ก ป.ป.ท.” เตรียมงัด พ.ร.บ.ป้องกันปราบปรามการทุจริตในภาครัฐ ตรวจสอบเอาผิดประเด็นร่ำรวยผิดปกติ “ขุนคลัง” ยันเลขาฯ กบข.ผิดวินัยต้องรับโทษถึงแม้จะลาออกจากตำแหน่งแล้วก็ตาม แนะให้ ก.ล.ต.เป็นเจ้าภาพล้อมคอก โดยเป็นผู้จัดระเบียบภายใน กบข.ให้โปร่งใส แย้มได้เลขาคนใหม่ภายใน 1-2 เดือนนี้</lead>
<neck></neck>
<body><p><persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม กล่าวภายหลังประชุมสรุปผลตรวจสอบการบริหารขาดทุนของกองทุนบำเหน็จบำนาญข้าราชการ (กบข.) ตามที่สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) นำเสนอ โดย<persName>นายพีระพันธุ์</persName> ยืนยันอำนาจการเข้าตรวจสอบของ ป.ป.ท.ที่พบว่า คณะกรรมการ หรือบอร์ด กบข.และอนุกรรมการไม่ชัดเจนเรื่องอำนาจหน้าที่และผิดธรรมาภิบาล จึงเกิดปัญหา ทำให้เกิดประโยชน์ได้เสีย</p>
       
       <p> สำหรับการประชุมในวันที่ 3 มิถุนายน 2552 จะยังไม่ส่งเรื่องไปให้ ป.ป.ช.เพราะ <persName>นายวิสิฐ ตันติสุนทร</persName> เลขาธิการ กบข.ได้ทำหนังสือมายัง ป.ป.ท.เพื่อขอเข้าชี้แจง ดังนั้น จึงได้สั่งการให้ ป.ป.ท.ตรวจสอบเชิงลึกในเรื่องนี้ต่อไป และทำหนังสือเชิญบอร์ด กบข.ทั้งชุดปัจจุบันและที่ผ่านมาเข้ามาให้ข้อมูลด้วย เนื่องจากมีหลายประเด็นที่ยังสงสัย เช่น มีการตรวจพบเจ้าหน้าที่ กบข.หลายระดับใช้ข้อมูลที่ได้จากการทำงาน ซื้อขายหุ้นผิดหลักเกณฑ์ธรรมาภิบาลของ กบข.มีการออกกฎกระทรวงเรื่องการลงทุนซึ่งไม่น่าทำได้และมีผลกระทบกับการลงทุนหลายเรื่อง</p>
       
        <p>***พบปมใหม่ รวยผิดปกติ ตั้งแก๊งฟันกำไรหุ้น</p>
        <p><persName>นายธาริต เพ็งดิษฐ์</persName> เลขาฯ ป.ป.ท.กล่าวว่า ประเด็นที่จะต้องตรวจสอบเชิงลึกต่อไป คือ เรื่องการซื้อหุ้นบางตัวของ กบข.โดยเฉพาะการซื้อหุ้นยานภัณฑ์ ที่มีการเข้าซื้อเป็นมูลค่า 200 ล้านบาทแบบไม่ปกติ โดยผู้มีอำนาจตัดสินใจซื้อไปก่อน แล้วค่อยกลับมาลงสัตยาบัน จึงอาจมีลักษณะเอื้อประโยชน์ต่อบุคคลใดบุคคลหนึ่ง</p>
       
       <p> ส่วนบอร์ด กบข.ตามกฎหมายกำหนดอำนาจในการตัดสินใจลงทุนให้เป็นหน้าที่ของคณะกรรมการที่มีผู้หลักผู้ใหญ่ในบ้านเมืองเป็นผู้ตัดสินใจลงทุน แต่บอร์ดกลับไปมอบอำนาจให้คณะอนุกรรมการจัดการลงทุนแทนในวงเงินไม่เกิน 200 ล้านบาท กลายเป็นการบริหารจัดการไม่ตรงตามกฎหมาย และ <persName>นายวิสิฐ</persName> ก็เป็นประธานในคณะอนุกรรมการชุดดังกล่าว</p>
       
       <p> ดังนั้น จึงต้องเชิญบอร์ดมาชี้แจงว่า ทำไมจึงมอบอำนาจให้อนุกรรมการ หากการดำเนินการพบว่า ไม่มีเจตนาที่จะทุจริตก็ไม่จำเป็นต้องรับผิดทางอาญา เพราะการดำเนินการที่ไม่เป็นไปตามกฎหมายนั้นไม่จำเป็นต้องมีโทษทางอาญาเสมอไปแต่ให้ดูที่เจตนา</p>
       
       <p> <persName>นายธาริต</persName> กล่าวว่า กฎหมาย กบข.ซึ่งเป็นกฎหมายแม่บท กำหนดว่า ถ้า กบข.จะลงทุนต้องออกกฎกระทรวงว่าจะลงทุนอย่างไร การที่กฎหมายกำหนดเช่นนี้ เพราะวางหลักเกณฑ์ที่ต้องการให้คณะรัฐมนตรี (ครม.) ร่วมพิจารณากฎกระทรวงในหลักเกณฑ์การลงทุนในภาพรวม แต่ กบข.กลับเสนอออกกฎกระทรวงตั้งแต่ปี 2547 เป็นต้นมา วางหลักเกณฑ์การลงทุนให้เป็นไปตามประกาศของคณะกรรมการ กบข.ซึ่งก็ชัดเจนว่าไม่เป็นไปตามกฎหมาย กบข. สำหรับการดำเนินการภายหลังออกกฎกระทรวงโดยไม่ชอบ ผู้ออกกฎกระทรวงจะมีความผิดหรือไม่ ก็ต้องพิจารณาว่าขณะนั้นใครเป็นบอร์ดบ้าง</p>
       
       <p>ส่วนผลของการใช้จะเป็นโมฆะหรือไม่ ก็ต้องพิจารณาอีกครั้ง แต่ตนเห็นว่า เมื่อกฎกระทรวงออกโดยไม่ชอบ ผลที่ตามมาก็ต้องผิดด้วย ส่วนเจ้าหน้าที่ที่เกี่ยวข้องกับการกระทำผิดในเรื่องดังกล่าวจะแบ่งออกเป็น 3 กลุ่ม มีทั้งระดับ บอร์ด ผู้ปฏิบัติการ ผู้บริหารและเจ้าหน้าที่ที่เกี่ยวข้องกับการตัดสินใจในการลงทุน อีกประมาณ 7 คน</p>
       
      <p> เมื่อผู้สื่อข่าวถามว่า มีหลักฐานอะไรที่ว่ามีการนำข้อมูลภายในไปใช้ในการซื้อหุ้น <persName>นายธาริต</persName> กล่าวว่า ป.ป.ท.จะประสานไปยัง ก.ล.ต.เพื่อตรวจสอบข้อมูลเชิงลึก อย่างไรก็ตาม หากผลสอบสรุปว่ามีเจ้าหน้าที่ไม่ว่าระดับใดเข้าไปเกี่ยวข้อง จะแยกส่วนในการดำเนินการโดยพิจารณาทางวินัย หากต้นสังกัดไม่ดำเนินการ ป.ป.ท.จะส่งข้อมูลเพื่อชี้มูลความผิดไปให้ ส่วนการดำเนินคดีทางอาญา ป.ป.ท.จะส่งให้อัยการพิจารณา และหากพบว่าเจ้าหน้าที่ที่เข้าไปเกี่ยวข้องมีความร่ำรวยผิดปกติ จะเข้าไปตรวจสอบด้วยตาม พ.ร.บ.มาตรการป้องกันและปราบปรามการทุจริตในภาครัฐ</p>
       
        <p>***<persName>กรณ์</persName> ชี้ลาออกแต่ต้องรับโทษ แย้มได้เลขาใหม่</p>
        <p><persName>นายกรณ์ จาติกวณิช</persName> รัฐมนตรีว่าการกระทรวงการคลัง กล่าวว่า ถึงแม้ <persName>นายวิสิฐ</persName> จะยื่นใบลาออกจากตำแหน่งเลขาธิการ กบข.ไปแล้ว เมื่อวานนี้ แต่ยังต้องรับโทษทางวินัย เนื่องจากผลการตรวจสอบของคณะกรรมการชี้ชัดว่า มีความผิดทางวินัยเกิดขึ้นส่วนบทลงโทษเป็นอย่างไรนั้น ขณะนี้คณะกรรมการตรวจสอบทางวินัยอยู่ระหว่างการพิจารณาบทลงโทษที่เหมาะสม ซึ่งจะต้องนำกลับมาเสนอภายใน 30 วัน</p>
       
        <p>ส่วนการบริหารจัดการองค์กรภายในของ กบข.นั้นได้มอบนโยบายให้คณะกรรมการ กบข.ไปทบทวนขั้นตอนการกำกับดูแลภายในโดยเห็นว่า ควรขอความร่วมมือจากทาง สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เข้ามาเปรียบเทียบระบบกำกับดูแลภายในและเรื่องของธรรมาภิบาลให้เป็นไปในทิศทางเดียวกับบริษัทที่มีธุรกรรมคล้ายคลึงกับ กบข. และให้มีมาตรฐานเดียวกัน เพื่อเรียกความเชื่อมั่นของสมาชิก กบข.</p>
       ส่วนการจัดหาเลขาธิการ กบข.คนใหม่นั้น รมว.คลัง กล่าวว่า ขณะนี้อยู่ระหว่างการสรรหา ซึ่งคาดว่าจะเสร็จสิ้นภายใน 1-2 เดือนนี้</p></body>
</news>
