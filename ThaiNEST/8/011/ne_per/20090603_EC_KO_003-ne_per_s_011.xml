<teiHeader>
<fileDesc>
<titleStmt>
  <title>แบงก์อุ้มลูกค้ากู้บ้านยอมหั่นค่างวดกสิกรไทยลด40%เป็นเวลา1ปี-ไทยพาณิชย์ให้20-40%  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-03 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090603/15436/%e0%b9%81%e0%b8%9a%e0%b8%87%e0%b8%81%e0%b9%8c%e0%b8%ad%e0%b8%b8%e0%b9%89%e0%b8%a1%e0%b8%a5%e0%b8%b9%e0%b8%81%e0%b8%84%e0%b9%89%e0%b8%b2%e0%b8%81%e0%b8%b9%e0%b9%89%e0%b8%9a%e0%b9%89%e0%b8%b2%e0%b8%99%e0%b8%a2%e0%b8%ad%e0%b8%a1%e0%b8%ab%e0%b8%b1%e0%b9%88%e0%b8%99%e0%b8%84%e0%b9%88%e0%b8%b2%e0%b8%87%e0%b8%a7%e0%b8%94%e0%b8%81%e0%b8%aa%e0%b8%b4%e0%b8%81%e0%b8%a3%e0%b9%84%e0%b8%97%e0%b8%a2%e0%b8%a5%e0%b8%9440%e0%b9%80%e0%b8%9b%e0%b9%87%e0%b8%99%e0%b9%80%e0%b8%a7%e0%b8%a5%e0%b8%b21%e0%b8%9b%e0%b8%b5%e0%b9%84%e0%b8%97%e0%b8%a2%e0%b8%9e%e0%b8%b2%e0%b8%93%e0%b8%b4%e0%b8%8a%e0%b8%a2%e0%b9%8c%e0%b9%83%e0%b8%ab%e0%b9%892040.html  </bibl>
</sourceDesc>
</fileDesc>
</teiHeader>
<news>
<headline>แบงก์อุ้มลูกค้ากู้บ้านยอมหั่นค่างวดกสิกรไทยลด40%เป็นเวลา1ปี-ไทยพาณิชย์ให้20-40%</headline>
<lead>แบงก์โดดอุ้มลูกค้าสินเชื่อบ้าน ยอมลดวงเงินผ่อนชำระค่างวด "กสิกรไทย" ใจป้ำประกาศลด 40% เป็นเวลา 1 ปี ให้สิทธิ์ทั้งลูกค้าเก่าและใหม่ ส่วนแบงก์ไทยพาณิชย์ร่อนจดหมายถึงลูกค้าเปิดทางลดค่างวดให้ตั้งแต่ 20-40% ประเมินลูกค้าเป็นรายๆ ไม่เท่ากัน</lead>
<neck></neck>
<body><p><persName>ดร.ประสาร ไตรรัตน์วรกุล</persName> กรรมการผู้จัดการ ธนาคารกสิกรไทย กล่าวว่า ธนาคารได้ประกาศลดวงเงินผ่อนชำระค่างวดของสินเชื่อที่อยู่อาศัยลง 40% เพื่อช่วยเหลือลูกค้าสินเชื่อบ้านกสิกรไทย ที่ได้รับผลกระทบจากสภาวะเศรษฐกิจ โดยลูกค้าที่มีวงเงินกู้ไม่เกิน 2 ล้านบาท ซึ่งเป็นกลุ่มที่มีโอกาสได้รับผลกระทบจากภาวะเศรษฐกิจมาก สามารถเลือกลดวงเงินผ่อนชำระค่างวดลงได้ถึง 40% ของวงเงินผ่อนชำระปกติ เป็นเวลา 1 ปี คือตั้งแต่กรกฎาคม 2552-มิถุนายน 2553 เช่น ลูกค้าที่เคยผ่อนชำระเดือนละ 1 หมื่นบาท สามารถเลือกลดการผ่อนชำระเหลือเพียง 6,000 บาทต่อเดือน</p>

 <p>"การลดค่างวดผ่อนชำระครั้งนี้ จะช่วยให้ลูกค้ามีเงินเหลือไว้ใช้จ่ายในสิ่งที่จำเป็น หรือบางคนที่มีข้อจำกัดเรื่องรายได้ในช่วงนี้ก็สามารถลดวงเงินค่างวดเพื่อช่วยลดภาระของครอบครัว รวมทั้งสามารถรักษาบ้านไว้เป็นทรัพย์สินที่มีค่าต่อไป ในขณะที่ลูกค้าใหม่ ที่มีความจำเป็นต้องซื้อบ้านในช่วงนี้ ก็สามารถใช้สิทธิ์ในการลดค่างวดได้เช่นเดียวกัน เพื่อไม่ให้สร้างภาระการผ่อนชำระต่อเดือนที่สูงเกินไป" <persName>ดร.ประสาร</persName>กล่าว</p>
<p> นอกจากนี้ ธนาคารกสิกรไทย ยังได้ประกาศยกเว้นค่าธรรมเนียมการชำระค่าสาธารณูปโภคพื้นฐานให้อีกด้วย ซึ่งรวมถึง ค่าน้ำประปา ไฟฟ้า โทรศัพท์พื้นฐาน ให้แก่ลูกค้าและประชาชน ตั้งแต่วันที่ 15 มิถุนายน 2552-30 มิถุนายน 2553 โดยลูกค้าสามารถเลือกชำระผ่านช่องทางของธนาคารที่สะดวกที่สุด ทั้ง อินเทอร์เน็ต โทรศัพท์มือถือ เครื่องเอทีเอ็มที่มี 5,760 เครื่อง หรือสาขาของธนาคารที่มีกว่า 700 สาขาทั่วประเทศ</p>

 <p><persName>นายรุ่งเรือง สุขเกิดกิจพิบูลย์</persName> ผู้ช่วยผู้จัดการใหญ่ ธนาคารไทยพาณิชย์ กล่าวว่า ธนาคารได้ส่งจดหมายถึงลูกค้าสินเชื่อบ้านที่ต้องการลดค่างวดผ่อนบ้านลง หากตอบรับกลับมาธนาคารจะปรับลดค่างวดลงให้เฉลี่ย 20% ของค่างวดเดิม หรือเดิมชำระอยู่ 1 หมื่นบาทต่อเดือน หากตอบกลับมาจะเหลือ 8,000 บาทต่อเดือน สูงสุดประมาณ 30-40% โดยลูกค้าแต่ละรายจะได้รับอัตราการปรับลดไม่เท่ากัน เนื่องจากธนาคารจะพิจารณาเป็นรายๆ ขึ้นอยู่กับความสามารถในการผ่อนชำระและความตั้งใจผ่อนชำระของลูกค้าในอดีต</p>

   <p>อย่างไรก็ตาม สัญญาการกู้จะไม่มีการปรับเปลี่ยน แต่จะมีสัญญาแนบท้าย โดยระยะเวลาการกู้ของลูกค้าจะต้องยืดมากขึ้นกว่าเดิม เนื่องจากธนาคารไม่ได้กำหนดระยะเวลาการปรับลดอัตราการผ่อนชำระ แต่เป็นการยืดเวลาการชำระหนี้ของลูกค้าออกไปจากอายุสัญญากู้เดิม ทั้งนี้ ลูกค้าบางกลุ่มอาจจะไม่ตอบรับ เนื่องจากมองว่าอยากที่จะผ่อนให้จบเร็วๆ และไม่ต้องการรับภาระดอกเบี้ยจ่ายเพิ่มขึ้น แต่ลูกค้าบางรายมองว่าในภาวะเศรษฐกิจขณะนี้ต้องการสำรองสภาพคล่องไว้ก่อน</p></body>
</news>
