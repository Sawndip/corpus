<teiHeader>
<fileDesc>
<titleStmt>
  <title>มะกันชี้โสมแดงจะแพ้แม้อาจโจมตีทำโสมขาว'ยับ'  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-14 19:23:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000079568  </bibl>
</sourceDesc>
</fileDesc>
</teiHeader>
<news>
<headline>มะกันชี้โสมแดงจะแพ้แม้อาจโจมตีทำโสมขาว'ยับ'</headline>
<lead>นายทหารอาวุโสของสหรัฐฯ ระบุในวันอังคาร (14) ว่า หากเกาหลีเหนือโจมตีเกาหลีใต้ จะใช้วิธีจู่โจมแบบสายฟ้าแลบ และ "สร้างความเสียหายอย่างหนักหน่วงยิ่ง" แต่ในที่สุดจะเป็นฝ่ายพ่ายแพ้</lead>
<neck></neck>
<body><p><persName>พล.ต.จอห์นนี เอ. ไวดา</persName> ผู้กำลังจะพ้นตำแหน่งรองเสนาธิการของกองกำลังทหารสหรัฐฯประจำเกาหลีใต้ ยังพูดอีกว่า การโจมตีดังกล่าวมีแนวโน้มเกิดขึ้นได้ยากเพราะจะเป็นการยุติระบอบการปกครองของคิมจองอิลไปด้วย</p>
<p>อย่างไรก็ตาม <persName>ไวดา</persName>ระบุว่าขณะนี้กำลังทหารของเกาหลีเหนือมากกว่าสองในสามได้ตรึงกำลังอยู่บริเวณชายแดนติดกับเกาหลีใต้ในรัศมี 90 กิโลเมตร</p>
<p>"พวกเขาสามารถเข้าโจมตี ถ้าพวกเขามุ่งมาตรปรารถนาเหลือเกิน โดยแทบไม่สามารถสังเกตเห็นอะไรเลย" <persName>ไวดา</persName>บอกกับพลเรือนกลุ่มหนึ่งที่เดินทางแวะชมเขตปลอดทหารบริเวณชายแดน </p>
<p>ขณะนี้สหรัฐฯ ได้จัดกำลังทหาร 28,500 นายเข้าประจำการสนับสนุนเกาหลีใต้เพื่อตอบโต้เกาหลีเหนือ โดยเกาหลีใต้มีทหารประจำการอยู่ 655,000 นาย</p>
<p>"เราประเมินว่า จากการที่เกาหลีเหนือประสบความล้มเหลวในทางเศรษฐกิจและถูกจำกัดความช่วยเหลือจากพันธมิตรเก่าอย่างรัสเซียและจีน พวกเขาจึงไม่อาจเปิดฉากโจมตีครั้งใหญ่ได้แบบเดียวกับที่เคยเกิดขึ้นในสงครามเกาหลีครั้งแรก" สำนักข่าวยอนฮัปรายงานความเห็นดังกล่าวของ<persName>ไวดา</persName> ซึ่งได้รับการยืนยันจากโฆษกกองทัพสหรัฐฯด้วยเช่นกัน</p>
<p><persName>ไวดา</persName>ระบุด้วยว่าเกาหลีเหนือจัดเป็นประเทศที่มีกำลังทหารขนาดใหญ่เป็นอันดับสี่ของโลก โดยมีกองกำลังทหารรบพิเศษและหน่วยปืนใหญ่ที่มีขนาดใหญ่ที่สุด</p>
<p>"การโจมตีของเกาหลีเหนือ ไม่ว่าจะจำกัดวงแค่ไหนก็ตาม จะต้องสร้างความเสียหายอย่างหนักหน่วงยิ่งต่อเกาหลีใต้แน่นอน" <persName>ไวดา</persName>กล่าวและพูดถึงผู้นำของเกาหลีเหนือว่า "เป็นคนป่วยที่อ่อนแอมาก"</p>
<p>"ถ้าหากเขา (คิมจองอิล) คำนวณผิดและโจมตีเกาหลีใต้จริงๆ ทั้งตัวเขาและระบอบการปกครองของเขาก็จะพังด้วย" <persName>ไวดา</persName>บอก แต่เขาคิดว่าการบุกจู่โจม "คงมีแนวโน้มเป็นไปได้ยาก เพราะคนๆ นี้ยังอยากมีชีวิตอยู่"</p></body>
</news>
