<teiHeader>
<fileDesc>
<titleStmt>
  <title>หนุ่มยุ่นทวงแชมป์กินฮอตด็อกไม่สำเร็จ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090706/19489/%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%a2%e0%b8%b8%e0%b9%88%e0%b8%99%e0%b8%97%e0%b8%a7%e0%b8%87%e0%b9%81%e0%b8%8a%e0%b8%a1%e0%b8%9b%e0%b9%8c%e0%b8%81%e0%b8%b4%e0%b8%99%e0%b8%ae%e0%b8%ad%e0%b8%95%e0%b8%94%e0%b9%87%e0%b8%ad%e0%b8%81%e0%b9%84%e0%b8%a1%e0%b9%88%e0%b8%aa%e0%b8%b3%e0%b9%80%e0%b8%a3%e0%b9%87%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>หนุ่มยุ่นทวงแชมป์กินฮอตด็อกไม่สำเร็จ</headline>
<lead>นิวยอร์ก-หนุ่มอเมริกันคว้าแชมป์กินฮอตด็อกเป็นสมัยที่ 3 ส่วนหนุ่มญี่ปุ่นยังทวงแชมป์คืนไม่ได้</lead>
<neck></neck>
<body><p><persName>นายโจอี เชสนัท</persName> หนุ่มอเมริกันวัย 25 ปี สามารถป้องกันแชมป์กินฮอตด็อกได้ติดต่อกันเป็นสมัยที่ 3 ในการแข่งขันเนธาน'สเฟมัส ฟอร์ธ ออฟ จูไล อินเตอร์เนชั่นแนล ฮอตด็อก อิทติ้ง คอนเทสต์ ที่จัดขึ้นเป็นประจำทุกปีในวันชาติสหรัฐ ซึ่งตรงกับวันที่ 4 กรกฎาคม ที่ร้านเนธานส์บนเกาะโคนี ไอแลนด์ รัฐนิวยอร์ก ประเทศสหรัฐ ซึ่งนายเชสนัทจากเมืองซานเฮเซ รัฐแคลิฟอร์เนีย สามารถกินฮอตด็อกได้ 68 อัน เอาชนะ<persName>นายทาเครุ โคบายาชิ</persName> แชมป์ 3 สมัยจากเมืองนางาโน ประเทศญี่ปุ่น ไปได้ไม่ยากเย็น</p>
<p>รายงานข่าวระบุว่า มีฝูงชนไปเฝ้ารอชมกันเป็นจำนวนมาก โดยเฉพาะสีสันตอนที่ผู้เข้าแข่งขันแนะนำตัว <persName>นายโคบายาชิ</persName> อดีตแชมป์ 6 สมัย ชาวญี่ปุ่น สวมเสื้อยืดมีลายเซ็นของทีมนักกีฬาโอลิมปิกของญี่ปุ่นด้วย ซึ่งตอนแรก<persName>นายโคบายาชิ</persName>เป็นผู้นำเล็กน้อยตอนที่กินเข้าไปได้ถึง 8 อัน ในช่วงนาทีแรกของการแข่งขัน แต่<persName>นายเชสนัท</persName>พลิกเป็นผู้นำในนาทีที่ 2 ก่อนที่หนุ่มอเมริกันจะทำได้ดีกว่าและเป็นผู้นำตลอดจนสิ้นสุดการแข่งขัน ซึ่ง<persName>นายโคบายาชิ</persName>กินได้เพียง 64 อันครึ่งเท่านั้น</p>
<p>การแข่งขันครั้งนี้แตกต่างจากเมื่อปี 2548 ที่ครั้งนั้น<persName>นายโคบายาชิ</persName>เอาชนะ<persName>นายเชสนัท</persName>อย่างขาดลอยด้วยการเขมือบฮอตด็อกไป 49 อัน ส่วนนายเชสนัททำได้ 32 อัน ส่วนปีที่แล้วก็เป็นการแข่งอย่างสูสีที่ต่างฝ่ายต่างก็กินได้คนละ 59 อัน และต้องตัดเชือกกันอีกคนละ 5 อัน จนกระทั่ง<persName>นายเชสนัท</persName>สามารถเอาชนะไปได้ในที่สุด</p>
<p>จำนวนของฮอตด็อกที่ผู้แข่งขันกินเข้าไปในปีนี้ยังแสดงให้เห็นด้วยว่าเพิ่มขึ้นจากเดิมมาก นับตั้งแต่มีการแข่งขันครั้งแรกเมื่อปี 2459 ที่สมัยนั้นแค่กินได้ 13 อันก็ชนะขาดแล้ว ขณะที่<persName>นายเชสนัท</persName>กล่าวว่า มีแผนฉลองชัยชนะมื้อค่ำด้วยการหันไปหาอาหารเบาๆ ประเภทสลัด</p></body>
</news>
