<teiHeader>
<fileDesc>
<titleStmt>
  <title>งูเลื้อย4-3ฉลองสคูเด็ตโต้,โตริโน่ร่วง  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-05-31 22:59:04  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090531_121.html  </bibl>
</sourceDesc>
</fileDesc>
</teiHeader>
<news>
<headline>งูเลื้อย4-3ฉลองสคูเด็ตโต้,<persName>โตริโน่</persName>ร่วง</headline>
<lead>"งูใหญ่" อินเตอร์ มิลาน คัมแบ็กเลื้อยสยองโลกฉก อตาลันต้า สิ้นชีพ 4-3 ฉลองแชมป์สคูเด็ตโต้อำลา <persName>หลุยส์ ฟิโก้</persName> อย่างยิ่งใหญ่ พ่วงตำแหน่งดาวซัลโวมะกะโรนี <persName>ซลาตัน อิบราฮิโมวิช</persName> ที่ซัด 25 ประตู ฝั่ง "กระทิงหิน" โตริโน่ สุดเศร้าบุกพ่าย "หมาป่า" โรม่า 2-3 ตกชั้นตาม <persName>เรจจิน่า</persName> กับ <persName>เลชเช่</persName></lead>
<neck></neck>
<body><p>กัลโช่ เซเรีย อา อิตาลี </p>
<p>อินเตอร์ 4 - อตาลันต้า 3 </p>
<p>"งูใหญ่" อินเตอร์ มิลาน ทีมแชมป์ กัลโช่ เซเรีย อา อิตาลี ฤดูกาลนี้ เปิด จูเซ็ปเป้ เมอัซซ่า รับการมาเยือนของ อตาลันต้า ทีมอันดับ 11</p>
<p>โดย <persName>โชเซ่ มูรินโญ่</persName> เทรนเนอร์เจ้าบ้านส่งชุดใหญ่เอาใจแฟนก่อนรับมอบถ้วยแชมป์ นำโดย <persName>ซลาตัน อิบราฮิโมวิช</persName> ที่กำลังลุ้นตำแหน่งดาวซัลโว และ <persName>หลุยส์ ฟิโก้</persName> ที่วันนี้สวมปลอกแขนกัปตันทีมด้วยก่อนอำลาสนาม</p>
<p>ด้านผู้มาเยือนได้ <persName>เลโอนาร์โด้ ตาลามอนติ</persName> หายเจ็บกลับมาคุมแนวรับอีกครั้ง ส่วนที่เหลือยังมี <persName>คริสเตียโน่ โดนี่</persName> และ <persName>จานวิโต้ ปลาสมาติ</persName> เป็นทีเด็ด</p>
<p>เปิดฉากเพียง 6 นาที เจ้าถิ่นได้ประตูอย่างรวดเร็ว เมื่อ <persName>ฟิโก้</persName> หลุดไปทางขวาก่อนจ่ายเรียดไปหน้าประตู <persName>อันเดรีย คอนซิญี่</persName> ปัดมาเข้าทางปืนของ <persName>ซัลลีย์ มุนตารี่</persName> ซัดตุงตาข่าย งูใหญ่เลื้อยขึ้นนำ 1-0</p>
<p>แต่ อตาลันต้า ตามตีเสมอได้ทันควันเป็น 1-1 ในอีก 4 นาทีต่อมาจากจังหวะที่ <persName>ติเบริโอ กวาเรนเต้</persName> เปิดลูกเตะมุมให้ <persName>โดนี่</persName> ขึ้นโหม่งเสียบเสา</p>
<p>นาทีที่ 12 "งูใหญ่" ขึ้นนำอีกครั้งเป็น 2-1 คราวนี้ <persName>เอสเตบัน กัมบิอัสโซ่</persName> วางบอลหลุดกัปดักล้ำหน้าให้ <persName>อิบราฮิโมวิช</persName> เข้าไปซัดผ่านมือ <persName>คอนซิญี่</persName> อย่างสบาย</p>
<p>อย่างไรก็ตาม ทีมเยือนยังไม่ยอมแพ้ง่ายๆ ตามตีเสมอเป็น 2-2 ในนาทีที่ 25 เมื่อ <persName>ฮาเวียร์ ซาเน็ตติ</persName> โหม่งสกัดออกมาไม่ดีไปเข้าทาง <persName>ลูก้า ชิการินี่</persName> ส่องไกลนอกกรอบเขตโทษเข้าไปอย่างสุดสวย</p>
<p>จากนั้น <persName>ซลาตัน อิบราฮิโมวิช</persName> เกือบบวกประตูที่สองให้กับตัวเอง แต่ลูกยิงด้วยขวาของเขาพุ่งโด่งข้ามคานออกหลังไป</p>
<p>นาทีสุดท้ายครึ่งแรก <persName>โชเซ่ มูรินโญ่</persName> เปลี่ยนตัว <persName>ฟิโก้</persName> ออกจากสนาม ท่ามกลางการปรบมือของแฟนบอล และผู้เล่นทั้งสองทีม โดยส่ง <persName>ดาวิเด้ ซานตอน</persName> ลงไปเล่นแทน ก่อนจบครึ่งแรกด้วยการเสมอกัน 2-2</p>
<p>ครึ่งหลัง <persName>ลุยจิ เดล เนรี่</persName> เปิดโอกาสให้ <persName>แฟร์ดินานโด ค็อปโปล่า</persName> ลงมาเฝ้าเสาแทน <persName>อันเดรีย คอนซิญี่</persName></p>
<p>ผู้มาเยือนช็อกแฟนบอลด้วยการพลิกขึ้นนำ 3-2 ในนาทีที่ 53 เมื่อมาได้ฟรีคิกหน้ากรอบเขตโทษ และเป็น <persName>โดนี่</persName> ที่รับหน้าที่สังหารเข้าไปอย่างสุดสวย พร้อมกับเป็นประตูที่สองของตัวเองในเกมนี้ด้วย</p>
<p><persName>มูรินโญ่</persName> แก้เกมทันทีด้วยการส่ง <persName>ดั๊กลาส ไมค่อน</persName> ที่เจ็บไปนาน และ <persName>เอร์นัน เครสโป</persName> ลงมาแทน <persName>คริสเตียน คิวู</persName> กับ <persName>เดยัน สแตนโควิช</persName></p>
<p>อตาลันต้า เกือบจะบวกเพิ่มได้อีกเม็ด แต่ลูกยิงของ <persName>ซิโมเน่ ปาโดอิน</persName> พุ่งชนคานอย่างจัง</p>
<p>นาทีที่ 78 พลพรรค "เนรัซซูรี่" ตามตีเสมอเป็น 3-3 จนได้ เมื่อแนวรับทีมเยือนสกัดบอลมาเข้าทาง มุนตารี่ ยิงไปติด<persName>เซฟ ค็อปโปล่า</persName> แต่บอลยังกระเด็นมาหา <persName>กัมบิอัสโซ่</persName> ซ้ำตุงตาข่าย</p>
<p>เพียงนาทีถัดมาเจ้าถิ่นพลิกกลับมานำ 4-3 จากความสามารถเฉพาะตัวของ <persName>อิบราฮิโมวิช</persName> ที่หลอกล่อแนวรับคู่แข่ง ก่อนหันหลังตอกส้นเข้าไปอย่างเหนือชั้น พร้อมคว้าตำแหน่งดาวซัลโวที่จำนวน 25 ประตู</p>
<p>ช่วงเวลาที่เหลือไม่มีฝ่ายใดทำประตูเพิ่มกันได้ จบเกมเป็น อินเตอร์ ที่เฉือนชนะ อตาลันต้า อย่างสุดมัน 4-3 ฉลองแชมป์สคูเด็ตโต้อย่างยิ่งใหญ่</p>
<p>รายชื่อนักเตะทั้งสองทีม</p>
<p>อินเตอร์ มิลาน : <persName>ชูลิโอ เซซาร์</persName>; <persName>ฮาเวียร์ ซาเน็ตติ</persName>, <persName>อีบัน คอร์โดบา</persName>, <persName>วอลเตอร์ ซามูเอล</persName>, <persName>คริสเตียน คิวู</persName> (<persName>ดั๊กลาส ไมค่อน</persName> แทน.64); <persName>เดยัน สแตนโควิช</persName> (<persName>เอร์นัน เครสโป</persName> แทน น.64), <persName>เอสเตบัน กัมบิอัสโซ่</persName>, <persName>ซัลลีย์ มุนตารี่</persName>; <persName>หลุยส์ ฟิโก้</persName> (<persName>ดาวิเด้ ซานตอน</persName> แทน น.44), <persName>ซลาตัน อิบราฮิโมวิช</persName>, <persName>มาริโอ บาโลเตลลี่</persName></p>
<p>อตาลันต้า : <persName>อันเดรีย คอนซิญี่</persName> (<persName>แฟร์ดินานโด ค็อปโปล่า</persName> แทน น.46); <persName>กอรี่ การิคส์</persName>, <persName>เลโอนาร์โด้ ตาลามอนติ</persName>, <persName>โธมัส มานเฟรดินี่</persName>, <persName>จานเปาโล เบลลินี่</persName>; <persName>มาริโน่ เดเฟนดิ</persName>, <persName>ลูก้า ชิการินี่</persName>, <persName>ติเบริโอ กวาเรนเต้</persName>, <persName>ซิโมเน่ ปาโดอิน</persName>; <persName>คริสเตียโน่ โดนี่</persName>; <persName>จานวิโต้ ปลาสมาติ</persName></p>
<p>โรม่า 3 - โตริโน่ 2 </p>
<p>เกมที่ โอลิมปิโก้ สตาดิโอ "หมาป่า" โรม่า เจ้าถิ่นทีมอันดับ 6 คว้าตั๋วลุยยูโรป้า ลีกแน่นอนแล้ว แต่เกมนี้มีความหมายสำคัญมากกับทีมเยือน "กระทิงหิน" โตริโน่ ที่ต้องการ 3 แต้มเพื่อลุ้นหนีตกชั้นกับ โบโลญญ่า</p>
<p>สภาพทีม โรม่า ได้ <persName>ดานิเอเล่ เด รอสซี่</persName> พ้นแบน แต่เสีย <persName>มาร์โก ม็อตต้า</persName> และ <persName>โรดริโก้ ตัดเด</persName> ที่ติดแบนแทน ส่วน โตริโน่ ไม่มี <persName>อันเจโล อ็อกบอนน่า</persName>, <persName>มาร์โก ปิซาโน่</persName>, <persName>อายโม ดิอาน่า</persName>, <persName>ฟรานเชสโก้ ปราตาลี</persName>, <persName>โรลันโด้ เบียงคี่</persName>, <persName>อินยาซิโอ อบาเต้</persName> และ <persName>เบลริม เซมายลี่</persName> ที่โดนแบนทั้งหมด</p>
<p>เริ่มเกมขึ้นมา <persName>โตริโน่</persName> เป็นฝ่ายเข้าทำน่ากลัวกว่า นาทีที่ 8 ได้ลูกฟรีคิกริมเส้น <persName>อเลสซานโดร โรซิน่า</persName> เปิดเข้าไปให้ <persName>นิโกล่า เวนโตล่า</persName> เทกตัวโหม่งเฉี่ยวเสาออกไป</p>
<p>ถัดจากนั้นนาทีเดียว ทีมกระทิงหินก็มาได้ประตูที่ต้องการขึ้นนำ 1-0 <persName>ตอมมาโซ่ ไวลัตติ</persName> ตะบันด้วยเท้าขวาจากหน้าเขตโทษ บอลพุ่งผ่านมือ <persName>อาร์เทอร์</persName> เสียบมุม</p>
<p>โรม่า มีลุ้นได้ประตูตีเสมอในนาทีที่ 26 <persName>ดาวิด ปิซาร์โร่</persName> เปิดบอลให้ <persName>ดานิเอเล่ เด รอสซี่</persName> ขึ้นโหม่งไม่ผ่านมือ <persName>มัตเตโอ เซเรนี่</persName></p>
<p>นาทีที่ 27 หมาป่ากรุงโรม ต้องถอด <persName>ซิโมเน่ แปร์ร็อตต้า</persName> ออกจากสนามเพราะบาดเจ็บ ต้องส่ง <persName>เมียร์โก วูชินิช</persName> ลงไปแทน</p>
<p>เจ้าบ้านมาตามตีเสมอเป็น 1-1 ได้สำเร็จในนาทีที่ 35 จากเตะมุมของ <persName>ฟรานเชสโก้ ต๊อตติ</persName> บอลทะลักมาเข้าทาง <persName>เฌเรมี่ เมเนซ</persName> ซัดด้วยซ้ายผ่านมือ <persName>เซเรนี่</persName> เข้าไปจนได้ จบครึ่งแรก ทั้งสองทีมเสมอกันอยู่ 1-1</p>
<p>ครึ่งหลัง โรม่า เกือบพลิกขึ้นนำในนาทีที่ 70 <persName>เมียร์โก วูชินิช</persName> โต้กลับเร็วแล้วเปิดบอลให้ <persName>ฟรานเชสโก้ ต๊อตติ</persName> กดเรียดด้วยเท้าซ้ายจากบริเวณหน้ากรอบโทษ บอลพุ่งถากเสาสองออกไปหวุดหวิด</p>
<p>หมาป่ากรุงโรมบุกหนัก จนกระทั่งนาทีที่ 74 ก็มาได้ประตูขึ้นนำ 2-1 จนได้ <persName>เมียร์โก วูชินิช</persName> หลุดเข้าเขตโทษด้านซ้ายแล้วซัดด้วยเท้าขวาผ่าน <persName>เซเรนี่</persName> เข้าไปไม่พลาด</p>
<p>นาทีที่ 83 โรม่า ได้ประตูทิ้งห่าง 3-1 <persName>มาร์โก คาสเซ็ตติ</persName> หลุดเข้าเขตโทษแล้วโดน <persName>อีวาน ฟรานเชสคินี่</persName> รวบล้มลงไป และเป็นใบเหลืองที่สองของ <persName>ฟรานเชสคินี่</persName> ด้วย จึงถูกไล่ออกจากสนาม และเป็น <persName>ฟรานเชสโก้ ต๊อตติ</persName> ซัดจุดโทษเข้าไปไม่พลาด</p>
<p>ทว่า <persName>โตริโน่</persName> ก็ยังอุตส่าห์ไล่ขึ้นมาอีกเป็น 2-3 ในนาทีที่ 88 <persName>เดนิส โดโนฟริโอ</persName> ตัวสำรอง เปิดบอลให้ <persName>นิโกล่า เวนโตล่า</persName> แปด้วยขวาผ่าน <persName>อาร์เทอร์</persName> เข้าไป แต่ก็ทำได้แค่นั้น</p>
<p>จบเกม โรม่า เอาชนะ โตริโน่ ไป 3-2 ส่งผลให้ทีม "กระทิงหิน" ร่วงตกชั้นไปเป็นทีมสุดท้ายตามหลัง เรจจิน่า กับ เลชเช่</p>
<p>รายชื่อนักเตะทั้งสองทีม</p>
<p>โรม่า : <persName>อาร์เทอร์</persName>; <persName>มาร์โก คาสเซ็ตติ</persName>, <persName>ฟิลิปป์ เม็กแซส</persName>, <persName>คริสเตียน ปานุชชี่</persName>, <persName>ยอห์น อาร์เน่ รีเซ่</persName>; <persName>ซิโมเน่ แปร์ร็อตต้า</persName> (<persName>เมียร์โก วูชินิช</persName> น.27), <persName>ดานิเอเล่ เด รอสซี่</persName>, <persName>มัตเตโอ บริกี</persName>; <persName>ดาวิด ปิซาร์โร่</persName>; <persName>ฟรานเชสโก้ ต๊อตติ</persName> (<persName>ริเบโร่ โกเมส</persName> น.90), <persName>เฌเรมี่ เมเนซ</persName> (<persName>มาร์โก ดาเลสซานโดร</persName> น.60)</p>
<p>โตริโน่ : <persName>มัตเตโอ เซเรนี่</persName>; <persName>เคลาดิโอ ริวัลต้า</persName> (<persName>เดนิส โดโนฟริโอ</persName> น.73), <persName>เปาโล เดลลาฟิออเร่</persName>, <persName>เชซาเร่ นาตาลี</persName>, <persName>อีวาน ฟรานเชสคินี่</persName>; <persName>ริคคาร์โด้ โคลอมโบ</persName> (<persName>มาร์โก ดิ ลอเรโต้</persName> น.85), <persName>ตอมมาโซ่ ไวลัตติ</persName> (<persName>เซอร์จิยู ซูซิยู</persName> น.90), <persName>ซิโมเน่ บารอเน่</persName>, <persName>มัตเตโอ รูบิน</persName>; <persName>อเลสซานโดร โรซิน่า</persName>; <persName>นิโกล่า เวนโตล่า</persName></p>
<p>ฟุตบอลกัลโช่ เซเรีย อา อิตาลี เมื่อวันที่ 31 พ.ค. 52 ที่ผ่านมา</p>
<p>•โบโลญญ่า ชนะ คาตาเนีย 3-1</p>
<p>•ฟิออเรนติน่า แพ้ มิลาน 0-2</p>
<p>•เจนัว ชนะ เลชเช่ 4-1</p>
<p>•อินเตอร์ ชนะ อตาลันต้า 4-3</p>
<p>•ยูเวนตุส ชนะ ลาซิโอ 2-0</p>
<p>•นาโปลี ชนะ คิเอโว่ 3-0</p>
<p>•ปาแลร์โม่ เสมอ ซามพ์โดเรีย 2-2</p>
<p>•เรจจิน่า เสมอ เซียน่า 1-1</p>
<p>•โรม่า ชนะ โตริโน่ 3-2</p>
<p>•อูดิเนเซ่ ชนะ กายารี่ 6-2</p></body>
</news>
