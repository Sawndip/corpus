<teiHeader>
<fileDesc>
<titleStmt>
  <title>ซิตี้กรุ๊ปชี้เศรษฐกิจโลกใหม่เมินบริโภคนิยม-ก่อหนี้  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=52593  </bibl>
</sourceDesc>
</fileDesc>
</teiHeader>
<news>
<headline>ซิตี้กรุ๊ปชี้เศรษฐกิจโลกใหม่เมินบริโภคนิยม-ก่อหนี้</headline>
<lead>ซีอีโอธนาคารใหญ่ยอมรับโมเดลเศรษฐกิจเปลี่ยน พร้อมตั้งกองทุนหนุนกระตุ้นชีพจรการค้าโลก</lead>
<neck></neck>
<body><p><persName>วิกรม บัณฑิต</persName> ประธานเจ้าหน้าที่ฝ่ายบริหาร (ซีอีโอ) ของซิตี้กรุ๊ปกล่าววานนี้ว่า เศรษฐกิจโลกจะไม่มีวันหวนกลับคืนสู่ยุคของการแสวงหากำไรอย่างหน้ามืดตามัว และโลกจำเป็นจะต้องมีรูปแบบการทำธุรกิจแนวทางใหม่ ในช่วงเวลาที่เศรษฐกิจโลกเริ่มมีสัญญาณของเสถียรภาพมากขึ้น </p>
<p>“โครงสร้างเศรษฐกิจโลกมีแนวโน้มที่จะแตกต่างไปจากรูปแบบที่ เราคุ้นเคย” <persName>ปันฑิต</persName> กล่าวระหว่างการประชุมสุดยอดทางธุรกิจระดับประเทศที่เมืองดีทรอยต์ของสหรัฐ พร้อมกล่าวว่า ภาคธุรกิจจำเป็นจะต้องแสวงหาแรงกระตุ้นการขยายตัวแบบใหม่ที่ไม่เน้นการบริโภคอย่างฟุ่มเฟือย และการสร้างหนี้สิน </p>
<p>ทั้งนี้ ซีตี้กรุ๊ปกับบรรษัทการเงินระหว่างประเทศ (ไอเอฟซี) ซึ่ง เป็นหน่วยงานด้านการลงทุนของธนาคารโลก ยังร่วมกันจัดตั้งกองทุนมูลค่า 7,500 เหรียญสหรัฐ (ราว 2.55 แสนล้านบาท) เพื่อกระตุ้นการค้าขายในกลุ่มตลาดเกิดใหม่ โดยที่ซิตี้กรุ๊ปอัดฉีดเงินเข้ากองทุนในสัดส่วนถึง 60% ส่วนที่เหลือ เป็นความรับผิดชอบของไอเอฟซี และหน่วยงานอื่นๆ </p>
<p>กองทุนดังกล่าวจัดตั้งขึ้นเพื่อกระตุ้นสภาพคล่องในภาคธุรกิจทั่วโลกที่ขณะนี้อยู่ในภาวะขาดแคลนอย่างหนัก นอกจากนี้ยังมีส่วนช่วยธุรกิจขนาดย่อมในประเทศกำลังพัฒนา ซึ่งเป็นแหล่งจ้างงานที่สำคัญ และเป็นภาคที่ได้รับผลกระทบจากวิกฤตการเงินรุนแรงที่สุดภาคหนึ่ง </p>
<p>ขณะเดียวกัน ด้านความเคลื่อนไหวของเงินเหรียญสหรัฐวันที่ 16 มิ.ย. ยังคงเกาะกระแสแข็งค่าต่อเงินยูโร โดยแข็งค่าขึ้นมาที่ 1.3769 เหรียญสหรัฐต่อ 1 ยูโร จากเดิม ที่ 1.3793 เหรียญสหรัฐ ปัจจัยการแข็งค่าของเงินเหรียญสหรัฐมาจากความกังวลต่อภาวะเศรษฐกิจของยุโรปที่ยังไม่แน่นอน ส่งผลให้นักลงทุนหันเข้าหาเงินเหรียญสหรัฐและเงินเยนที่เริ่มมีเสถียรภาพและมีความปลอดภัยสูง </p></body>
</news>
