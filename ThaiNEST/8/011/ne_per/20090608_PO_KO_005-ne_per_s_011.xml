<teiHeader>
<fileDesc>
<titleStmt>
  <title>"ชินวรณ์"มั่นใจ รัฐบาลเสียงไม่แตกโหวตรับกฎหมายกู้เงินแน่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090608/16144/%e0%b8%8a%e0%b8%b4%e0%b8%99%e0%b8%a7%e0%b8%a3%e0%b8%93%e0%b9%8c%e0%b8%a1%e0%b8%b1%e0%b9%88%e0%b8%99%e0%b9%83%e0%b8%88%e0%b8%a3%e0%b8%b1%e0%b8%90%e0%b8%9a%e0%b8%b2%e0%b8%a5%e0%b9%80%e0%b8%aa%e0%b8%b5%e0%b8%a2%e0%b8%87%e0%b9%84%e0%b8%a1%e0%b9%88%e0%b9%81%e0%b8%95%e0%b8%81%e0%b9%82%e0%b8%ab%e0%b8%a7%e0%b8%95%e0%b8%a3%e0%b8%b1%e0%b8%9a%e0%b8%81%e0%b8%8e%e0%b8%ab%e0%b8%a1%e0%b8%b2%e0%b8%a2%e0%b8%81%e0%b8%b9%e0%b9%89%e0%b9%80%e0%b8%87%e0%b8%b4%e0%b8%99%e0%b9%81%e0%b8%99%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>"<persName>ชินวรณ์</persName>"มั่นใจ รัฐบาลเสียงไม่แตกโหวตรับกฎหมายกู้เงินแน่</headline>
<lead>"<persName>ชินวรณ์</persName>" มั่นใจ รัฐบาลเสียงไม่แตกโหวตรับกฎหมายกู้เงินแน่ วอนฝ่ายค้านตรวจสอบตรงไปตรงมาอย่าเอามาเล่นเป็นเกมการเมือง</lead>
<neck></neck>
<body><p>เมื่อเวลา 14.00 น. ที่ทำเนียบรัฐบาล <persName>นายชินวรณ์ บุญยเกียรติ</persName> ประธานคณะกรรมการประสานงานพรรคร่วมรัฐบาล (วิปรัฐบาล) แถลงภายหลังการประชุมวิปรัฐบาล ว่า ที่ประชุมอนุมัติ พ.ร.ก.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ พ.ศ.2552 ร่างพ.ร.บ.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ พ.ศ.2552 และร่างพ.ร.บ.งบประมาณปี 2553 เข้าสู่การพิจารณาของสภาผู้แทนราษฎรในระหว่างการเปิดสภาสมัยวิสามัญ โดยวิปรัฐบาลตรวจสอบแล้วเห็นว่าเป็นเรื่องที่มีความจำเป็นเพื่อให้การกระตุ้นและฟื้นฟูเศรษฐกิจเป็นไปอย่างต่อเนื่อง ทั้งนี้ได้เน้นย้ำให้ส.ส.พรรคร่วมรัฐบาลทุกคนเข้าร่วมประชุมโดยพร้อมเพรียงกัน</p>
<p>ผู้สื่อข่าวถามว่าจะมีการคาดโทษส.ส.ที่ขาดประชุมหรือไม่ <persName>นายชินวรณ์</persName> กล่าวว่า ในที่ประชุมวิปก็ได้มีการพูดคุยกันชัดเจน ทุกคนก็มีความสดใสและมีความพร้อมเพรียงในการพิจารณาและยืนยันว่าทุกพรรคจะได้แสดงความรับผิดชอบร่วมกันในการที่จะให้กฎหมายทั้ง 3 ฉบับผ่านความเห็นชอบ เพราะถือว่าเป็นกฎหมายที่มีความสำคัญต่อการบริหารราชการแผ่นดิน ส่วนการจัดสรรเวลาให้กับฝ่ายค้านในการอภิปรายนั้น ในส่วนของพ.ร.ก.กู้เงินได้กำหนดตามวาระที่ประธานรัฐสภาแจ้งมาคือ ตั้งแต่เวลา 09.30 น.-23.00 น.ส่วนรายละเอียดของผู้อภิปรายนั้นจะได้หารือกันอีกครั้ง</p>
<p>เมื่อถามว่าได้เตรียมการรับมือฝ่ายค้านที่อาจจะตีรวนอย่างไร <persName>นายชินวรณ์</persName> กล่าวว่า เท่าที่ได้มีการพูดคุย เราไม่ถือว่าฝ่ายค้านมีเจตนาที่จะป่วนสภา และถือว่าเป็นสิทธิ์ของฝ่ายค้านที่จะตรวจสอบ ดังนั้นรัฐบาลจึงไม่มีมาตรการใดที่จะป้องกัน เพียงแต่อยากเรียกร้องให้ฝ่ายค้านตรวจสอบอย่างตรงไปตรงมาเพื่อให้ประชาชนเห็นว่านักการเมืองได้ร่วมกันเพื่อปกป้องผลประโยชน์ในการใช้เงินภาษีอย่างกว้างขวางและโปร่งใส ทั้งนี้ตนไม่เชื่อว่าฝ่ายค้านจะใช้กฎหมายทั้ง 3 ฉบับเป็นเกมทางการเมือง เพราะไม่อย่างนั้นประชาชนเห็นว่าฝ่ายค้านเล่นการเมืองรายวันและไม่มีความจริงใจในการฟื้นฟูเศรษฐกิจ เมื่อถามว่าถ้าในการโหวตมีเสียงแตกวิปจะทำอย่างไร นายชินวรณ์ กล่าวว่า ตัวแทนพรรคร่วมรัฐบาลก็ยิ้มสบายใจกันทุกคน ไม่มีเสียงแตก</p></body>
</news>
