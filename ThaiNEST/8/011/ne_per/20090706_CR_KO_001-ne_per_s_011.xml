<teiHeader>
<fileDesc>
<titleStmt>
  <title>ออกหมายจับ"แก๊งปาหิน"กรุงเก่าแล้ว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090706/19562/%e0%b8%ad%e0%b8%ad%e0%b8%81%e0%b8%ab%e0%b8%a1%e0%b8%b2%e0%b8%a2%e0%b8%88%e0%b8%b1%e0%b8%9a%e0%b9%81%e0%b8%81%e0%b9%8a%e0%b8%87%e0%b8%9b%e0%b8%b2%e0%b8%ab%e0%b8%b4%e0%b8%99%e0%b8%81%e0%b8%a3%e0%b8%b8%e0%b8%87%e0%b9%80%e0%b8%81%e0%b9%88%e0%b8%b2%e0%b9%81%e0%b8%a5%e0%b9%89%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>ออกหมายจับ"แก๊งปาหิน"กรุงเก่าแล้ว</headline>
<lead>ตร.กรุงเก่าออกหมายจับ 1 ในแก๊งปาหินแล้ว จากภาพสเกตของพยานและผู้เสียหาย เตรียมรวบวัยรุ่นใกล้ที่เกิดเหตุ ผกก.วอนให้มอบตัว ส่วนผู้การฯจี้สืบสวนรายงานทุกเย็น ห้ามให้ข่าวเด็ดขาด ขณะที่กลุ่มวัยรุ่นเปลี่ยนวิธีเป็นยิงหนังสติ๊กใส่รถอีก</lead>
<neck></neck>
<body><p> เมื่อเวลา 13.30 น.วันที่ 6 ก.ค. <persName>ร.ต.อ.มาโนช เยี่ยมเจริญ</persName> ร้อยเวร สภ.พระนครศรีอยุธยา จ.พระนครศรีอยุธยา เจ้าของคดีแก๊งปาหินรถตู้บนถนนเส้นทางสาย 356 แยกสายเอเซียตัดสาย 347 ปทุมธานี-บางปะหัน เมื่อกลางดึกวันที่ 2 ก.ค. ได้ขออนุมัตศาลจังหวัดพระนครศรีอยุธยา เพื่อออกหมายจับภาพสเก็ตของคนร้าย 1 ในแก๊งปาหิน ซึ่งได้จากผู้เสียหาย และพยานใกล้เคียง เป็นเจ้าหน้าที่อาสาสมัครหน่วยกู้ภัย ซึ่งจอดรถอยู่บนถนนเส้นทางดังกล่าว โดยมีความเหมือนวัยรุ่นในพื้นที่ 70-80 เปอร์เซ็น</p>

<p> ทั้งนี้ภาพสเก็ตของคนร้ายรายนี้เป็นชาย อายุ 20-22 ปี ผมรองทรง โดยผู้เสียหายและพยานระบุเป็นคนขี่จยย.คันแรกจากสองคันที่วิ่งสวนทางกับรถตู้คันเกิดเหตุ ซึ่งตรงกับที่เจ้าหน้าที่อาสาสมัครหน่วยกู้ภัยเห็นจอดรถอยู่บนถนนเส้นทางดังกล่าวก่อนเกิดเหตุเช่นกัน</p>

 <p>หลังจากออกหมายจับแล้ว <persName>พ.ต.อ.สมบัติ ชูชัยยะ</persName> ผกก.สภ.พระนครศรีอยุธยา ได้แจกจ่ายสำเนาภาพสเก๊ตคนร้ายให้กับชุดสืบสวน และอาสาสมัครหน่วยกู้ภัย รวมไปถึงผู้ใหญ่บ้าน อบต.ในเขต ต.บ้านรุน ต.ปากกราน อ.พระนครศรีอยุธยา และ ต.บ้านกรด อ.บางปะอิน จ.พระนครศรีอยุธยา จากนั้นก็จะออกติดตามตัววัยรุ่นที่มีใบหน้าละม้ายคล้ายกับผู้ต้องสงสัยในภาพมาสอบสวน</p>

 <p>นอกจากนี้เวลาประมาณ 20.00 น.ของทุกวัน <persName>พล.ต.ต.ชินทัต มีศุข</persName> ผบก.ภ.พระนครศรีอยุธยา ได้เรียกชุดสืยสวนและพนักงานรสอบสวนเข้าประชุมรายงานความคืบหน้าในการติดตามตัวคนร้ายทุกวัน โดย <persName>พล.ต.ต.ชินทัต</persName> ได้สั่งย้ำกับพนักงานสอบสวน ห้ามให้ข่าวกับผู้สื่อข่าวเด็ดขาด ยกเว้นตนกับ <persName>พ.ต.อ.กรเอก เพชรไชยเวช</persName> รองผบก.ภ.พระนครศรีอยุธยา ซึ่งเป็นหัวหน้าชุดสืบสวนสอบสวนในคดีนี้ ส่วน<persName>โจอี้บอย</persName>ซึ่งอ้างว่าถูกปาหินในวันเดียวกันบนเส้นทางถนนสาย 347 ก็ไม่มีวี่แววว่าจะเดินทางมาให้ปากคำกับเจ้าหน้าที่ตำรวจแต่อย่างใด</p>

<p> <persName>พ.ต.อ.สมบัติ ชูชัยยะ</persName> ผกก.สภ.พระนครศรีอยุธยา เปิดเผยว่า ขณะนี้ชุดสืบสวนทำงานอย่างหนักในการตามตัวผู้ก่อเหตุ ซึ่งเบื้องต้นทราบว่าพนักงานสอบสวนตั้งข้อหาทำให้เสียทรัพย์ ซึ่งดูแล้วเป็นข้อหาที่ไม่หนัก แต่พฤติกรรมที่เกิดขึ้นทำให้ภาพลักษณ์ของจังหวัดเสียหาย จึงต้องเร่งจับตัว จึงอยากที่จะให้ผู้ก่อเหตุมอบตัวกับเจ้าหน้าที่ตำรวจ ก่อนที่จะถูกติดตามจับกุม ซึ่งคาดว่าจะได้ตัวเร็วๆนี้</p>

 <p>ผู้สื่อข่าวรายงานเพิ่มเติมว่า หลังเกิดเหตุเพียง 1 วันก็มีเจ้าของรถยนต์ปิ๊กอัพคนหนึ่งเข้าแจ้งความกับพนักงานสอบสวน สภ.พระนครศรีอยุธยา ว่าขณะขับรถมาตามถนนสาย 347 เขต อ.พระนครศรีอยุธยา ได้ถูกวัยรุ่นที่จอดรถจยย.อยู่ข้างทางใช้หนังสติ๊กยิงใส่กระจกรถจนแตก ซึ่งเจ้าหน้าที่ตำรวจได้รับแจ้งความไว้ แต่ไม่สามารถให้รายละเอียดกับผู้สื่อข่าวได้</p></body>
</news>
