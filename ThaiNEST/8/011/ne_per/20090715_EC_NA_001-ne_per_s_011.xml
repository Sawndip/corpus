<teiHeader>
<fileDesc>
<titleStmt>
  <title>สมาคมบลจ.เตรียมยกระดับเป็นองค์กรSRO  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-15 10:11:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090715/59978/%e0%b8%aa%e0%b8%a1%e0%b8%b2%e0%b8%84%e0%b8%a1%e0%b8%9a%e0%b8%a5%e0%b8%88.%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b8%a2%e0%b8%81%e0%b8%a3%e0%b8%b0%e0%b8%94%e0%b8%b1%e0%b8%9a%e0%b9%80%e0%b8%9b%e0%b9%87%e0%b8%99%e0%b8%ad%e0%b8%87%e0%b8%84%e0%b9%8c%e0%b8%81%e0%b8%a3SRO.html  </bibl>
</sourceDesc>
</fileDesc>
</teiHeader>
<news>
<headline>สมาคมบลจ.เตรียมยกระดับเป็นองค์กรSRO</headline>
<lead>สมาคมบริษัทจัดการลงทุนจัดประชุมหารือบริษัทสมาชิก เตรียมยกสถานะขึ้นเป็นองค์กรกำกับดูแลตนเอง (SRO) หวังเกิดประโยชน์กับภาพรวมอุตสาหกรรม</lead>
<neck></neck>
<body><p><persName>นางวรวรรณ ธาราภูมิ</persName> นายกสมาคมบริษัทจัดการลงทุน (สมาคม) เปิดเผยว่า ปัจจุบันสมาคมบริษัทจัดการลงทุนในหลายประเทศเริ่มปรับเปลี่ยนสถานะของสมาคมเป็นองค์กรที่กำกับดูแลตนเอง (Self Regulatory Organization) หรือที่รู้จักกันทั่วไปว่า SRO เพราะเล็งเห็นประโยชน์ที่สำคัญของการมีสถานะดังกล่าว  ขณะนี้ในเอเชีย ประเทศญี่ปุ่น เกาหลี และมาเลเซีย ได้ยกสถานะของสมาคมบริษัทจัดการลงทุนให้มีสถานะเป็น SRO แล้ว ขณะที่สมาคมบริษัทจัดการลงทุนของประเทศไต้หวันทำหน้าที่กึ่ง SRO</p> 

<p>ทั้งนี้  International Organization of Securities Commission หรือ IOSCO ได้กำหนดหลักการที่เกี่ยวกับ SRO ในธุรกิจหลักทรัพย์ เอาไว้ เรียกว่า IOSCO Principles ซึ่งประเทศต่างๆ ที่เข้าร่วมเป็นสมาชิกของ IOSCO ยึดถือเป็นแนวทางในการจัดตั้ง SRO หลักการดังกล่าวกำหนดให้ SRO เป็นองค์กรที่ทำหน้าที่กำกับดูแลสมาชิกของตนเอง โดยมีหลักการที่สำคัญในการกำกับดูแลสมาชิกคือ จะต้องกำกับดูแลสมาชิกอย่างเท่าเทียมกัน เป็นธรรม โปร่งใส มีประสิทธิภาพ และมีกลไกที่ปกป้องคุ้มครองผู้ลงทุน  ดังนั้น การมีสถานะเป็น SRO จะทำให้สมาคมจะต้องมีการปรับเปลี่ยนวัตถุประสงค์ในการดำเนินงานจากเดิมที่ทำหน้าที่ของสมาคมการค้า (Trade Association) ที่มีวัตถุประสงค์ในการดำเนินงานเพื่อสมาชิกเป็นหลัก มาให้ความสำคัญกับการดูแลผู้ลงทุนควบคู่กันไปด้วย</p>

<p>สำหรับประเทศไทย คณะกรรมการสมาคมได้มีแนวคิดที่จะพัฒนายกสถานะสมาคมไปสู่การเป็นองค์กรที่กำกับดูแลตนเอง หรือ SRO โดยมีแนวคิดที่จะเริ่มต้นจากการขึ้นทะเบียนและการกำกับดูแลผู้จัดการกองทุน (Fund Manager) และตัวแทนขายหน่วยลงทุน (Marketing Officer) เพื่อสร้างความมั่นใจให้กับผู้ลงทุนเป็นลำดับแรก และจะใช้เวลาในการพิจารณาความพร้อมและประสิทธิภาพของการดำเนินงานในรูปแบบ SRO แล้วค่อยขยายขอบข่ายไปสู่งานด้านอื่นๆ ต่อไป  ซึ่งจะดำเนินการตามระดับความพร้อมของสมาคม</p>

<p>นายกสมาคมกล่าวอีกว่า ประโยชน์ที่สำคัญยิ่งของการมีสถานะเป็น SRO คือการมีกฎ ระเบียบ มาตรฐาน และจรรยาบรรณที่กำหนดโดยกลุ่มสมาชิกในธุรกิจ ซึ่งมีความคุ้นเคยกับธุรกิจและสภาพแวดล้อม  ทำให้การกำกับดูแลมีความเหมาะสมกับธุรกิจ ยืดหยุ่น ทันต่อเหตุการณ์ ตอบสนองต่อการเปลี่ยนแปลงของตลาดและสภาพแวดล้อมที่เปลี่ยนแปลงไป และไม่ก่อให้เกิดภาระค่าใช้จ่ายเกินความจำเป็น ขณะเดียวกัน การมีกลไกปกป้องคุ้มครองผู้ลงทุน จะช่วยสร้างความเชื่อมั่นให้กับนักลงทุนโดยการให้ความสำคัญกับการปกป้องและดูแลสิทธิประโยชน์ของผู้ลงทุนจะส่งผลให้อุตสาหกรรมเจริญเติบโตอย่างยั่งยืน</p>

<p>ทั้งนี้ จากการประชุมชี้แจงและรับฟังความเห็นบริษัทสมาชิก พบว่าบริษัทสมาชิกเห็นด้วยกับแนวทางการยกสถานะสมาคมขึ้นเป็น SRO ซึ่งสมาคมจะได้จัดทำข้อเสนอต่อสำนักงานคณะกรรมการกำกับหลักทรัพย์และตลาดหลักทรัพย์พิจารณาต่อไป</p></body>
</news>
