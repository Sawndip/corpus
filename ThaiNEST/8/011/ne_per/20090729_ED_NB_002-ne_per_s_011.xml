<teiHeader>
<fileDesc>
<titleStmt>
  <title>นักวิจัยไบโอเทค ชี้ วัคซีนป้องกันหวัดใหญ่ 2009 ชนิดเชื้อตาย ปลอดภัย 100 %ต่อร่างกาย  </title>
  <author>จำนงค์ ศรัณยพิพัฒน์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-07-29 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255207290206&tb=N255207  </bibl>
</sourceDesc>
</fileDesc>
</teiHeader>
<news>
<headline>นักวิจัยไบโอเทค ชี้ วัคซีนป้องกันหวัดใหญ่ 2009 ชนิดเชื้อตาย ปลอดภัย 100 %ต่อร่างกาย</headline>
<lead>นักวิจัยไบโอเทค ชี้ วัคซีนป้องกันไวรัสไข้หวัดใหญ่สายพันธุ์ใหม่ 2009 ชนิดเชื้อตายที่คิดค้นสำเร็จ ปลอดภัยสูงสามารถใช้ได้ทุกเพศทุกวัยหรือแม้แต่ผู้ป่วย โดยไม่มีผลข้างเคียงจากวัคซีน 100 เปอร์เซ็นต์</lead>
<neck></neck>
<body><p><persName>นายอนันต์ จงแก้ววัฒนา</persName> นักวิจัยด้านไวรัสวิทยาและวัคซีน ศูนย์พันธุวิศวกรรมและเทคโนโลยีชีวภาพแห่งชาติ หรือ ไบโอเทค สังกัดสำนักงานพัฒนาวิทยาศาสตร์และเทคโนโลยีแห่งชาติ กระทรวงวิทยาศาสตร์และเทคโนโลยี กล่าวถึงวัคซีนป้องกันเชื้อไข้หวัดใหญ่สายพันธุ์ใหม่ 2009 ต้นแบบชนิดเชื้อตาย ที่ได้ผลิตและทดสอบในสัตว์ทดลองพบว่าได้ผลจริงสามารถสร้างภูมิคุ้มกันให้ ร่างกายได้ ว่า วัคซีนชนิดเชื้อตายใช้หลักการทำงานตามธรรมชาติของร่างกายในการสร้างภูมิคุ้ม กัน คือเมื่อร่างกายได้รับเชื้อไวรัสใดก็จะมีภูมิคุ้มกันไวรัสชนิดนั้นๆ ด้วยการนำเชื้อไวรัสไข้หวัดใหญ่ 2009 ที่ตายแล้ว มาผลิตเป็นวัคซีนในลักษณะโปรตีนแล้วฉีดเข้าไปในร่างกายของมนุษย์ เพื่อให้ร่างกายมีการสร้างภูมิคุ้มกันไวรัสดังกล่าว และเมื่อร่างกายได้รับเชื้อไวรัสตัวเดิมอีก ก็จะสามารถป้องกันและทำลายเชื้อไวรัสได้ในทันที ทำให้เชื้อไวรัสไข้หวัดใหญ่ 2009 ที่เข้ามาหลังจาการฉีดวัคซีนไม่ว่ากี่ครั้ง ก็ไม่สามารถเข้าไปทำลายระบบภูมิคุ้มกันในร่างกายได้</p>
<p><persName>นายอนันต์</persName> กล่าวอีกว่า ขณะนี้หลายประเทศทั่วโลกนิยมใช้วัคซีนเชื้อตายมากกว่าเชื้อเป็น เนื่องจากมีความปลอดภัยกว่าเมื่อเข้าสู่ร่างกาย อีกทั้งสามารถรับวัคซีนได้ทุกเพศทุกวัย ไม่ว่าเด็กหรือผู้สูงอายุ โดยไม่มีผลข้างเคียงจากการใช้วัคซีน 100 เปอร์เซ็นต์ อย่างไรก็ตามวัคซีนชนิดเชื้อตายจะมีราคาสูงกว่าชนิดเชื้อเป็นมาก เนื่องจากต้องใช้เชื้อตายในปริมาณมากในการสร้างวัคซีนเพื่อฉีดเข้าร่างกาย 1 ครั้ง</p></body>
</news>
