<teiHeader>
<fileDesc>
<titleStmt>
  <title>โจ๋เมืองพัทลุงยิงคู่อริดับ2ศพอีกรายฉุนมองหน้าลั่นไกตายสยองอีก2  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-22 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=167034  </bibl>
</sourceDesc>
</fileDesc>
</teiHeader>
<news>
<headline>โจ๋เมืองพัทลุงยิงคู่อริดับ2ศพอีกรายฉุนมองหน้าลั่นไกตายสยองอีก2</headline>
<lead></lead>
<neck></neck>
<body><p>เมื่อเวลา 1.30 น. วันที่ 21 มิถุนายน <persName>พ.ต.ต.อดุลเกียรติ เสริมสกุลเกียรติ์</persName> พงส.สบ.2 สภ.เมืองพัทลุง ได้รับแจ้งมีเหตุยิงกันบริเวณหน้าโรงแรมตะวันดาว เขตเทศบาลเมืองพัทลุง จึงนำกำลังเจ้าหน้าที่ไปตรวจสอบ พบผู้บาดเจ็บ 2 ราย คือ <persName>นายเอกณรงค์ เลื่อนแก้ว</persName> อายุ 17 ปี และ<persName>นายกรวิทย์ สังข์มาก</persName> อายุ 17 ปี ทั้งคู่เป็นนักศึกษา ปวช.แผนกช่างยนต์ วิทยาลัยเทคนิคพัทลุง ถูกยิงด้วยอาวุธปืนลูกซองเข้าที่บริเวณศีรษะ เจ้าหน้าที่จึงนำตัวส่งโรงพยาบาลพัทลุง แต่ผู้บาดเจ็บทั้งสองทนพิษบาดแผลไม่ไหว เสียชีวิตในเวลาต่อมา</p> 

<p> สอบสวน ทราบว่า ก่อนเกิดเหตุผู้ตายพร้อมเพื่อนได้ขี่รถจักรยานยนต์กลับมาจากผับแห่งหนึ่งบนถนนชัยบุรี ต่อมามีคนร้าย 2 คนขี่รถจักรยานยนต์ตามประกบยิง ก่อนที่จะหลบหนีไป เบื้องต้นเจ้าหน้าที่คาดว่า เป็นการแก้ของกลุ่มนักศึกษาอาชีวะแห่งหนึ่ง ที่ผู้ตายเคยมีเรื่องทะเลาะวิวาทกันมาก่อน อย่างไรก็ตามเจ้าหน้าที่จะเร่งทำการสืบสวนเพื่อติดตามจับกุมคนร้ายต่อไป </p>

 <p>เวลาไล่เลี่ยกัน เจ้าหน้าที่ สภ.เมืองตรัง เข้าตรวจสอบศพ<persName>นายอาทิตย์ บรรจงกาญ</persName> อายุ 17 ปี และ<persName>นายอนันต์ กตัญญู</persName> อายุ 21 ปี ภายหลังถูกคนร้ายใช้อาวุธปืนขนาด .38 ยิงจนเสียชีวิตบริเวณถนนตรัง-ปะเหลียน ต.บ้านควน อ.เมืองตรัง สอบสวนทราบว่า ก่อนเกิดเหตุกลุ่มผู้ตายได้ไปเที่ยวในร้านอาหารแห่งหนึ่งถนนรัษฎา ต่อกลุ่มผู้ตายมามีเรื่องทะเลาะวิวาทกับกลุ่มคนร้ายที่นั่งอยู่ใกล้เคียงกัน เนื่องจากไม่พอใจที่มองหน้ากัน พนักงานในร้านเข้ามาห้าม จากนั้นกลุ่มผู้ตายขี่รถจักรยานยนต์ออกมาจนถึงจุดเกิดเหตุ และถูกกลุ่มคนร้ายใช้อาวุธปืนยิงจนเสียชีวิตดังกล่าว </p></body>
</news>
