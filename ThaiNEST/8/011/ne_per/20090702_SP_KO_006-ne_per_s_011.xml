<teiHeader>
<fileDesc>
<titleStmt>
  <title>ชุดขาวบ้าจริง งาบเบนซ์เพิ่ม ลียงยันขาย1,715ล้าน ปีศาจแดงชักช้าอกหัก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090702/19109/%e0%b8%8a%e0%b8%b8%e0%b8%94%e0%b8%82%e0%b8%b2%e0%b8%a7%e0%b8%9a%e0%b9%89%e0%b8%b2%e0%b8%88%e0%b8%a3%e0%b8%b4%e0%b8%87%e0%b8%87%e0%b8%b2%e0%b8%9a%e0%b9%80%e0%b8%9a%e0%b8%99%e0%b8%8b%e0%b9%8c%e0%b9%80%e0%b8%9e%e0%b8%b4%e0%b9%88%e0%b8%a1%e0%b8%a5%e0%b8%b5%e0%b8%a2%e0%b8%87%e0%b8%a2%e0%b8%b1%e0%b8%99%e0%b8%82%e0%b8%b2%e0%b8%a21,715%e0%b8%a5%e0%b9%89%e0%b8%b2%e0%b8%99%e0%b8%9b%e0%b8%b5%e0%b8%a8%e0%b8%b2%e0%b8%88%e0%b9%81%e0%b8%94%e0%b8%87%e0%b8%8a%e0%b8%b1%e0%b8%81%e0%b8%8a%e0%b9%89%e0%b8%b2%e0%b8%ad%e0%b8%81%e0%b8%ab%e0%b8%b1%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>ชุดขาวบ้าจริง งาบเบนซ์เพิ่ม ลียงยันขาย1,715ล้าน ปีศาจแดงชักช้าอกหัก</headline>
<lead>"ปีศาจแดง" แมนฯ ยูไนเต็ด ต้องพลาดการได้ตัว <persName>คาริม เบนเซมา</persName> กองหน้าทีมชาติฝรั่งเศสของ โอลิมปิก ลียง เป้าหมายสำคัญในช่วงฤดูร้อนนี้แน่นอนแล้ว เมื่อ "ราชันชุดขาว" รีล มาดริด อาศัยความว่องไวเจรจาซื้อตัวไปร่วมทีมด้วยค่าตัว 35 ล้านยูโร หรือราวๆ 1,715 ล้านบาท ถือเป็นนักเตะรายที่ 4 ในกาลากติกอส ยุค 2 ของ <persName>ฟลอเรนติโน เปเรซ</persName></lead>
<neck></neck>
<body><p>สโมสรลียง แห่งฝรั่งเศส ได้ออกแถลงการณ์ยืนยันเรื่องนี้ทางเว็บไซต์ของสโมสรว่า ได้ตกลงขาย <persName>เบนเซมา</persName> ให้แก่ รีล มาดริด ในครั้งนี้ เนื่องจากตัวนักเตะมีความประสงค์จะย้ายทีมเอง ดังนั้นการเจรจาตกลงกันจึงเกิดขึ้นอย่างรวดเร็ว โดยสามารถตกลงค่าตัวกันได้ที่ 35 ล้านปอนด์ หรือราวๆ 1,715 ล้านบาท ซึ่งอาจจะเพิ่มเป็น 41 ล้านปอนด์ขึ้นอยู่กับผลงาน และทางสโมสรก็หวังว่า <persName>คาริม เบนเซมา</persName> จะประสบความสำเร็จอย่างยิ่งใหญ่กับ รีล มาดริด ส่วนทาง แมนฯ ยูไนเต็ด ที่ตกเป็นข่าวมานานนั้นยังไม่ทันได้ยื่นข้อเสนอขอซื้อตัวอย่างเป็นทางการ ขณะที่ <persName>โคลด ปูเอล</persName> เทรนเนอร์ของลียง กล่าวถึงเรื่องนี้ว่า "การเล่นให้ รีล จะเป็นการเปิดมุมที่แตกต่างไป และเป็นความท้าทายสำหรับเขา รวมทั้งจะเป็นที่ที่เขารายล้อมไปด้วยซูเปอร์สตาร์ที่ยิ่งใหญ่ นั่นจะเป็นประสบการณ์ที่เป็นประโยชน์กับ คาริม เขามีทุกสิ่งทุกอย่างที่จะประสบความสำเร็จได้ ผมคิดว่าเขามีความแข็งแกร่งพอที่จะรับความท้าทายที่ยิ่งใหญ่ มันเป็นโอกาสชั้นยอดของ คาริม ผมหวังว่าเขาจะทำได้ดีที่สุด ด้าน คาเดนา สถานีวิทยุของสเปนรายงานข่าวเรื่องนี้ว่า <persName>เบนเซมา</persName> ได้ตกลงใจจะเซ็นสัญญาระยะยาวถึง 6 ปีกับยักษ์ใหญ่ของสเปนรายนี้ ซึ่ง <persName>เบนเซมา</persName> จัดว่าเป็นนักเตะรายที่ 4 ที่เข้าสู่โครงการทีมรวมดาราโลก หรือ กาลากติกอส ยุค 2 ของ <persName>ฟลอเรนติโน เปเรซ</persName> ประธานทีมชุดขาว หลังจากที่คว้าตัว <persName>กาก้า</persName>, <persName>คริสเตียโน โรนัลโด้</persName> และ <persName>ราอูล อัลบิโอล</persName> มาเรียบร้อยแล้ว นอกจากนี้ <persName>ฟรองก์ ริเบรี</persName> ปีกทีมชาติฝรั่งเศสของ บาเยิร์น ก็ยังคงเป็นอีกหนึ่งในเป้าหมายของทีมเหมือนเดิม ขณะเดียวกันทาง แมนฯ ยูไนเต็ด ได้ออกมายืนยันว่าการซื้อขาย <persName>คริสเตียโน โรนัลโด้</persName> กับ รีล มาดริด ได้จบลงไปเรียบร้อยแล้ว หลังจากที่ทางสโมสรได้รับเงิน 80 ล้านปอนด์ ที่เป็นค่าตัวสถิติโลกเข้าสู่บัญชีธนาคารของสโมสร ซึ่ง "<persName>เฟอร์กี้</persName>" <persName>เซอร์อเล็กซ์ เฟอร์กูสัน</persName> ผู้จัดการทีมแมนฯ ยูไนเต็ด ให้พรส่งท้ายว่าขอให้ <persName>โรนัลโด้</persName> ไปได้ดีกับ ราชันชุดขาว "คริสเตียโน เป็นนักเตะที่ยิ่งใหญ่ของแมนฯ ยูไนเต็ด 6 ปีของเขาที่โอลด์ แทรฟฟอร์ด ได้เห็นพัฒนาการของเขาจนเป็นนักฟุตบอลที่ดีที่สุดในโลก เขาเป็นปัจจัยสำคัญในความสำเร็จของสโมสรในช่วงเวลาที่ผ่านมา ทุกคนที่นี่หวังว่าเขาจะไปได้ดีกับอนาคตการค้าแข้งของเขา" <persName>เฟอร์กี้</persName>กล่าว</p></body>
</news>
