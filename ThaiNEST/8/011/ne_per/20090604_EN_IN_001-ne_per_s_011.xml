<teiHeader>
<fileDesc>
<titleStmt>
  <title>หมูตั้ง อ้างภาพจูบสาวแค่มุมกล้อง  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-06-04 08:55:32  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=174504  </bibl>
</sourceDesc>
</fileDesc>
</teiHeader>
<news>
<headline><persName>หมูตั้ง</persName> อ้างภาพจูบสาวแค่มุมกล้อง</headline>
<lead>'<persName>หมูตั้ง</persName>' อ้างภาพจูบสาวแค่มุมกล้อง รับดูใจ 2 เดือน ห่วงผู้หญิงเครียด ปัดทำประชด '<persName>แอริณ</persName>'</lead>
<neck></neck>
<body><p>เจอมือดีแชะภาพขณะจูจุ๊บ สาวลูกครึ่งหน้าสวย ที่ลานจอดรถห้างดังแห่งหนึ่ง แต่ '<persName>หมูตั้ง ม.ล.อรรถดิศ ดิศกุล</persName>' ก็ยังแก้ตัวน้ำขุ่นๆ ว่าเป็นแค่มุมกล้องเท่านั้น ย้ำที่ทำไปไม่มีเจตนาจะประชดรักเก่า '<persName>แอริณ</persName>-<persName>สิริภรณ์</persName>' ซักกะจิ๊ดเดียว </p>

<p>"พอจะทราบเรื่องแล้วครับ น้องเค้าก็เป็นคนหนึ่งที่ผมคุยๆ ด้วยอยู่ แต่ภาพเนี่ยเท่าที่ทราบผมคิดว่าเป็นมุมกล้องมากกว่า เพราะรู้สึกว่าผมคุยโทรศัพท์อยู่ด้วย คงเหมือนกระซิบอะไรกันหรือเปล่า"</p>

<p>เรียกแฟนได้หรือยัง "ก็คงยังไม่ใช่หรอกครับ ดูๆ กันอยู่ เคยเจอกันมาหลายปีแล้วแต่เพิ่งมีโอกาสได้คุยกัน ทำความรู้จักกันได้ประมาณ 2 เดือนแล้วครับ"</p>

<p>แต่ในภาพเป็นลักษณะปากชนปากเลยนะ "จริงเหรอครับ ไม่ทราบเหมือนกันแต่คิดว่าน่าจะเป็นมุมกล้องมากกว่าครับ จังหวะที่ได้ก็เลยดูเหมือน"</p>

<p>แล้วเคยจุ๊บกันกลางห้างหรือเปล่า "ถ้าขนาดกลางห้างคงไม่ครับ อาจจะเป็นที่หลบสายตาคนหน่อย แต่ไม่ทราบว่าตามกันไปได้ยังไงใช้กล้องเลนซ์สไลด์อะไรกัน แต่คิดว่าอันนี้คงไม่น่าจะใช่ครับ หรือถ้าเป็นการจุ๊บกันจริงๆ ก็คงเป็นการทักทายแบบฝรั่งมากกว่า เพราะน้องเค้าก็ออกแนวฝรั่งด้วย ถ้าเป็นคู่อื่นที่เป็นแฟนกันก็คงต้องมีบ้างแหละ แต่ผมคงอยู่ในจุดที่น่าสนใจโดยที่มีภาพหลุดแบบไม่ได้ตั้งใจออกมาแค่นั้นเอง"</p>

<p>ผู้หญิงเป็นคนในแวดวงสังคมไฮโซหรือเปล่า "เปล่าครับ เค้าก็เป็นคนนอกวงการคนหนึ่งครับ อย่านั่นเลย สงสารเค้าไม่อยากให้เค้าถูกพาดพิงไปด้วยเดี๋ยวจะเสียหาย แต่เท่าที่ได้ยินคือภาพไม่เห็นหน้าน้องเค้า ก็ยังดีครับ กลัวครอบครัวน้องเค้าว่ามันจะเสียหาย หลายคนก็บอกว่าดูไม่ค่อยดีเท่าไหร่ เดี๋ยวก็คงต้องเข้าไปพูดคุยกับครอบครัวเค้าครับ"</p>

<p>ได้คุยกันเรื่องข่าวหรือยัง "ก็บอกว่ามีคนเล่าให้ฟัง อย่างนี้ ๆ นะ เค้าก็ค่อนข้างเครียด เดี๋ยวจะมีปัญหา แต่ก็ยังเบาใจที่ไม่ได้เห็นหน้าเค้าเท่าไหร่" </p>

<p>กลัวจะมีภาพหลุดมากกว่านี้มั้ย "คงไม่แล้วครับ จะทำอะไรก็ต้องระวังตัวมากขึ้นแล้วครับ ถึงจะเป็นรูปมุมกล้องก็เถอะ" </p>

<p>เปิดตัวว่าคบกับน้องคนนี้ แสดงว่าตัดเยื่อไม่เหลือใย<persName>แอริณ</persName>แล้ว "เค้าก็บอกว่าเค้าตัดขาดแล้ว ก็คงขาดแล้วหล่ะครับ แต่ไม่ใช่ไม่เผาผีกันแล้ว ผมก็ยังรู้สึกว่าเป็นเพื่อนกันได้อยู่ เพียงแต่ต่างคนก็ต่างมีชีวิตของตัวเองได้แล้ว ผมก็อยากมีความสุขของผม ในเมื่อเค้ามีความสุขของเค้าไปแล้ว นานแล้วด้วย ผมก็ขอบ้าง
แค่นั้นเอง แต่ผมไม่ได้ทำไปเพื่อประชดหรืออะไร ไม่มีความคิดนั้นเลย อยากจะจบด้วยดีด้วยซ้ำ"</p></body>
</news>
