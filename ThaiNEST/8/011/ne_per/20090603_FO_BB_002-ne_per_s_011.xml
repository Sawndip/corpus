<teiHeader>
<fileDesc>
<titleStmt>
  <title>มอนิเตอร์ต่างประเทศ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-03 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/03/news_28860085.php?news_id=28860085  </bibl>
</sourceDesc>
</fileDesc>
</teiHeader>
<news>
<headline>มอนิเตอร์ต่างประเทศ</headline>
<lead></lead>
<neck></neck>
<body><p>นักท่องเที่ยวดับ25รายหลังดื่มไวน์เถื่อน</p>
<p>เดนปาซาร์ - ตำรวจอินโดนีเซีย เผยวานนี้ (2 มิ.ย.) ว่า นักท่องเที่ยว 25 คน รวมถึงชาวต่างชาติ 4 คน ได้เสียชีวิตจากการดื่มไวน์ลูกตาลผสมเมทิลแอลกอฮอล์บนเกาะบาหลี โดยโรงพยาบาลท้องถิ่น ระบุว่า <persName>นางโรส จอห์นสัน</persName> ชาวอเมริกันวัย 48 ปี <persName>นายอลัน โคล</persName> ชาวอังกฤษวัย 57 ปี รวมทั้งชาวไอริชและดัตช์ที่ครอบครัวของพวกเขาขอร้องให้ไม่เปิดเผยชื่อ เป็นชาวต่างชาติ 4 คนจากผู้เสียชีวิตทั้งหมดในรอบ 2 สัปดาห์ที่ผ่านมา ขณะที่เจ้าหน้าที่ได้จับกุมชายอินโดนีเซียรายหนึ่ง ฐานผสมเครื่องดื่มมึนเมาด้วยเมทิลแอลกอฮอล์ ซึ่งเป็นสารเคมีที่เป็นพิษ แทนที่จะใช้เอทิลแอลกอฮอล์ ซึ่งพบได้ในเครื่องดื่มมึนเมาทั่วไป</p>
<p>ไทย-บังกลาเทศเล็งแก้ปัญหาโรฮิงญากับพม่า</p>
<p>ธากา - <persName>นายกษิต ภิรมย์</persName> รัฐมนตรีว่าการกระทรวงการต่างประเทศของไทย กล่าววานนี้ (2 มิ.ย.) ว่า ไทยและบังกลาเทศได้ตกลงกันว่าจะร่วมมือกับพม่าในการแก้ปัญหาชาวโรฮิงญา ที่หลั่งไหลเข้าสู่ประเทศเพื่อนบ้าน สร้างความเดือดร้อนให้หลายชาติในช่วงไม่กี่เดือนที่ผ่านมา ขณะนี้ มีผู้อพยพชาวโรฮิงญากว่า 21,000 คนอาศัยอยู่ในค่าย 2 แห่งของสหประชาชาติ ใกล้กับเมืองค็อกซ์บาซาร์ของบังกลาเทศ และไม่ยอมเดินทางกลับพม่า เพราะกังวลว่าจะถูกรัฐบาลทหารพม่าทำร้าย โดยชาวโรฮิงญากลุ่มนี้เป็นส่วนหนึ่งของชาวโรฮิงญากว่า 250,000 คน ที่หนีมาบังกลาเทศเมื่อปี 2535 ส่วนผู้อพยพคนอื่นๆ ได้รับการส่งตัวกลับประเทศ ผ่านทางสำนักงานข้าหลวงใหญ่ผู้ลี้ภัยแห่งสหประชาชาติ (ยูเอ็นเอชซีอาร์) </p>
<p>ดื่มแอลกอฮอล์พอเหมาะลดเสี่ยงเป็นนิ่ว</p>
<p>ลอนดอน - นักวิจัยประจำมหาวิทยาลัยอีสต์แองเกลีย ของอังกฤษ เผยว่า การดื่มเครื่องดื่มแอลกอฮอล์ในปริมาณที่พอเหมาะ จะช่วยลดความเสี่ยงการเป็นนิ่วในถุงน้ำดีได้ หลังการวิเคราะห์ข้อมูลชายและหญิง 25,000 คน อายุระหว่าง 45 ถึง 74 ปี พบว่าการดื่มเบียร์ประมาณ 0.47 ลิตรต่อวัน หรือดื่มไวน์ 250 มิลลิลิตรต่อวัน จะช่วยลดความเสี่ยงเป็นนิ่วในถุงน้ำดีได้ถึง 1 ใน 3 ทั้งนี้ โรคนิ่วในถุงน้ำดีสามารถพบได้ทั่วไป เกิดจากปริมาณคอเลสเตอรอลที่มากเกินไปในน้ำดีจนจับตัวรวมกันเป็นก้อนนิ่ว ทำให้ผู้ป่วยมีอาการปวดท้อง คลื่นไส้ และอาเจียน พบมากในกลุ่มผู้สูงอายุ แต่จะมีผู้ป่วย 3 ใน 10 รายที่ป่วยเป็นโรคนี้ แล้วเกิดอาการแทรกซ้อน อาทิเช่น ดีซ่าน อาการเจ็บปวดอย่างรุนแรง ติดเชื้อหรืออักเสบ</p></body>
</news>
