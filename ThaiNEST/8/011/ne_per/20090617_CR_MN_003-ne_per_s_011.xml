<teiHeader>
<fileDesc>
<titleStmt>
  <title>“วิเชียร” ลงสกลนครตรวจข้อเท็จจริง ปฏิเสธเก็บหีบเลือกตั้ง  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-17 15:13:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000068397  </bibl>
</sourceDesc>
</fileDesc>
</teiHeader>
<news>
<headline>“<persName>วิเชียร</persName>” ลงสกลนครตรวจข้อเท็จจริง ปฏิเสธเก็บหีบเลือกตั้ง</headline>
<lead>“<persName>วิเชียร พจน์โพธิ์ศรี</persName>” ลงพื้นที่ตรวจหาความจริงกรณีผู้การฯ สกลนคร ปฏิเสธรักษาหีบบัตรเลือกตั้ง เผยได้รับรายงานจากผู้การฯถึงปัญหาเก็บหีบบัตร ว่า สถานที่ในสถานีตำรวจไม่เอื้ออำนวย ยอมรับเรื่องนี้มีปัญหาเรื้อรังนานนับ 10 ปี หากเก็บไว้ในห้องขังผู้ต้องหาเกรงเสียหาย เตรียมของบเช่า-ซื้อตู้คอนเทนเนอร์ บรรจุหีบบัตรแล้วเก็บไว้ที่ กกต.หรือสถานีตำรวจ</lead>
<neck></neck>
<body><p>วันนี้ (17 มิ.ย.) ที่สำนักงานตำรวจแห่งชาติ (ตร.) <persName>พล.ต.อ.วิเชียร พจน์โพธิ์ศรี</persName> ประจำสำนักงานตำรวจแห่งชาติ ปฏิบัติหน้าที่รองผู้บัญชาการตำรวจแห่งชาติ ฝ่ายความมั่นคง ในฐานะผู้อำนวยการศูนย์รักษาความเรียบร้อยการเลือกตั้ง สำนักงานตำรวจแห่งชาติ กล่าวถึงกรณีที่คณะกรรมการการเลือกตั้ง (กกต.) ทำหนังสือถึงสำนักงานตำรวจแห่งชาติ ให้ตรวจสอบกรณี<persName>พล.ต.ต.อุดม จำปาจันทร์</persName> ผู้บังคับการตำรวจภูธรจังหวัดสกลนคร ปฏิเสธการรักษาหีบบัตร และกรณีตำรวจขอลาออก จากการเป็นเจ้าหน้าที่รักษาความปลอดภัยหีบบัตรอย่างกระทันหัน ว่า เรื่องการรักษาหีบบัตรเลือกตั้งเป็นปัญหาที่มีต่อเนื่องมากว่า 10 ปีแล้ว แต่ตามระเบียบปฏิบัติระบุว่า กกต.มีอำนาจขอให้ส่วนราชการให้การสนับสนุน กกต.เกี่ยวกับการจัดการเลือกตั้ง ซึ่งผู้บังคับการจังหวัดสกลนคร ได้รายงานถึงปัญหาการเก็บหีบบัตรเลือกตั้งว่าสถานที่ภายในสถานีตำรวจไม่เอื้ออำนวย และก่อนหน้านี้มีการหารือร่วมกับตัวแทนจังหวัด, กกต.เขต และตำรวจ ได้ข้อสรุปร่วมกันว่า จะจัดรถควบคุมผู้ต้องขังไว้เก็บรักษาบัตรเลือกตั้ง สน.ละ 1 คัน โดยจอดไว้กลางที่โล่งแจ้ง มีแสงสว่าง เพื่อให้เกิดความโปร่งใส และจัดตั้งคณะกรรมการรับผิดชอบร่วมกัน 3 ฝ่าย</p>
       
      <p> <persName>พล.ต.อ.วิเชียร</persName> กล่าวต่อว่า ส่วนกรณีที่มีตำรวจขอลาออกจากการเป็นเจ้าหน้าที่รักษาความปลอดภัยหีบบัตรเลือกตั้งอย่างกระทันหันนั้น ในวันพรุ่งนี้ (18 มิ.ย.) ตนจะลงพื้นที่ตรวจสอบเรื่องดังกล่าว หากเกิดขึ้นจริงโดยไม่มีเหตุผลเพียงพอ หรือไม่มีการจัดเตรียมเจ้าหน้าที่ดูแลแทน ก็ถือว่าเป็นสิ่งที่ไม่ถูกต้อง</p>
       
       <p>อย่างไรก็ตาม ปัญหาการเก็บหีบบัตรเลือกตั้งมีมาอย่างต่อเนื่อง อาทิ สถานีตำรวจบางแห่งมีข้อจำกัดเรื่องสถานที่ และหากมีการเก็บบัตรเลือกตั้งไว้ในห้องควบคุมผู้ต้องหา ผู้ต้องหาอาจกระทำการอย่างใดอย่างหนึ่งที่อาจก่อความเสียหายต่อหีบบัตรเลือกตั้งได้ ซึ่งเตรียมจะของบประมาณจากสำนักงบประมาณ จัดเช่า หรือจัดซื้อตู้คอนเทนเนอร์ เพื่อเก็บรักษาหีบบัตรเลือกตั้งโดยเฉพาะ ส่วนตู้คอนเทนเนอร์อาจเก็บรักษาไว้ที่สถานีตำรวจ หรือ สำนักงาน กกต.</p>
       
       <p>“เรื่องปัญหาการจัดเก็บหีบบัตรเลือกตั้งได้มีการรายงานต่อ กกต.ไปแล้ว ส่วนผู้บังคับการจังหวัดสกลนคร จะมีความผิดหรือไม่ จะต้องตรวจสอบรายละเอียดอีกครั้ง แม้ส่วนตัวจะไม่เห็นด้วย แต่เมื่อผู้บังคับการจังหวัดสกลนคร อ้างเหตุความจำเป็นเรื่องสถานที่ รวมทั้งมีการประชุมร่วมกับ กกต.เขต และ จังหวัดแล้ว แสดงว่า กกต.ต้องยอมรับถึงปัญหาดังกล่าวแล้วด้วยเช่นกัน” <persName>พล.ต.อ.วิเชียร</persName> กล่าว</p>
       
       <p>สำหรับการรักษาความปลอดภัยในการเลือกตั้งซ่อม เขต 3 จ.สกลนคร วันที่ 21 มิ.ย.ตำรวจจะต้องเฝ้าระวังเป็นพิเศษ เนื่องจากมีการแข่งขันในพื้นที่สูงมาก ตำรวจรักษาความปลอดภัย 2 คนต่อหน่วยอาจไม่เพียงพอ จะต้องมีชุดคุ้มครอง เพราะยังมีปัญหาการชุมนุมประท้วงอย่างต่อเนื่องในพื้นที่ โดยก่อนหน้าการเลือกตั้ง 1 สัปดาห์มีการจัดชุดป้องกันปราบปรามการกระทำผิดกฎหมายเลือกตั้งลงพื้นที่เฝ้าระวังเหตุแล้ว</p>
       
       <p>นอกจากนี้ <persName>พล.ต.อ.วิเชียร</persName> กล่าวแสดงความเป็นห่วงว่า หากวันเลือกตั้งจริง มีปัญหาการแกล้งนับคะแนนผิด ซึ่งหากตำรวจประจำหน่วยเลือกตั้งไม่เข้มแข็ง หรือไม่เป็นกลาง อาจเกิดความวุ่นวาย หรือถูกร้องเรียนได้ ซึ่งหากถูกร้องเรียนเรื่องการนับคะแนนก็ถือว่าตำรวจมีความผิดด้วย</p></body>
</news>
