<teiHeader>
<fileDesc>
<titleStmt>
  <title>แบงก์นครหลวงไทยอัดแคมเปญสินเชื่อบ้าน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-13 14:07:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090713/59265/%e0%b9%81%e0%b8%9a%e0%b8%87%e0%b8%81%e0%b9%8c%e0%b8%99%e0%b8%84%e0%b8%a3%e0%b8%ab%e0%b8%a5%e0%b8%a7%e0%b8%87%e0%b9%84%e0%b8%97%e0%b8%a2%e0%b8%ad%e0%b8%b1%e0%b8%94%e0%b9%81%e0%b8%84%e0%b8%a1%e0%b9%80%e0%b8%9b%e0%b8%8d%e0%b8%aa%e0%b8%b4%e0%b8%99%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%9a%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>แบงก์นครหลวงไทยอัดแคมเปญสินเชื่อบ้าน</headline>
<lead>ธนาคารนครหลวงไทยจัดโครงการ "Home (Loan) Sweet Home" มอบฟรีบัตรกำนัลอบรมหลักสูตรทำอาหารหรือเบเกอรี่ 1 หลักสูตร (2 เมนู) สำหรับลูกค้า</lead>
<neck></neck>
<body><p><persName>นายชัยวัฒน์ อุทัยวรรณ์</persName> ประธานเจ้าหน้าที่บริหารและกรรมการผู้จัดการใหญ่ ธนาคารนครหลวงไทย จำกัด (มหาชน) เปิดเผยว่า ธนาคารจัดกิจกรรมส่งเสริมการขายสำหรับลูกค้าที่ใช้ “บริการสินเชื่อบ้านธนาคารนครหลวงไทย” (SCIB Home Loan) ในโครงการ “Home (Loan) Sweet Home” หรือ “สินเชื่อบ้านธนาคารนครหลวงไทย สร้างความสุขให้กับบ้านคุณ” สำหรับผู้ยื่นคำขอกู้วงเงินตั้งแต่ 1.5 ล้านบาทขึ้นไป และได้รับการอนุมัติพร้อมยื่นจดจำนองกับธนาคารตั้งแต่วันที่ 15 กรกฎาคม ถึง วันที่ 31 สิงหาคม 2552 จะได้รับบัตรกำนัลสำหรับอบรมหลักสูตรทำเบเกอรี่หรืออาหาร จำนวน 1 หลักสูตร (2 เมนู) มูลค่า 1,500 บาท ที่โรงเรียนศิลปการทำเบเกอรี่และอาหาร (Imperial Bakery and Food Culinary School : IBAF) ของบริษัท อิมพีเรียลศูนย์ศิลปการทำเบเกอรี่และอาหาร จำกัด ทั้งนี้ เพื่อเป็นการกระตุ้นการปล่อยสินเชื่อบ้านในช่วงครึ่งปีหลัง รวมทั้งเป็นการสร้างการจดจำถึงบริการสินเชื่อบ้านของธนาคารนครหลวงไทยกับกลุ่มลูกค้ารายย่อยอย่างต่อเนื่อง</p>

<p>"การจัดกิจกรรม “Home (Loan) Sweet Home” ครั้งนี้เพื่อเป็นการสร้างสีสันให้กับบริการสินเชื่อบ้านธนาคารนครหลวงไทย โดยลูกค้าจะได้รับสิ่งที่ดีที่เป็นประโยชน์เพิ่มเติมนอกเหนือจากบริการที่สะดวก รวดเร็ว ครบวงจร ภายใต้เงื่อนไขอัตราดอกเบี้ยพิเศษแล้วยังเป็นการเสริมสร้างความรัก ความสุข ความสัมพันธ์ที่ดี และความอบอุ่นในการทำอาหารเพื่อรับประทานร่วมกันภายในครอบครัว ซึ่งสอดคล้องกับนโยบายการสร้างภาพลักษณ์ของธนาคารที่เน้นการให้บริการด้วยใจภายใต้ สโลแกน “ใส่ใจดูแลคุณ” นอกจากนี้ ผู้อบรมยังสามารถนำเอาความรู้ไปประยุกต์เพื่อประกอบอาชีพเสริมจำหน่ายเบเกอรี่หรืออาหารในการหารายได้พิเศษให้กับครอบครัว ซึ่งเหมาะกับภาวะเศรษฐกิจที่ชะลอตัวในขณะนี้" </p>

<p>สำหรับหลักสูตรอบรมเบเกอรี่มีจำนวน 13 หลักสูตร รวม 26 เมนู ได้แก่ คุกกี้ประเภทต่าง ๆ เค้ก ฟัดจ์ช็อกโกแลต มัฟฟิ่น พาย และบราวนี่ เป็นต้น ส่วนหลักสูตรอบรมการทำอาหารมีจำนวน 13 หลักสูตร รวม 26 เมนู ให้เลือกเรียนรู้อาหารไทยประเภทแกงและยำ อาหารฝรั่งที่เป็นเมนูเรียกน้ำย่อยตลอดจน  อาหารจานหลัก เช่น ชริมคอกเทลและเพนเน่โทเมโท่ซอส สเต็ก เป็นต้น รวมทั้งอาหารญี่ปุ่นที่ปรุงได้ง่ายและเป็นที่นิยมบางชนิดอีกด้วย</p>

<p><persName>นายอภิชาติ อรรฆย์ฐากูร</persName> ผู้จัดการฝ่ายอาวุโส ฝ่ายสินเชื่อเคหะ กล่าวว่า ในช่วง 6 เดือนแรกของปีนี้  ธนาคารปล่อยสินเชื่อบ้านใหม่ไปแล้วประมาณ 1.3 ล้านบาท ซึ่งถือว่าเป็นการปล่อยสินเชื่อที่อยู่ในระดับใกล้เคียงกับธนาคารขนาดใหญ่ คาดว่าตลอดทั้งปีจะสามารถปล่อยสินเชื่อได้ไม่ต่ำกว่า 2.5 หมื่นล้านบาท ทั้งนี้ภายหลังจากที่ธนาคารมีนโยบายในการขยายตลาดลูกค้ารายย่อยอย่างจริงจังทำให้ปัจจุบันธนาคารสามารถขยายฐานสินเชื่อเคหะ (Portfolio) ได้กว่า 1 เท่าตัวในเวลาเพียง 1 ปีครึ่ง โดยเพิ่มขึ้นจากประมาณ 2.2 หมื่นล้านบาท เมื่อสิ้นปี 2550 มาอยู่ที่ระดับ 4.5 หมื่นล้านบาท เมื่อสิ้นไตรมาส 2 ของปี 2552</p>

<p>ส่วนแนวทางการดำเนินงานในช่วงครึ่งปีหลังจะยังคงเน้นการเป็นพันธมิตรทางธุรกิจกับผู้พัฒนาอสังหาริมทรัพย์รายใหม่อย่างต่อเนื่องจากปัจจุบันที่มีความร่วมมือกับผู้พัฒนาอสังหาริมทรัพย์แล้วกว่า 1,000 โครงการ การขยายความร่วมมือในเชิงธุรกิจกับกลุ่มผู้พัฒนาอสังหาริมทรัพย์รายเก่าที่มีความสัมพันธ์อันดีเพิ่มมากขึ้น เพื่อสร้างความเชื่อมั่นให้กับผู้พัฒนาอสังหาริมทรัพย์ในการแนะนำลูกค้าโครงการมาใช้บริการทางการเงินของธนาคาร รวมทั้งเพื่อสร้างความพึงพอใจให้กับผู้กู้ที่จะได้รับข้อเสนอบริการทางการเงินที่ครบวงจร สะดวก รวดเร็วจากธนาคาร</p>

<p>นอกจากนั้นยังเน้นการร่วมออกบูธในงานต่าง ๆ ทั้งที่เป็นของธนาคารและองค์กรอื่น ๆ เพื่อแนะนำบริการสินเชื่อบ้านของธนาคาร ตลอดจนให้ความรู้และขั้นตอนการเตรียมตัวทางการเงินสำหรับการขอสินเชื่อของลูกค้าอย่างต่อเนื่อง รวมทั้งใช้กลยุทธ์ในการจัดกิจกรรมส่งเสริมการขายรูปแบบใหม่ ๆ เพื่อให้สามารถแข่งขันและสร้างจุดขายอย่างได้ผลมากขึ้น</p></body>
</news>
