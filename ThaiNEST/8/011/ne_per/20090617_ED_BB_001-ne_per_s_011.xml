<teiHeader>
<fileDesc>
<titleStmt>
  <title>มือถือเฮ้าส์แบรนด์สร้างจุดต่างชิงส่วนแบ่ง  </title>
  <author>พรหมเมศร์ ศิริสุขวัฒนานนท์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090617/51915/%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b9%80%e0%b8%ae%e0%b9%89%e0%b8%b2%e0%b8%aa%e0%b9%8c%e0%b9%81%e0%b8%9a%e0%b8%a3%e0%b8%99%e0%b8%94%e0%b9%8c%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%88%e0%b8%b8%e0%b8%94%e0%b8%95%e0%b9%88%e0%b8%b2%e0%b8%87%e0%b8%8a%e0%b8%b4%e0%b8%87%e0%b8%aa%e0%b9%88%e0%b8%a7%e0%b8%99%e0%b9%81%e0%b8%9a%e0%b9%88%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>มือถือเฮ้าส์แบรนด์สร้างจุดต่างชิงส่วนแบ่ง</headline>
<lead>มือถือเฮ้าส์แบรนด์คึกคัก เติบโตชิงสัดส่วนอินเตอร์แบรนด์ ทุกค่ายเร่งสร้างจุดต่างดึงผู้บริโภค จีเน็ท ทุ่ม 1 พันล้าน เปิดศูนย์บริการ 24 ชม.</lead>
<neck></neck>
<body><p><persName>นายฑัศ เชาวนเสถียร</persName> ประธานเจ้าหน้าที่บริหาร บริษัท ไวร์เลส แอ๊ดวานซ์ ซิสเต็ม จำกัด ผู้นำเข้าโทรศัพท์มือถือจีเน็ท กล่าวว่า การทำตลาดโทรศัพท์มือถือต้องมุ่งสร้างความแตกต่างอย่างชัดเจนให้ลูกค้า รู้สึกได้ เพราะลูกค้าฉลาดมากขึ้น เข้าใจตลาดมากขึ้น จะขายเครื่องโทรศัพท์ที่ใช้แต่โทรเข้าโทรออกอย่างเดียวไม่ได้แล้ว เพราะระดับราคาที่ใกล้เคียงกันมีหลายแบรนด์ที่มีฟังก์ชันการทำงานมากกว่า มีดีไซน์ที่สวยงามกว่า</p>
<p>ส่วนของจีเน็ทได้เปิดศูนย์บริการ “เฟิร์ส คลาส เซอร์วิส 24 ชั่วโมง” ให้บริการหลังการขาย 24 ชั่วโมง 2 สาขา ที่รัชดาภิเษก 31 และปิ่นเกล้า ทั้งเตรียมเปิดอีก 2 สาขา ย่านศรีนครินทร์ รังสิต และมีแผนเปิดตามหัวเมืองอีก 15 สาขา ใช้งบประมาณทั้งหมด 1 พันล้านบาท เพื่อรองรับลูกค้าที่เติบโตขึ้น</p>
<p>อีกทั้งยังใช้กลยุทธ์แบรนด์พรีเซ็น เตอร์ มี "<persName>เอ๊ะ อิศริยา สายสนั่น</persName>" เป็นพรีเซ็นเตอร์ศูนย์บริการ อีกหนึ่งความแตกต่างในการทำตลาด จากก่อนหน้านี้มี "<persName>เทียรี่ เมฆวัฒนา</persName>" และ "<persName>น้องปอย ตรีชฎา</persName>" เป็นแบรนด์พรีเซ็นเตอร์ เจาะกลุ่มตลาดเพื่อชีวิตและตลาดสาวประเภท 2 มาแล้ว</p>
<p>ล่าสุด จีเน็ทมียอดขายประมาณ 2 แสนเครื่องต่อเดือน ยอดรวมเกือบ 6 เดือนมี 1 ล้านเครื่อง เป็นอันดับ 2 ด้วยส่วนแบ่งตลาด 22-23% คาดว่าถึงสิ้นปีจะมียอดขายไม่ต่ำกว่า 2 ล้านเครื่องแน่ ขณะที่ตลาดรวมหดตัวประมาณ 20% โดยเฉพาะระดับล่างและบน</p>
<p>นอกจากนี้ จีเน็ท ได้เปิดตัวโทรศัพท์มือถือแพล็ตตินั่ม ซีรีส์ 4 รุ่น คือ จี533, จี534, จี535 และ จี536 เป็นทีวีโมบายทั้งหมด และเตรียมเปิดตัวพีดีเอโฟนอีก 6 รุ่นในไตรมาส 3</p>
<p><persName>นายกิตติพงศ์ กนกวิไลรัตน์</persName> ผู้อำนวยการ บริหารสายงานการตลาดและการขาย บมจ.เจมาร์ท กล่าวว่า ตลาดเฮ้าส์แบรนด์เติบ โตและแย่งส่วนแบ่งจากอินเตอร์แบรนด์ได้มาก จุดแตกต่างของเจมาร์ท ที่ทำตลาดเครื่องเจโฟนได้อย่างต่อเนื่อง นอกจากเป็นเครื่องที่มีฟังก์ชันครบถ้วนแล้ว การวางตำแหน่งตลาดเครื่องระดับกลาง-บน และมีร้านค้าเจ มาร์ท อยู่ทั่วประเทศ เป็นการสร้างความมั่นใจให้ผู้บริโภคว่า เจโฟน จะไม่หายไปจากตลาดแน่ ส่วนบริการหลังการขาย เจโฟนรับประกันเครื่อง มีปัญหาเปลี่ยนใหม่ได้ใน 14 วัน</p>
<p><persName>นายสมชาย รวมก้อนทอง</persName> ผู้อำนวยการฝ่ายขาย บริษัท นิวเทล คอร์ปอเรชั่น จำกัด ผู้ผลิตและจำหน่ายโทรศัพท์มือถือเฮ้าส์แบรนด์ เวลคอม กล่าวว่า ปีนี้เป็นบิ๊กบูมมาร์เก็ตของเฮ้าส์แบรนด์อย่างแท้จริง การแข่งขันดุเดือดมาก ทำให้ตลาดเฮ้าส์แบรนด์ขยายตัวอย่างต่อเนื่อง มีสัดส่วนรวมทั้งหมดกว่า 50% แล้วจากตลาดรวม</p>
<p>การทำตลาดของเวลคอม สร้างความแตกต่างจากแบรนด์อื่นคือ มีเครื่องสำรองให้ระหว่างซ่อม มีศูนย์บริการ 22 แห่ง ปีนี้มีแผนขยายเป็น 40 แห่ง และร่วมมือกับผู้ให้บริการทรูมูฟ นำค่าเครื่องมาแลกค่าโทรได้ 2,400 บาท นาน 12 เดือน และต่อไปจะเห็นโปรโมชั่นลักษณะนี้ออกมาอีก เพื่อเป็นการช่วยให้หน้าร้านขายเครื่องได้ง่ายขึ้น ปีนี้ตั้งเป้ายอดขาย 5 แสนเครื่อง</p></body>
</news>
