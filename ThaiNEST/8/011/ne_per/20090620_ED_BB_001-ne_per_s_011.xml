<teiHeader>
<fileDesc>
<titleStmt>
  <title>ทีโอทีอนุมัติหลักการทีโออาร์3จี พร้อมให้บริการ 5ธ.ค.นี้  </title>
  <author>เรวดี ตั้งสกุล  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-20 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090620/53093/%e0%b8%97%e0%b8%b5%e0%b9%82%e0%b8%ad%e0%b8%97%e0%b8%b5%e0%b8%ad%e0%b8%99%e0%b8%b8%e0%b8%a1%e0%b8%b1%e0%b8%95%e0%b8%b4%e0%b8%ab%e0%b8%a5%e0%b8%b1%e0%b8%81%e0%b8%81%e0%b8%b2%e0%b8%a3%e0%b8%97%e0%b8%b5%e0%b9%82%e0%b8%ad%e0%b8%ad%e0%b8%b2%e0%b8%a3%e0%b9%8c3%e0%b8%88%e0%b8%b5-%e0%b8%9e%e0%b8%a3%e0%b9%89%e0%b8%ad%e0%b8%a1%e0%b9%83%e0%b8%ab%e0%b9%89%e0%b8%9a%e0%b8%a3%e0%b8%b4%e0%b8%81%e0%b8%b2%e0%b8%a3-5%e0%b8%98.%e0%b8%84.%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>ทีโอทีอนุมัติหลักการทีโออาร์3จี พร้อมให้บริการ 5ธ.ค.นี้</headline>
<lead>บอร์ดทีโอทีอนุมัติหลักการทีโออาร์ 3จีแล้ว ตามนโยบายผลักดันจากรัฐบาล ด้วยงบตั้งต้น 2 หมื่นล้านบาท คาดพร้อมให้บริการทางการ 5 ธ.ค.นี้</lead>
<neck></neck>
<body><p><persName>นายระเฑียร ศรีมงคล</persName> โฆษกกรรมการบริหาร (บอร์ด) บมจ. ทีโอที กล่าวว่า บอร์ดได้อนุมัติหลักการทีโออาร์โครงการ 3 จี แล้ว ซึ่งสรุปงบประมาณที่จะใช้ลงทุนทั่วประเทศประมาณ 2 หมื่นล้านบาท โดยคาดว่าจะเสนอวาระพิจารณาในคณะรัฐมนตรี (ครม.) ได้ภายในเดือนก.ค. นี้</p>
<p>ขั้นตอนจากนี้จะเริ่มกระบวนการประชาพิจารณ์ทีโออาร์ ภายใน 2 สัปดาห์ ซึ่งจะนำเงื่อนไขประกาศขึ้นเวบไซต์ของทีโอที www.tot.co.th จากนั้นจะเข้าสู่ขั้นตอนการจัดซื้อจัดจ้างแบบอี-ออคชั่นและเสร็จสิ้นภายใน 142 วันนับจากประชาพิจารณ์ หรือประมาณ ส.ค. นี้ ก่อนทำสัญญาและก่อสร้างสถานีฐาน ชุมสายเสร็จภายใน 6-9 เดือน ทีโอทีคาดว่าจะเปิดให้บริการทางการเฟสแรก ที่ กทม. ได้ภายใน 5 ธ.ค.2552 </p>
<p>ทีโอที วางแนวทางการให้บริการ 3 จี โดยทำหน้าที่เป็นเน็ตเวิร์ค โพรไวเดอร์ หรือผู้ให้บริการโครงข่ายขายโครงข่ายลักษณะโฮลเซลส์ หรือเป็นเบราซ์ ให้ผู้ประกอบการเช่าเป็นโมบาย เวอร์ชวล เน็ตเวิร์ค โอเปอเรเตอร์ (เอ็มวีเอ็นโอ) เช่าโครงข่ายพัฒนาแอพพลิเคชั่นต่างๆ</p>
<p>ทั้งนี้เพื่อให้บริการลูกค้ามือถือด้วยต้นทุนที่ประหยัดกว่าการลงทุนโครงข่ายเองที่ใช้เงินหลักหมื่นล้านบาท ด้วยการติดตั้งโครงข่าย 3จีทั่ว ประเทศต้องใช้งบกว่า 3 หมื่นล้านบาท อีกทั้งลูกค้าทีโอที ยังไม่ต้องรอกระบวนการขอไลเซ่น จากคณะกรรมการกิจการโทรคมนาคมแห่งชาติ (กทช.)</p>
<p>ดังนั้นกลุ่มเป้าหมายของลูกค้าที่จะมา เช่าโครงข่ายทีโอทีเป็นได้ทั้งกลุ่มผู้ประกอบการรายใหม่ไทยที่หาเงินลงทุน หลักหมื่นล้านได้ยาก และลูกค้าโมบาย โอเปอเรเตอร์รายใหญ่ปัจจุบันเองด้วย ที่อาจให้บริการลูกค้าผ่านโครงข่าย 3 จี ทีโอที รวมทั้งรอขอไลเซ่นจาก กทช. ไปพร้อมๆ กัน</p>
<p>สำหรับต้นทุนโครงข่าย 3จี ของทีโอที ไม่ได้คิดเป็นต่อซับสไครเบอร์ (ลูกค้า) เนื่องจากไม่ได้ให้บริการ 3 จีเอง แต่ต้องเป็นต้นทุนที่ต่ำกว่าเอกชนที่ประมาณ 70 ดอลลาร์ต่อซับสไครเบอร์ เพื่อให้ผู้ประกอบการไปสร้างผลกำไรได้ ดังนั้นศักยภาพของโครงข่าย 3 จี ของทีโอทีจะรองรับจำนวนซับสไครเบอร์ได้มากกว่าเอกชนเช่นกัน</p>
<p>แต่เขาไม่ได้ให้รายละเอียดศักยภาพการ รองรับซับสไครเบอร์ เพียงระบุว่าจะจัดสร้างโครงข่ายหลัก หรือคอร์ เน็ตเวิร์ค 2 แห่งทั่วประทเศ สถานีฐานอีก 3,802 แห่ง</p>
<p>“การอี-ออคชั่นทีโอทีจะทำครั้งเดียว สำหรับให้บริการทั่วประเทศเท่านั้น ส่วนงบประมาณการลงทุนทีโอทีมีรายได้เพียงพอ ขณะเดียวกันระหว่างนี้รอเข้าครม.อนุมัติงบประมาณ 2 หมื่นล้านบาทคาดว่าจะเสร็จสิ้นโดยเร็วไม่เกินเดือนหน้า” นายระเฑียรกล่าว</p>
<p>นอกจากนี้ทีโอทียังปรับรูปแบบการจัด ซื้อจากจ้างระบบโครงข่าย MSAN เพื่อรองรับการให้บริการอินเทอร์เน็ตความเร็วสูงจาก 2 เมกะบิตต่อวินาที เป็น 10 เมกะบิตต่อวินาที จึงทำให้ลดจำนวนพอร์ตจาก 9.46 แสนพอร์ต เป็น 5.7 แสนพอร์ต เพราะเป็นเทคโนโลยีใหม่ ด้วยงบประมาณเดิมที่อนุมัติไปแล้วกว่า 3 พันล้านบาท ทั้งนี้เพื่อให้สามารถแข่งขันกับผู้ประกอบการเอกชนได้ใน 1 ปี</p></body>
</news>
