<teiHeader>
<fileDesc>
<titleStmt>
  <title>ศูนย์วิจัยกสิกรไทย ชี้ ตลาดรถยนต์ในช่วงครึ่งปีหลัง อาจฟื้นตัวเล็กน้อย  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255207060126&tb=N255207  </bibl>
</sourceDesc>
</fileDesc>
</teiHeader>
<news>
<headline>ศูนย์วิจัยกสิกรไทย ชี้ ตลาดรถยนต์ในช่วงครึ่งปีหลัง อาจฟื้นตัวเล็กน้อย</headline>
<lead>ศูนย์วิจัยกสิกรไทย ชี้ ตลาดรถยนต์ในช่วงครึ่งปีหลัง อาจฟื้นตัวเล็กน้อย เนื่องจากเศรษฐกิจในประเทศมีสัญญาณปรับตัวดีขึ้น คาด มียอดขายประมาณ 236,000 คัน</lead>
<neck></neck>
<body><p>บริษัท ศูนย์วิจัยกสิกรไทย จำกัด คาดการณ์แนวโน้มตลาดรถยนต์ในประเทศครึ่งปีหลัง ปี 2552 ว่า จะฟื้นตัวขึ้นเล็กน้อย เนื่องจากเศรษฐกิจในประเทศมีสัญญาณปรับตัวดีขึ้น ทำให้คิดว่าเศรษฐกิจของไทยน่าจะผ่านพ้นจุดต่ำสุดไปแล้ว อัตราดอกเบี้ยเงินกู้ที่ยังอยู่ในระดับต่ำ การให้สินเชื่ออาจมีความผ่อนคลายมากขึ้น รวมทั้งการเปิดตัวรถรุ่นใหม่เข้าสู่ตลาด และกิจกรรมส่งเสริมการตลาดต่างๆ ซึ่งถือเป็นปัจจัยบวก จึงนับว่าช่วงต่อจากนี้ไปสถานการณ์ตลาดรถยนต์ในประเทศน่าจะผ่อนคลายลง หลังจากช่วง 5 เดือนแรกของปียอดขายรถยนต์ในประเทศ หดตัวถึงร้อยละ 30.4 เมื่อเทียบกับช่วงเดียวกันของปีก่อน แต่ยังคงเป็นภาวะที่ท้าทายสำหรับผู้ประกอบการรถยนต์ค่ายต่างๆ ในการสร้างยอดขาย และช่วงชิงส่วนแบ่งการตลาด โดยคาดว่าจะมียอดขายทั้งสิ้นประมาณ 229,000 ถึง 236,000 คัน </p>
<p>อย่างไรก็ดี ศูนย์วิจัยกสิกร วิเคราะห์ว่า เศรษฐกิจไทยยังถูกกดดันจากปัจจัยเสี่ยงสำคัญ เช่น การฟื้นตัวของเศรษฐกิจโลกที่ยังมีความไม่แน่นอนอยู่ ผลกระทบจากโรคไข้หวัดใหญ่สายพันธุ์ใหม่ 2009 เสถียรภาพของรัฐบาล ความสามารถในการเบิกจ่ายงบประมาณและเร่งรัดแผนการลงทุนให้เป็นไปตามแผนที่วางไว้ ซึ่งจะส่งผลกระทบต่อความเชื่อมั่นของผู้บริโภคและความเชื่อมั่นของนักลงทุน ส่งผลต่อเนื่องมายังตลาดรถยนต์ในประเทศ </p></body>
</news>
