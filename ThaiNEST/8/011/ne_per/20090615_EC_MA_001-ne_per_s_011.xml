<teiHeader>
<fileDesc>
<titleStmt>
  <title>แบงก์แข่งดุสินเชื่อบ้านครึ่งปีหลัง  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco03150652&sectionid=0103&day=2009-06-15  </bibl>
</sourceDesc>
</fileDesc>
</teiHeader>
<news>
<headline>แบงก์แข่งดุสินเชื่อบ้านครึ่งปีหลัง</headline>
<lead>ชี้สัญญาณดบ.พ้นจุดต่ำสุด แห่ซบธอส.หนีกฎสกรีนเข้ม</lead>
<neck>แบงก์ชี้ดอกเบี้ยพ้นจุดต่ำสุด ตลาดสินเชื่อบ้านครึ่งปีหลังแข่งดุ "ออมสิน"เปิดเกมรุก "บสก."หั่นดอกเบี้ยจูงใจซื้อบ้านมือสอง ส่วน ธอส.ขยับดอกฝาก 0.25% ฟุ้งคนแห่กู้ หลังแบงก์สกรีนลูกค้าเข้มงวด คาดสินเชื่อโต 20%</neck>
<body><p><persName>นายเลอศักดิ์ จุลเทศ</persName> ผู้อำนวยการธนาคารออมสิน เปิดเผยว่า แนวโน้มการแข่งขันปล่อยสินเชื่อบ้านในช่วงครึ่งปีหลังนี้ คงจะไม่สามารถลดดอกเบี้ยเงินกู้ลงได้มากกว่านี้แล้ว เพราะหลายฝ่ายเชื่อว่าขณะนี้ เป็นจุดที่ดอกเบี้ยต่ำสุดแล้ว แต่มองว่าธนาคารพาณิชย์ส่วนใหญ่จะนำเรื่องการลดแลกแจกแถมอื่นๆ มาเป็นตัวทำตลาดมากกว่าอัตราดอกเบี้ยถูกเท่านั้น อาทิ แถมประกันอัคคีภัย ให้กู้ 110% เพื่อนำไปตกแต่งซ่อมแซมที่อยู่อาศัย</p>

<p><persName>นายเลอศักดิ์</persName>กล่าวว่า ในส่วนของออมสินเอง หลังจากเปิดตัวแคมเปญสินเชื่อเคหะดอกเบี้ยพิเศษ 1.25% ปีแรก ไปเมื่อช่วงต้นเดือนมิถุนายนที่ผ่านมา ได้รับการตอบรับจากลูกค้าอย่างมาก โดยให้กู้ 100% ของราคาประเมินทั้งลูกค้าเก่าและลูกค้าใหม่ รวมถึงลูกค้ารีไฟแนนซ์จากสถาบันการเงินอื่น โดยช่วง 5 เดือนแรกปีนี้ ธนาคารมียอดสินเชื่อใหม่สุทธิ 24,000 ล้านบาท ทำให้คาดว่าสิ้นปีนี้จะปล่อยสินเชื่อได้ทะลุเป้าหมายที่วางไว้ 32,000 ล้านบาท และคาดว่าสิ้นปีนี้จะมีกำไรทะลุเป้าหมายที่ 13,000 ล้านบาทแน่นอน</p> 

<p><persName>นายบรรยง วิเศษมงคลชัย</persName> กรรมการผู้จัดการใหญ่บริษัทบริหารสินทรัพย์ กรุงเทพพาณิชย์ (บสก.) กล่าวว่า ไตรมาส 3 และ 4 นี้ ธนาคารพาณิชย์จะแข่งขันการปล่อยสินเชื่อที่อยู่อาศัยอย่างรุนแรง เพื่อทำยอดขายให้ได้ตามเป้าหมายที่วางไว้ หลังจากสองไตรมาสแรกที่ผ่านมา ไม่ได้ทำตลาดเท่าที่ควร เพราะภาวะเศรษฐกิจไม่ค่อยดี </p>

<p><persName>นายบรรยง</persName>กล่าวว่า ขณะเดียวกันอัตราดอกเบี้ยอยู่ในจุดต่ำสุดแล้ว หากจะลดลงได้อีก ก็เพียงเล็กน้อย หรือไม่เกิน 0.25% ดังนั้นธนาคารพาณิชย์คงนำเรื่องดอกเบี้ยมาเป็นลูกเล่นหลักๆ ในการเร่งยอดสินเชื่อ เพื่อให้ง่ายต่อการตัดสินใจซื้อของลูกค้า โดยในส่วน</p>

<p>ของ บสก.จะเน้นการขายบ้านมือสอง ที่ให้บริการครบวงจรและปล่อยสินเชื่อให้ โดยคิดดอกเบี้ยถูกกว่าธนาคารพาณิชย์ </p>

<p><persName>นายขรรค์ ประจวบเหมาะ</persName> กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส.ได้ประกาศปรับขึ้นอัตราดอกเบี้ยเงินฝากทุกประเภทอีก 0.25% ส่งผลให้อัตราดอกเบี้ยออมทรัพย์ปรับขึ้นมาอยู่ที่ 0.75% จากปัจจุบันอยู่ที่ 0.50% อัตราดอกเบี้ยออมทรัพย์พิเศษขึ้นมาอยู่ที่ 1% และอัตราดอกเบี้ยเงินฝากประจำ 3 เดือน และ 6 เดือน ปรับขึ้นมาอยู่ที่ 1% โดยจะมีผลตั้งแต่วันที่ 15 มิถุนายนนี้เป็นต้นไป</p>

<p><persName>นายขรรค์</persName>กล่าวว่า สำหรับสินเชื่อของธนาคารปีนี้ ขยายตัวประมาณ 20% เนื่องจากธนาคารพาณิชย์ปฏิเสธการปล่อยกู้ทำให้มีลูกค้ามาขอกู้กับธนาคารมากขึ้น คาดว่าทั้งปีจะปล่อยสินเชื่อได้ 1 หมื่นล้านบาท จากปี 2551 ปล่อยสินเชื่อได้เพียง 5,000 ล้านบาท ส่วนแนวโน้มอัตราดอกเบี้ยในตลาดจะต้องรอดูการพิจารณาจากคณะกรรมการนโยบายการเงิน (กนง.) ธนาคารแห่งประเทศไทย (ธปท.) ว่าในการประชุมวันที่ 15 กรกฎาคมนี้ หากคงอัตราดอกเบี้ยถือเป็นการส่งสัญญาณให้เห็นว่าอัตราดอกเบี้ยถึงจุดต่ำสุดแล้ว</p></body>
</news>
