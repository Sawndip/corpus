<teiHeader>
<fileDesc>
<titleStmt>
  <title>เผยจ่าปัญญา ลาพักก่อนโดนหมายจับ-ฝึกซิล เก่งอาวุธ  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 17:48:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090716/60551/%e0%b9%80%e0%b8%9c%e0%b8%a2%e0%b8%88%e0%b9%88%e0%b8%b2%e0%b8%9b%e0%b8%b1%e0%b8%8d%e0%b8%8d%e0%b8%b2-%e0%b8%a5%e0%b8%b2%e0%b8%9e%e0%b8%b1%e0%b8%81%e0%b8%81%e0%b9%88%e0%b8%ad%e0%b8%99%e0%b9%82%e0%b8%94%e0%b8%99%e0%b8%ab%e0%b8%a1%e0%b8%b2%e0%b8%a2%e0%b8%88%e0%b8%b1%e0%b8%9a-%e0%b8%9d%e0%b8%b6%e0%b8%81%e0%b8%8b%e0%b8%b4%e0%b8%a5-%e0%b9%80%e0%b8%81%e0%b9%88%e0%b8%87%e0%b8%ad%e0%b8%b2%e0%b8%a7%e0%b8%b8%e0%b8%98.html  </bibl>
</sourceDesc>
</fileDesc>
</teiHeader>
<news>
<headline>เผย<persName>จ่าปัญญา</persName> ลาพักก่อนโดนหมายจับ-ฝึกซิล เก่งอาวุธ</headline>
<lead>กระแสข่าว2ผู้ต้องหาทีมยิง"<persName>สนธิ</persName>"ซุกบิ๊กทหาร เผย"<persName>จ่าปัญญา</persName>"ผ่านหลักสูตรรบจู่โจมขั้นสูง"ซิล" ชำนาญอาวุธ ผบ.พตท.เผยมาช่วยงานใต้เพิ่งลาพัก</lead>
<neck></neck>
<body><p>กรณีวานนี้(15 ก.ค.) ศาลอนุมัติออกหมายจับผู้ต้องหาขบวนการลอบสังหาร <persName>นายสนธิ ลิ้มทองกุล</persName> แกนนำพันธมิตรประชาชนเพื่อประชาธิปไตย 2 คน ได้แก่ <persName>จ.ส.อ.ปัญญา</persName> หรือ<persName>ห่อ ศรีเหรา</persName> สังกัดชุด ฉก.90 กรมรบพิเศษที่ 3 หน่วยบัญชาการสงครามพิเศษ จ.ลพบุรี และ <persName>ส.ต.อ.วรวุฒิ มุ่งสันติ</persName>(หรือ<persName>นายอรรถพล ปาทาน</persName>) สังกัด บช.ปส.</p>
<p>ซึ่งถูกตั้งข้อกล่าวหา 5 ข้อหาฉกรรจ์ คือ ร่วมกันพยายามฆ่าผู้อื่นโดยไตร่ตรองไว้ก่อน, มีอาวุธปืนเครื่องกระสุนปืน และวัตถุระเบิด ซึ่งทางราชการไม่สามารถออกใบอนุญาตให้ได้ไว้ในครอบครองโดยผิดกฎหมาย, พาอาวุธปืนเครื่องกระสุนปืนและวัตถุระเบิดไปในเมือง หมู่บ้าน หรือทางสาธารณะโดยไม่ได้รับอนุญาต โดยเปิดเผยและไม่มีเหตุจำเป็นและเร่งด่วนตามสมควรแห่งพฤติการณ์, ยิงปืนโดยใช้ดินระเบิดโดยใช่เหตุ ในเมืองหรือที่ชุมนุมชน และสมคบกันตั้งแต่ 5 คนขึ้นไปกระทำการเป็นซ่องโจรเพื่อกระทำผิดฐานฆ่าผู้อื่นโดยไตร่ตรองไว้ก่อน</p>
<p>ขณะนี้ ชุดสืบสวนกองบัญชาการตำรวจนครบาล ได้ลงพื้นที่เป้าหมายติดตามตัว 2 คนร้าย พร้อมประสานขอตัวผู้ต้องหาทั้ง 2 จากต้นสังกัดแล้ว แต่ยังไม่มีวี่แววจะนำตัวมามอบ เนื่องจากทั้ง 2 คนอยู่ในความดูแลของนายทหาร</p>
<p>วันนี้(16 ก.ค.) ที่กองบัญชาการตำรวจนครบาล(บช.น.) ผู้สื่อข่าวรายงานความเคลื่อนไหวภาย <persName>พล.ต.อ.ธานี สมบูรณ์ทรัพย์</persName> รอง ผบ.ตร. ระบุคดียิง<persName>นายสนธิ ลิ้มทองกุล</persName> ควรจะคืบหน้ากว่านี้ ถ้าไม่มีตำรวจเป็นไส้ศึก ซึ่งจนถึงวันนี้ ไม่นายตำรวจชั้นผู้ใหญ่ด้านสืบสวนสอบสวนพูดถึงคดีแต่อย่างใด รวมถึง <persName>พล.ต.ท.วรพงษ์ ชิวปรีชา</persName> ผบช.น. เพียงกล่าวสั้นๆ ว่า "<persName>พล.ต.อ.ธานี</persName> เป็นผู้ดูแลอยู่"</p>
<p>พฐ.รอลายนิ้วมือ 2ผู้ต้องหาตรวจเปรียบเทียบ</p>
<p>ที่สำนักงานตำรวจแห่งชาติ <persName>พล.ต.ต.สุรพล พินิจชอบ</persName> ผู้บังคับการกองพิสูจน์หลักฐาน(ผบก.พฐ.) กล่าวถึงความคืบหน้ารถยนต์กระบะโตโยต้า ไฮลักซ์ วีโก้ สีเปลือกมังคุด ทะเบียน บธ 1474 ลพบุรี ซึ่งเป็นรถต้องสงสัยในคดีคนร้ายลอบสังหาร<persName>นายสนธิ ลิ้มทองกุล</persName></p>
<p>โดยระบุว่า ขณะนี้พนักงานสอบสวนนำลายนิ้วมือแฝงที่เก็บได้จากรถยนต์กระบะโตโยต้าวีโก้ ต้องสงสัยไว้ได้ทั้งหมดจำนวน 10 ลายนิ้วมือส่งให้กองพิสูจน์หลักฐานเพื่อเก็บไว้เปรียบเทียบกับผู้ต้องสงสัย ขั้นตอนต่อไปจะนำลายนิ้วมือแฝงที่ได้ไปเข้าระบบตรวจลายนิ้วมืออัตโนมัติของกองพิสูจน์หลักฐาน เพื่อเปรียบเทียบลายนิ้วมือที่มีอยู่ในฐานข้อมูลทะเบียนประวัติผู้ต้องหาทั่วประเทศที่มีทั้งหมดประมาณ 5-6 ล้านลายนิ้วมือว่าตรงกับใคร คาดว่าจะทราบผลช่วงเย็นวันนี้(16ก.ค.)</p>
<p><persName>พล.ต.ต.สุรพล</persName> กล่าวถึงการเปรียบเทียบลายนิ้วที่ทางกองพิสูจน์หลักฐานเก็บมาจากรถต้องสงสัยกับ 2 ผู้ต้องหาที่ถูกออกหมายจับ คือ <persName>จ.ส.อ.ปัญญา</persName> หรือ<persName>ห่อ ศรีเหรา</persName> และ <persName>ส.ต.อ.วรวุฒิ มุ่งสันติ</persName> หรือ<persName>นายอรรถพล ปาทาน</persName> ว่า ยังไม่ได้มือการเปรียบเทียบ เนื่องจากไม่มีลายนิ้วมือของผู้ต้องหาทั้ง 2 คนเก็บไว้ ต้องให้พนักงานสอบสวนประสานต้นสังกัดของผู้ต้องหาทั้ง 2 คนเพื่อขอลายนิ้วมือจากทะเบียนประวัติในรับราชการมาตรวจเปรียบเทียบว่า ตรงกับที่พบบนรถต้องสงสัยหรือไม่ แต่ขณะนี้ยังไม่ได้รับการประสานจากพนักงานสอบสวนแต่อย่างใด</p>
<p>ส่วนการตรวจเขม่าดินปืนที่พบบนรถต้องสงสัยนั้น <persName>พล.ต.ต.สุรพล</persName> กล่าวว่า ไม่พบเนื่องจากเหตุเกิดนานแล้ว เจ้าหน้าที่จึงนำขวดน้ำที่พบในรถมาตรวจหาดีเอ็นเอเพื่อเปรียบเทียบกับผู้ต้องสงสัย เพื่อใช้เป็นหลักฐานในคดีด้วย</p>
<p>ผบ.พตท.เผย“<persName>จ่าปัญญา</persName>” ช่วยราชการภาคใต้-อยู่ระหว่างลาพัก</p>
<p>มีรายงานข่าวว่า <persName>จ.ส.อ.ปัญญา</persName> หรือ<persName>ห่อ ศรีเหรา</persName> มาปฏิบัติหน้าที่ช่วยราชการที่กองอำนวยการรักษาความมั่นคงภายในภาค 4 ส่วนหน้า (กอ.รมน.ภาค4) ต.เขาตูม อ.ยะรัง ปัตตานี ซึ่งความคืบหน้าล่าสุดเมื่อเวลา 13.30 น. วันนี้(16 ก.ค.) <persName>พล.ท.กสิกร คีรีศรี</persName> ผู้บัญชาการผสมพลเรือนตำรวจทหาร(ผบ.พตท.) เปิดเผยว่า ตรวจสอบแล้วพบว่า <persName>จ.ส.อ.ปัญญา</persName> เป็นกำลังพลของหน่วยบัญชาการสงครามพิเศษ มาช่วยราชการในส่วนของกองบัญชาการผสมพลเรือนตำรวจทหาร ซึ่ง <persName>จ.ส.อ.ปัญญา</persName> ขณะนี้ไม่ได้อยู่ในพื้นที่ เนื่องจากลาพักผ่อนไปก่อนหน้านี้ โดยตนได้สั่งการให้ผู้บังคับหน่วยไปตรวจสอบว่า <persName>จ.ส.อ.ปัญญา</persName> ขณะนี้พักอยู่ที่ใด</p>
<p>“หลังจากทราบว่า จ.ส.อ.ปัญญา มีหมายจับแล้ว ผมเองก็สั่งการให้ผู้บังคับหน่วยรีบติดตามหาตัว จ.ส.อ.ปัญญา ทันที เพื่อจะได้ประสานงานให้เข้ามอบตัว เพื่อเข้าสู่กระบวนการยุติธรรมทันที ซึ่งทาง พตท.ก็คงจะให้ความร่วมมือกับฝ่ายเจ้าหน้าที่ตำรวจ ซึ่งเป็นนโยบายของท่านผู้บัญชาการทหารบก ที่ว่าผู้ใดผิดก็ให้ดำเนินการตามความผิด ให้เข้าสู่กระบวนการยุติธรรม ซึ่งแนวโน้มที่จะได้ตัว จ.ส.อ.ปัญญา กลับมานั้น ในความคิดของตนเชื่อว่าอาจจะยาก เนื่องจากหลังเป็นข่าวขึ้นมา ค่อนข้างครึกโครมมาก แต่อย่างไรก็ตาม ก็คงต้องรอเวลาให้ผู้บังคับบัญชาของทหารนายดังกล่าวติดตามตัวกลับมา เพื่อต่อสู้คดี” ผู้บัญชาการผสมพลเรือนตำรวจทหาร กล่าว</p>
<p>ผู้สื่อข่าวรายงานเพิ่มเติมว่า <persName>จ.ส.อ.ปัญญา ศรีเหรา</persName> ลงมาปฎิบัติหน้าที่ในพื้นที่จังหวัดชายแดนภาคใต้ เมื่อเดือนตุลาคม 2551 ที่ผ่านมา โดยช่วยราชการอยู่ที่กองร้อยทหารพรานที่ 44 อ.สายบุรี ปัตตานี</p>
<p>"<persName>สมเจตน์</persName>”ร้อนตัวจี้ สตช.หาคนบงการยิง“<persName>สนธิ</persName>”</p>
<p> <persName>พล.อ.สมเจตน์ บุญถนอม</persName> อดีตหัวหน้าสำนักงานเลขาธิการคณะมนตรีความมั่นคงแห่งชาติ(คมช.) ให้สัมภาษณ์ถึงกระแสข่าวมีนายทหารยศ"พลโท" สนิทสนมกับ บิ๊กคมช. อยู่เบื้องหลังการลอบยิง <persName>นายสนธิ ลิ้มทองกุล</persName> ว่า สามารถคิดได้ทั้งนั้น แต่หน่วยงานที่จะสามารถพิสูจน์เรื่องนี้ให้เกิดความจริงได้ คือ สำนักงานตำรวจแห่งชาติ เท่านั้นจะต้องเอาคนผิดมาลงโทษให้ได้ เพื่อให้สังคมลดปัญหาความสับสนลงไป ถ้าหากสำนักงานตำรวจไม่สามารถดำเนินการได้สังคมก็จะยิ่งเกิดความสับสนไปมากกว่านี้</p>
<p>“ตราบใดที่ตำรวจยังไม่สามารถจับตัวผู้บงการใหญ่มาลงโทษ ทุกคนก็จะถูกชี้ว่าเป็นตนเองที่จะทำให้เหตุการณ์เกิดขึ้นได้ทั้งนั้น ว่าใครอยู่เบื้องหลังเป็นไปได้ทั้งหมด มีทางเดียวที่จะพิสูจน์ความจริงได้ คือใครเป็นคนทำทางสำนักงานตำรวจแห่งชาติมีหน้าที่จะต้องทำหลักฐานให้ปรากฏออกมาให้โดยเร็ว ทั้งนี้เราจะต้องวิเคราะห์ว่าใครทำแล้วได้ผลดีจะเกิดขึ้นกับใคร ถ้าผลดีเกิดขึ้นกับใครคนนั้นนั่นแหละที่เป็นคนทำ ตอนนี้เมื่อยังไม่ปรากฎว่าใครเป็นคนทำ ทุกกลุ่ม หรือ พรรคการเมืองเก่า หรือพรรคการเมืองใหม่ ก็มีสิทธิ์ที่เข้าข่ายทั้งนั้น” <persName>พล.อ.สมเจตน์</persName> ระบุ</p>
<p>โฆษกกองทัพบก ป้องกองทัพพร้อมหนุนตำรวจ</p>
<p><persName>พ.อ.สรรเสริญ แก้วกำเนิด</persName> โฆษกกองทัพบก กล่าวถึงความคืบหน้าการดำเนินคดีกับ <persName>จ.ส.อ.ปัญญา ศรีเหรา</persName> ทหารสังกัดหน่วยบัญชาการสงครามพิเศษ(นสศ.) ลพบุรี ในข้อหาลอบยิง<persName>นายสนธิ ลิ้มทองกุล</persName> ว่ากองทัพพร้อมแสดงความบริสุทธิ์ใจด้วยการสนับสนุนและร่วมมือกับเจ้าหน้าที่ตำรวจตามที่ร้องขอทุกอย่าง</p>
<p>ซึ่งทราบว่า <persName>พล.ท.พิเชษฐ์ วิสัยจร</persName> แม่ทัพภาคที่ 4 ระบุว่าจะส่งตัว <persName>จ.ส.อ.ปัญญา</persName> กลับหน่วยต้นสังกัด เพื่อให้เจ้าหน้าที่ตำรวจประสานขอตัวมาดำเนินการตามขั้นตอนต่อไป ทั้งนี้ ข้อกล่าวหามีการระบุว่ากระทำความผิดร่วมกับพลเรือน ดังนั้น คงต้องมีการดำเนินคดีแบบพลเรือนและขึ้นศาลพลเรือนตามขั้นตอน</p>
<p>เมื่อถามว่า กลุ่มพันธมิตรปักใจเชื่อว่ากลุ่มที่ลอบสังหาร<persName>นายสนธิ</persName> มีผู้ใหญ่ในกองทัพบงการอยู่เบื้องหลัง <persName>พ.อ.สรรเสริญ</persName> กล่าวว่า ความรู้สึกของกลุ่มพันธมิตรก็เป็นของพันธมิตร ตนคงจะตอบแทนไม่ได้ เพราะเป็นเรื่องความรู้สึก ทั้งนี้ กองทัพบกทำได้ก็คือแสดงความบริสุทธิ์ใจ และหากหน่วยงานใดเป็นเหมือนกองทัพบกก็ต้องทำเช่นนี้ คือ ไม่เสนอความคิดเห็น แต่พร้อมให้การสนับสนุนเจ้าหน้าที่ตำรวจ พนักงานสอบสวนในการปฏิบัติหน้าที่</p>
<p>เมื่อถามว่า พันธมิตรพุ่งเป้ามาที่ <persName>พล.อ.ประวิตร วงษ์สุวรรณ</persName> รมว.กลาโหม <persName>พล.อ.อนุพงษ์ เผ่าจินดา</persName> ผู้บัญชาการทหารบก มีส่วนในการลอบสังหาร <persName>พ.อ.สรรเสริญ</persName> กล่าวว่า ไม่ควรตั้งธงหรือตั้งประเด็น ควรปล่อยให้เจ้าหน้าที่ตำรวจและพนักงานสอบสวนปฏิบัติหน้าที่ เพราะขณะนี้ข้อกล่าวหาถูกตั้งแล้ว สิ่งที่กองทัพทำได้คือให้ความร่วมมือ เพื่อให้สามารถคลี่คลายคดีได้</p>
<p>ชุดสืบคดียิง"<persName>สนธิ</persName>" บุกโรงงานลูกสะใภ้ "<persName>บิ๊กเหวียง</persName>"</p>
<p> รายงานข่าวแจ้งว่า ชุดสืบสวนสอบสวนของ <persName>พล.ต.อ.ธานี สมบูรณ์ทรัพย์</persName> รองผู้บัญชาการตำรวจแห่งชาติ(รองผบ.ตร.) ทำหน้าที่แทนหัวหน้าคณะพนักงานสอบสวนคดีลอบยิง<persName>นายสนธิ ลิ้มทองกุล</persName> ได้ไปค้นหาพยานหลักฐาน ที่บริษัท กฤษณาฟ้าสยาม จำกัด เลขที่ 2/1 หมู่ 10 ต.ประณีต อ.เขาสมิง ตราด</p>
<p>ขณะที่ ข้อมูลกระทรวงพาณิชย์ ระบุว่า บริษัท กฤษณาฟ้าสยาม จำกัด เลขทะเบียนธุรกิจเลขที่ 0105551115959 ประกอบกิจการผลิตน้ำหอมจากไม้กฤษณา เช่น สกัดน้ำมัน จดทะเบียนเมื่อ วันที่ 13 ตุลาคม พ.ศ.2551 มีชื่อ<persName>นางอรทัย ฐานะจาโร</persName> ลูกสะใภ้ <persName>พล.อ.เชษฐา ฐานะจาโร</persName> อดีตผู้บัญชาการทหารบก เป็นกรรมการบริษัท เพียงคนเดียว มีทุนจดทะเบียน 1 ล้านบาท</p>
<p>"<persName>จ่าปัญญา</persName>" เชี่ยวชาญด้านอาวุธ-ผ่านหลักสูตรทรหด"ซิล"</p>
<p> ความคืบหน้าในการติดตามตัว รายงานข่าวจาก หน่วยบัญชาการสงครามพิเศษ  แจ้งว่า  <persName>จ่าสิบเอกปัญญา ศรีเหรา</persName>  ไม่ได้อยู่ลพบุรี ถูกขอตัวไปช่วยงานอยู่ที่ กอ.รมน.ภาค 4 ส่วนหน้า ซึ่งต้องขอตัวจาก กอ.รมน.ภาค4 อย่างไรก็ตามที่ผ่านมา มีผู้พบเห็นกบดานอยู่จันทบุรีและตราด</p>
<p><persName>จ่าสิบเอกปัญญา ศรีเหรา</persName> เป็นนักเรียนนายสิบรุ่นที่ 19 เหล่าสารวัตรทหาร พร้อมจบหลักสูตรสำคัญของกองทัพบก เช่น หลักสูตรการรบแบบจู่โจม จบหลักสูตรกองทัพเรือ มนุษย์กบ หรือเรียกสั้นๆ "ซิล" ซึ่งถือว่าจบยากที่สุด และชำนาญการใช้อาวุธปืนทุกชนิด รวมทั้งการใช้วัตถุระเบิด และผ่านการทำงานด้านต่อต้านก่อการร้ายสากล</p>
<p>แหล่งข่าวที่น่าเชื่อถือได้จากหน่วยบัญชาการสงครามพิเศษจังหวัดลพบุรี ระบุด้วยว่า <persName>จ.ส.อ.ปัญญา</persName> เป็นทหารที่มักจะไม่ได้ทำงานในหน่วยที่ตนเองสังกัด แต่จะติดตามนายทหารระดับชั้นนายพลที่กรุงเทพ และเป็นลูกน้องคนสนิทของนายทหารยศ"พันเอก" ทำงานด้านต่อต้านการก่อการร้ายสากล หรือ"<persName>เสธ.ด</persName>" อดีต ผบ.พันจู่โจม</p>
<p>นายทหารกลุ่มนี้จะมีอยู่ร่วมกันจำนวนหลายนาย เด่นๆ จะมี <persName>พ.ท.มนัส สุขประเสริฐ</persName> ที่ถูกดำเนินคดีข้อหาคาร์บอม <persName>พ.ต.ท.ทักษิณ ชินวัตร</persName></p></body>
</news>
