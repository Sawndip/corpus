<teiHeader>
<fileDesc>
<titleStmt>
  <title>เช่ารถเมล์เอ็นจีวี 4,000 คันบทพิสูจน์ธรรมาภิบาลรัฐบาลอภิสิทธิ์  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/analysis/20090608/49048/%e0%b9%80%e0%b8%8a%e0%b9%88%e0%b8%b2%e0%b8%a3%e0%b8%96%e0%b9%80%e0%b8%a1%e0%b8%a5%e0%b9%8c%e0%b9%80%e0%b8%ad%e0%b9%87%e0%b8%99%e0%b8%88%e0%b8%b5%e0%b8%a7%e0%b8%b5-4,000-%e0%b8%84%e0%b8%b1%e0%b8%99%e0%b8%9a%e0%b8%97%e0%b8%9e%e0%b8%b4%e0%b8%aa%e0%b8%b9%e0%b8%88%e0%b8%99%e0%b9%8c%e0%b8%98%e0%b8%a3%e0%b8%a3%e0%b8%a1%e0%b8%b2%e0%b8%a0%e0%b8%b4%e0%b8%9a%e0%b8%b2%e0%b8%a5%e0%b8%a3%e0%b8%b1%e0%b8%90%e0%b8%9a%e0%b8%b2%e0%b8%a5%e0%b8%ad%e0%b8%a0%e0%b8%b4%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>เช่ารถเมล์เอ็นจีวี 4,000 คันบทพิสูจน์ธรรมาภิบาลรัฐบาล<persName>อภิสิทธิ์</persName></headline>
<lead>วิเคราะห์ทางเลือกรถเมล์ 4 พันคันนักวิชาการฟันธง “เช่าซื้อ” ดีกว่า “เช่า”</lead>
<neck></neck>
<body><p>เมื่อครั้งที่โครงการเช่ารถเมล์เอ็นจีวี กำลังเข้าสู่การพิจารณาของคณะรัฐมนตรียุค <persName>นายสมัคร สุนทรเวช</persName> ซึ่งครั้งนั้นมูลค่าโครงการสูงแตะ 1 แสนล้านบาท <persName>รศ.ธนชัย ยมจินดา</persName> นักวิชาการจากมหาวิทยาลัยสุโขทัยธรรมาธิราช ได้เคยวิเคราะห์โครงการเอาไว้อย่างถึงกึ๋น จนสุดท้ายต้องพับไป</p>
<p>วันนี้ โครงการเช่ารถเมล์เอ็นจีวี 4,000 คันกลับมาอีกครั้งหนึ่ง แม้ว่าจะลดมูลค่าโครงการลงเหลือกว่า 6 หมื่นล้าน แต่ก็ยังถูกคัดค้านจากหลายฝ่าย แม้แต่คณะรัฐมนตรีที่<persName>นายอภิสิทธิ์ เวชชาชีวะ</persName> นั่งหัวโต๊ะ ก็ตีกลับไปแล้วถึงสามครั้ง </p>
<p><persName>รศ.ธนชัย</persName> วิเคราะห์ทางเลือกโครงการเช่ารถเมล์ เพื่อหาทางออกที่ดีที่สุด และเพื่อเป็นบทพิสูจน์ธรรมาภิบาลของรัฐบาล<persName>นายอภิสิทธิ์</persName></p>
<p>บทวิเคราะห์ของ <persName>รศ.ธนชัย</persName> ระบุว่า การตัดสินใจใดๆ โดยทั่วๆ ไปจะยึดหลักสมการ D = F + J หรือการตัดสินใจจะต้องประกอบไปด้วยข้อมูลอันเป็นข้อเท็จจริงอย่างรอบด้าน (Facts) และการใช้วิจารณญาณที่ดี (Judgment) ซึ่งต้องเป็นการใช้วิจารณญาณเพื่อประโยชน์ของส่วนรวม และหรือสาธารณะอย่างแท้จริง จึงจะถือว่าสามารถตัดสินใจได้อย่างถูกต้องโดยไม่ต้องมีปัญหากับข้อถกเถียงใดๆ </p>
<p>และเมื่อพิจารณาการตัดสินใจของรัฐบาลชุดปัจจุบันที่ชูแนวทางธรรมาภิบาลเป็นหลักการมาโดยตลอดด้วยแล้ว ยิ่งต้องมีความชัดเจนในประเด็นของคำว่า “ธรรมาภิบาล” ให้มากขึ้นเป็นเท่าทวีคูณด้วย</p>
<p>ในฐานะที่เป็นประชาชนผู้เสียภาษีคนหนึ่ง ที่อยากจะเห็นการตัดสินใจของรัฐบาลเป็นแบบมืออาชีพ และเพื่อประโยชน์สาธารณะอย่างแท้จริง จึงได้ลองนำเอาข้อมูลต่างๆ ที่มีการเผยแพร่ออกมาสู่สายตาประชาชนผ่านทางหน้าหนังสือพิมพ์ฉบับต่างๆ มาแล้ว มาช่วยคิด โดยนำมาตั้งวางในกรอบการพิจารณาของมืออาชีพ ที่มีการพิจารณาปัจจัยทุกแง่มุมอย่างรอบด้าน  และตัดสินใจบนฐานการวิเคราะห์ข้อมูลโดยไม่มีอะไรแอบแฝง เพื่อหาข้อสรุปว่า การเช่ารถ NGV 4,000 คันนั้น เป็นการตัดสินใจที่ถูกต้องของรัฐบาลหรือไม่ และรัฐบาลควรตัดสินใจตามแนวทางใด ระหว่างการเช่า หรือการเช่าซื้อ</p>
<p>ทางเลือกที่ 1 : อายุโครงการ 10 ปี รายได้รวม 6,146 บาท/คัน/วัน
ผลการวิเคราะห์  : ขสมก. จะมีกำไร /คัน/วัน =  6,146 - 4,522 = 1,624 บาท/คัน/วัน
     หรือ =  2,371 ล้านบาท/4,000 คัน/ปี
 กระแสเงินสดรับของ ขสมก. ใน 10 ปี =  2,371 ล้านบาท x (PVIFA 8% n  = 10)
      =  2,371 ล้านบาท x 6.71 =  15,909 ล้านบาท
 ขสมก.ขาดทุนจากการลงทุน  =  15,909 - 66,000=  -50,091 ล้านบาท/ตลอดอายุ 10 ปี</p>
<p>ข้อสรุป
ถ้าทุกอย่างเป็นไปตามข้อมูลข้างต้น โดย ขสมก. ทำรายได้เพียง 6,146 บาท /คัน/วัน และมีค่าใช้จ่าย 4,522 บาท /คัน/วัน (ข้อมูล รมต.) ขสมก.จะมีกำไร/คัน/วัน 1,624 บาท และคิดเป็นเงินรายได้ที่เป็นกำไร 2,371 ล้านบาท/4,000 คัน/ปี รวม 10 ปี จะได้กระแสเงินสดรับทั้งสิ้น 15,909 ล้านบาท และได้รับผลขาดทุนรวม 50,091 ล้านบาท ตลอดอายุโครงการ 10 ปี ดังนั้นหากพิจารณา ตามข้อมูลข้างต้น โครงการนี้จะขาดทุนอย่างมหาศาล และจะไม่เป็นผลดีต่อประโยชน์สาธารณะอย่างแน่นอน ถ้า ครม. เลือกตัดสินใจตามทางเลือกที่ 1 คงจะตีความเป็นอย่างอื่นไปไม่ได้นอกจากว่ามีปัจจัยแอบแฝงอย่างอื่นเข้ามาเกี่ยวข้อง</p>
<p>ทางเลือกที่ 2 : ปรับลดโครงการเหลือ 5 ปี ค่าเช่าเท่าเดิม 4,522 บาท/คัน/วัน
ผลการวิเคราะห์ :  การลดโครงการเหลือ 5 ปี จะทำให้มูลค่าโครงการลดลงเหลือ 33,000 ล้านบาท
 ขสมก. ยังคงได้รับผลขาดทุน  =  (2,371 x 3.99) - 33,000 
      =  - 23,540 ล้านบาท (ตลอดอายุ 5 ปี) </p>
<p>ทางเลือกที่ 3 : ปรับลดค่าเช่าลง 20 % ปรับลดโครงการเหลือ 5 ปี 
ผลการวิเคราะห์ : มูลค่าโครงการจะลดลง = 33,000 ล้านบาท 
กระแสเงินสดรับสุทธิ/ปี ของ ขสมก. = 3,692 ล้านบาท/ปี (6,146 - 3,617 = 2,529 x 4,000 x 365) 
 กระแสเงินสดรับสุทธิ 5 ปี = 14,732 ล้านบาท (3,692 x PVIFA 8 %n =5)
 ขสมก. ยังคงขาดทุน  = 14,732- 33,000
     = - 18,268 ล้านบาท</p>
<p>ทางเลือกที่ 4 : ปรับลดโครงการเหลือ 5 ปี ปรับลดค่าเช่า 50% 
ผลการวิเคราะห์ : มูลค่าเงินลงทุนโครงการ = 33,000 ล้านบาท
 กระแสเงินสดรับสุทธิ/ปี ของ ขสมก. = 5,672 ล้านบาท
  ขสมก.ยังคงขาดทุน  = (5,672 ล้านบาท x PVIFA 5 ปี 8 %) - 33,000
      =  22,631 (5,672 ล้านบาท x 3.99) - 33,000
      =  -10,369 ล้านบาท/ตลอด 5 ปี</p>
<p>ทางเลือกที่ 5 : ปรับรายได้เพิ่มจากเดิม 30 % เป็น 7,989 บาท/คัน/วัน ระยะเวลาเช่า 10 ปี 
ผลการวิเคราะห์ : กระแสเงินสดรับสุทธิ  = 3,467 บาท/คัน/วัน 
 กระแสเงินสดรับสุทธิ ตลอด 10 ปี  = 5,061 ล้านบาท/4,000 คัน/ปี
  ขสมก. ยังคงขาดทุน  = 33,953 - 66,000 = - 32,041 ล้านบาท</p>
<p>ดังนั้น การพิจารณาทางเลือกของการเช่าดูจะมีความเป็นไปไม่ได้ เพราะผลการวิเคราะห์พบว่า ขสมก. มีผลการขาดทุนในทุกกรณี (ทั้ง 5 ทางเลือก) แม้ว่าจะปรับลดโครงการเหลือ 5 ปี  ปรับลดค่าเช่ากึ่งหนึ่ง หรือเพิ่มรายได้ขึ้น 30% ก็ยังคงมีผลขาดทุนอยู่ดี จึงต้องลองพิจารณาทางเลือกของการเช่าซื้อ โดย ขสมก. กู้เงินมาดำเนินการเอง</p>
<p>ทางเลือกที่ 6 : ลงทุนโดย ขสมก. โครงการ 5 ปี ดอกเบี้ย 8% 
มูลค่าลงทุนของโครงการ 5 ปี จะอยู่ที่ 20,800 ล้านบาท (รถคันละ 5.2 ล้านบาท) และสมมติให้ ขสมก. มีรายจ่ายค่าซ่อมเป็นไปตามข้อมูลของ รมต. คมนาคม ก็จะพบว่าจะเสียค่าซ่อม  (โดยไม่เสียค่าเช่า) เพียง 1,985 บาท/คัน/วัน
ผลการวิเคราะห์ : การคำนวณผลกำไรขาดทุนของโครงการจะปรากฏข้อค้นพบว่า ขสมก. ประสบผลกำไรตลอดอายุ 5 ปี ของโครงการ จำนวนเงิน 4,239 ล้านบาท ดังนี้
 มูลค่าเงินลงทุน   =  20,800 ล้านบาท 
 กระแสเงินสดรับ สุทธิ/ปี  = (6,146 - 1,985  = 4,161 x 4,000 x 365) = 6,075/ปี
 กระแสเงินสดรับทั้ง 5 ปี  = 6,075 ล้านบาท x PVIFA 8 %n = 5
     = 6,075 ล้านบาท x 3.99
     = 24,239 ล้านบาท
  ผลกำไรของโครงการ = 24,239 - 20,800  = 4,239 ล้านบาท/ 5 ปี</p>
<p>ถ้าพิจารณาจากทางเลือกการลงทุนเองของ ขสมก. จะพบว่าจะทำให้ ขสมก.มีกำไรทั้งสิ้น 4,239 ล้านบาท ตลอด 5 ปี โดยยังไม่นับรวมมูลค่าซากของรถ 4,000 คัน ที่จะขายในปีที่ 5  และรับเป็นเงินสดได้อีก แล้วอย่างนี้คิดว่าจะเลือกตามทางเลือกของการเช่า ตามที่ รมว. คมนาคม เสนอ ครม.พิจารณาจะไปได้หรือ</p>
<p>“ผมเห็นว่าเป็นการตัดสินใจนำเงินภาษีของประชาชนไปใช้โดยไม่ตั้งอยู่บนหลักธรรมาภิบาล เพราะประสบผลขาดทุนอย่างเห็นได้ชัดเจน ขณะที่ ครม.ซึ่งควรต้องเป็นมืออาชีพจะตัดสินใจยอมรับผลขาดทุนได้อย่างไรเมื่อมีทางเลือกอื่นซึ่งให้ผลกำไรและเป็นประโยชน์ต่อประชาชนมากกว่า”</p>
<p>บทพิสูจน์โดยการคำนวณนี้แสดงชัดแล้วว่า “การเช่าซื้อ” ดีกว่า “การเช่า” เหลือแต่รอเพียงบทพิสูจน์  “ธรรมาภิบาล” ของ ครม.ชุด <persName>นายอภิสิทธิ์</persName> เท่านั้น</p>
<p>ข้อมูลโครงการ  : (เผยแพร่ผ่านทางหน้าหนังสือพิมพ์ฉบับต่างๆ)
- มูลค่าโครงการ 66,000 ล้านบาท  - ระยะเวลาเช่า 10 ปี
- ประมาณการรายได้ 6,146 บาท/คัน/วัน - ประมาณการรายได้รายได้ 7,989 บาท/คัน/วัน     
 (ข้อมูล ขสมก. ปัจจุบัน)      (เพิ่ม 30% จากรายได้ปัจจุบันของ ขสมก. )  
- ค่าเช่ารถ 2,537 บาท/คัน/วัน  - ค่าบริหารจัดการ 417/คัน/วัน (รวมดอกเบี้ย)
- ค่าซ่อม 1,359 บาท/คัน/วัน   - ค่าประกันภัย/ภาษี 39 บาท/คัน/วัน
- ค่าระบบอิเล็กทรอนิกส์ 170 บาท/คัน/วัน - ค่าใช้จ่ายรวม 4,522 บาท/คัน/วัน (ข้อมูลของ รมต.)
- ดอกเบี้ย 8%     - มูลค่ารถ 5 ล้านบาท/คัน</p></body>
</news>
