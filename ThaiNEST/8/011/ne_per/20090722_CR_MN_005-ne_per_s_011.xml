<teiHeader>
<fileDesc>
<titleStmt>
  <title>งามไส้! ที่แท้ ด.ต.ขายยาไอซ์ให้ “นก เชิญยิ้ม”  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-22 11:54:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000082749  </bibl>
</sourceDesc>
</fileDesc>
</teiHeader>
<news>
<headline>งามไส้! ที่แท้ ด.ต.ขายยาไอซ์ให้ “<persName>นก เชิญยิ้ม</persName>”</headline>
<lead>รวบ ด.ต.วังทองหลาง คาโรงพัก ขายยาไอซ์ให้ “<persName>นก เชิญยิ้ม</persName>” หลังสอบขยายผลผู้ต้องหาที่จับได้ก่อนหน้า ซัดทอดซื้อยามาจาก ด.ต.คนดังกล่าว เจ้าตัวปฏิเสธ ลั่นขอให้การในศาล ด้าน ผบช.น.ให้ออกราชการทันที ถือศาลอนุมัติหมายจับมีความผิดชัดเจน พร้อมสั่งตั้งกรรมการสอบรอง สวป. และสวป.ผู้บังคับบัญชาดูแลลูกน้องไม่ดี</lead>
<neck></neck>
<body><p>วันนี้ (22 ก.ค.) เมื่อเวลา 09.30 น.ที่กองบัญชาการตำรวจนครบาล (บช.น.) <persName>พล.ต.อ.จุมพล มั่นหมาย</persName> รอง ผบ.ตร. <persName>พล.ต.ท.วรพงษ์ ชิวปรีชา</persName> ผบช.น. <persName>พล.ต.ต.วิชัย สังข์ประไพ</persName> ผบก.น.1 แถลงข่าวจับกุม <persName>ด.ต.สมศักดิ์ เนาวกุล</persName> อายุ 44 ปี ผบ.หมู่ ป.สน.วังทองหลาง โดยกล่าวหาว่า จำหน่ายยาเสพติดโดยผิดกฎหมาย โดยสามารถจับกุมได้ที่ สน.วังทองหลาง</p>
       
       <p><persName>พล.ต.ต.วิชัย</persName> เปิดเผยว่า การจับกุมครั้งนี้สืบเนื่องจากเมื่อวันที่ 21 ก.ค.ที่ผ่านมา เจ้าหน้าที่ตำรวจ กก.สืบสวน บก.น.1 สามารถจับกุม<persName>นายสุรินทร์</persName> หรือ<persName>ต้น สังข์ป้อม</persName> อายุ 22 ปี และ <persName>น.ส.วนิดา แสงสุข</persName> หรือ “<persName>นก เชิญยิ้ม</persName>” นักแสดงตลกหญิงชื่อดัง พร้อมยาไอซ์จำนวนหนึ่งได้ที่ย่านรามคำแหง โดยหลังจากนำตัวมาสอบสวนแล้ว ผู้ต้องหาสารภาพว่าซื้อยาไอซ์จาก <persName>ด.ต.สมศักดิ์</persName> เจ้าหน้าที่จึงรวบรวมพยานหลักฐานไปขออนุมัติหมายจับจากศาล ก่อนเข้าจับกุมได้ขณะปฏิปัติหน้าที่อยู่ใน สน.วังทองหลาง</p>
       
       <p>จากการสอบสวน <persName>ด.ต.สมศักดิ์</persName> ให้การปฏิเสธเพียงสั้นๆ ว่าตนมีหน้าที่ทำงานด้านธุรการฝ่ายป้องกันปราบปรามของ สน.วังทองหลาง โดยตนรู้จัก<persName>นก</persName>เพียงผิวเผินเท่านั้น และไม่รู้เรื่องดังกล่าว ทั้งสองคนซื้อขายกันเอง ตนไม่ได้ขายหรือติดยา และจะขอให้การในชั้นศาลเท่านั้น</p>
       
       <p>ด้าน <persName>พล.ต.ท.วรพงษ์</persName> กล่าวว่า แม้ผู้ต้องหาจะปฏิเสธ แต่ถือว่ามีความผิดชัดเจนเพราะศาลอนุมัติออกหมายจับ ซึ่งทาง บช.น.จะให้ออกจากราชการไว้ก่อน เพราะถือว่ามีความผิดร้ายแรง และจะมีการตั้งกรรมการสอบสวนผู้บังคับบัญชา 2 ระดับขึ้นไป คือ ในระดับรอง สวป. และ สวป.ว่าดูแลผู้ใต้บังคับบัญชาเต็มที่และทั่วถึงหรือไม่ เพราะที่ผ่านมา<persName>นายอภิสิทธิ์ เวชชาชีวะ</persName> นายกรัฐมนตรี ได้พูดถึงเรื่องปัญหายาเสพติดที่แก้ไขไม่เด็ดขาด เพราะมีเจ้าหน้าที่ของรัฐเข้าไปเกี่ยวข้อง</p>
       
       <p>ขณะที่ <persName>พล.ต.อ.จุมพล</persName> กล่าวว่า ถือว่าเป็นเรื่องสำคัญมากที่มีเจ้าหน้าที่ตำรวจไปมีส่วนเกี่ยวข้องกับยาเสพติด เพราะเป็นส่วนหนึ่งที่ทำให้การปราบปรามไม่ได้ผล และต้องมีความรับผิดชอบปราบปรามอย่างจริงจังในเรื่องนี้</p></body>
</news>
