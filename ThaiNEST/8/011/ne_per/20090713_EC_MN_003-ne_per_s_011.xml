<teiHeader>
<fileDesc>
<titleStmt>
  <title>รมว.คลัง คาดที่ประชุม ครม.พรุ่งนี้ ต่ออายุ น้ำ ไฟ รถเมล์ ฟรี  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-13 16:11:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000078960  </bibl>
</sourceDesc>
</fileDesc>
</teiHeader>
<news>
<headline>รมว.คลัง คาดที่ประชุม ครม.พรุ่งนี้ ต่ออายุ น้ำ ไฟ รถเมล์ ฟรี</headline>
<lead>รมว.คลัง มั่นใจที่ประชุม ครม.พรุ่งนี้ ต่ออายุ 5 มาตรการ 6 เดือน เพื่อแบ่งเบาค่าครองชีพให้ประชาชน เตรียมทบทวนภาษีสรรพสามิตน้ำมัน และการอุดหนุนราคาก๊าซหุงต้ม "<persName>มาร์ค</persName>" ส่งสัญญาณน้ำมันขาลง พร้อมห่วงพันธบัตรไทยเข้มแข็ง กระทบดอกเบี้ยตลาดการเงินในประเทศ</lead>
<neck></neck>
<body><p><persName>นายกรณ์ จาติกวนิช</persName> รัฐมนตรีว่าการกระทรวงการคลัง เปิดเผยว่า กระทรวงการคลังจะเสนอที่ประชุมคณะรัฐมนตรี (ครม.) วันที่ 14 กรกฎาคม 2552 (พรุ่งนี้) เพื่อให้ต่ออายุมาตรการลดค่าครองชีพให้ประชาชน หลังจากที่ 5 มาตรการ 6 เดือนจะครบกำหนดโครงการภายในสิ้นเดือนกรกฎาคม 2552 นี้ รวมถึงจะให้ที่ประชุม ครม.พิจารณามาตรการอื่นๆ ด้วย เช่น การทบทวนภาษีสรรพสามิตน้ำมัน และการอุดหนุนราคาก๊าซหุงต้ม</p>
       
       <p>รมว.คลัง ยังเชื่อว่า การประชุม ครม.วันพรุ่งนี้ ที่ประชุมจะต่ออายุเรื่องการช่วยค่าน้ำ ค่าไฟ ค่ารถเมล์ รถไฟ หลังจากที่รัฐบาลได้นำเสนอ แต่รายละเอียดจะแถลงในวันพรุ่งนี้ หลังเสร็จการประชุม ครม. ซึ่งเชื่อว่าประชาชนน่าจะได้รับประโยชน์ในทางที่ดี</p>
       
      <p> ก่อนหน้านี้ <persName>นายอภิสิทธิ์ เวชชาชีวะ</persName> นายกรัฐมนตรี ยอมรับว่า รัฐบาลมีแนวโน้มที่จะมีการพิจารณาต่ออายุโครงการดังกล่าวออกไปอีก แต่รายละเอียดจะเป็นอย่างไรนั้นคงต้องรอให้ที่ประชุม ครม.ได้พิจารณาร่วมกันกันก่อน</p>
       
       <p>"พรุ่งนี้ในที่ประชุม ครม.คงจะพิจารณาเรื่องของค่าครองชีพ ทั้งในส่วนของค่าน้ำ ค่าไฟ ซึ่งน่าจะต่ออายุออกไปได้อีก รวมทั้งก๊าซหุงต้มด้วย ส่วนการลดการจัดเก็บภาษีสรรพสามิตน้ำมันนั้น ยังไม่มีข้อยุติ ต้องประเมินข้อดี-ข้อเสียให้รอบคอบ เพราะขณะนี้ราคาน้ำมันเป็นช่วงขาลง"</p>
       
       <p>สำหรับการจำหน่ายพันธบัตรออมทรัพย์ไทยเข้มแข็งที่มีประชาชนให้ความสนใจเป็นจำนวนมากนั้น นายกรัฐมนตรี กล่าวว่า จะมีการหารือในที่ประชุม ครม.ว่าจะมีการปรับเปลี่ยนแผนในการนำพันธบัตรออกมาจำหน่ายเพิ่มเติมหรือไม่ เพื่อไม่ให้ส่งผลกระทบเรื่องของอัตราดอกเบี้ยในประเทศ</p></body>
</news>
