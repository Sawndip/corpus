<teiHeader>
<fileDesc>
<titleStmt>
  <title>ชี้ผลตรวจสุขภาพสส.-สว.เสี่ยง2โรคความดัน-เบาหวาน กินถี่-ไม่ออกกำลัง  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=169040  </bibl>
</sourceDesc>
</fileDesc>
</teiHeader>
<news>
<headline>ชี้ผลตรวจสุขภาพ สส.-สว.เสี่ยง2โรค ความดัน-เบาหวาน กินถี่-ไม่ออกกำลัง</headline>
<lead>จากกรณีที่สำนักงานเลขาธิการสภาผู้แทนราษฎร ร่วมกับ สำนักงานกองทุนสนับสนุนการสร้างเสริมสุขภาพ (สสส.) กรมอนามัย กระทรวงสาธารณสุข,คณะแพทยศาสตร์ รพ.รามาธิบดี, คณะเวชศาสตร์เขตร้อน มหาวิทยาลัยมหิดลและเครือข่ายคนไทยไร้พุง จัดกิจกรรม"สุขภาพฟิต พิชิตหวัด"ระหว่างวันที่17-18และ22 มิถุนายนที่ผ่านมา เพื่อตรวจหาปัจจัยเสี่ยงทางสุขภาพที่ก่อให้เกิดโรค</lead>
<neck></neck>
<body><p>จากกรณีที่สำนักงานเลขาธิการสภาผู้แทนราษฎร ร่วมกับ สำนักงานกองทุนสนับสนุนการสร้างเสริมสุขภาพ (สสส.) กรมอนามัย กระทรวงสาธารณสุข,คณะแพทยศาสตร์ รพ.รามาธิบดี, คณะเวชศาสตร์เขตร้อน มหาวิทยาลัยมหิดลและเครือข่ายคนไทยไร้พุง จัดกิจกรรม"สุขภาพฟิต พิชิตหวัด"ระหว่างวันที่17-18และ22 มิถุนายนที่ผ่านมา เพื่อตรวจหาปัจจัยเสี่ยงทางสุขภาพที่ก่อให้เกิดโรค</p>
<p>เมื่อวันที่ 5กรกฎาคม <persName>นายณรงค์ศักดิ์ อังคะสุวพลา</persName> อธิบดีกรมอนามัย กล่าวถึงผลการตรวจสุขภาพว่า จากจำนวนผู้เข้ารับการตรวจสุขภาพทั้งสิ้น 625คน ประกอบด้วย สส. 81คน,สว. 39คน, และบุคคลทั่วไป ได้แก่ ผู้สื่อข่าว ผู้ติดตามและบุคลากรในรัฐสภา จำนวน 505คน พบว่า สุขภาพของ สส.ชาย มีภาวะอ้วนลงพุง (รอบเอวเกิน 90 ซม.) 44% ปริมาณไขมันในช่องท้องเกินค่ามาตรฐาน 82% สุขภาพของส.ส.หญิง มีภาวะอ้วนลงพุง (รอบเอวเกิน 80 ซม.) 67% ปริมาณไขมันในช่องท้องเกินค่ามาตรฐาน44% ความฟิตของร่างกายเฉลี่ยอยู่ในเกณฑ์ปานกลาง ขณะที่สุขภาพของ สว.พบว่า เกือบทั้งหมดของจำนวน สว.เข้าร่วมตรวจสุขภาพ มีไขมันในช่องท้องเกินเกณฑ์มาตรฐาน มากกว่า80% ส่วนความฟิตของร่างกาย อยู่เกณฑ์ปานกลาง ซึ่งใกล้เคียงกับ สส.</p>
<p><persName>นายณรงค์ศักดิ์</persName> กล่าวด้วยว่า ส่วนผลการตรวจสุขภาพของบุคคลทั่วไปพบว่า ผู้ชายมีรอบเอวเกินค่ามาตรฐานเพียง38% ปริมาณไขมันในช่องท้องเกินค่ามาตรฐาน41% ซึ่งมีความเสี่ยงต่อภาวะการเกิดโรคเบาหวาน ความดันโลหิตสูงและไขมันในเลือดน้อยกว่า สส.และสว.1เท่า ขณะที่ผู้หญิงมีความเสี่ยงต่อโรคดังกล่าวน้อยกว่ากลุ่ม สว.ถึง 5เท่า โดยพบว่ามีรอบเอวเกินค่ามาตรฐานเพียง29% ปริมาณไขมันในช่องท้องเกินค่ามาตรฐาน14%</p>
<p>"ผลการตรวจสุขภาพครั้งนี้บ่งชี้ว่า สส.และสว.ซึ่งมีค่าเฉลี่ยอายุมากกว่าบุคคลทั่วไป และมีกิจกรรมที่เคลื่อนไหวน้อย ทำให้มีโอกาสเสี่ยงต่อโรคความดัน เบาหวาน ไขมันในเลือด สูงกว่าคนทั่วไปถึง 2 เท่า เนื่องจากภาวะอ้วนลงพุง หรือไขมันในช่องท้องเกินค่ามาตรฐาน เป็นไขมันที่พร้อมจะแตกตัวเป็นกรดไขมันอิสระได้ง่าย ทำให้เสี่ยงต่อการเกิดภาวะดื้ออินซูลินที่ส่งผลต่อการเกิดโรคเบาหวาน ความดันและไขมันในเลือดสูงกว่าคนทั่วไป แนวทางแก้ไขจึงควรสร้างสิ่งแวดล้อมที่เอื้อต่อการลดน้ำหนัก ลดอาหารที่มีรสหวาน มัน เค็ม ออกกำลังกายสม่ำเสมอและพักผ่อนให้เพียงพอ"อธิบดีกรมอนามัย กล่าว</p>
<p>ด้าน <persName>นพ.ฆนัท ครุธกูล</persName> ผู้จัดการศูนย์หัวใจ หลอดเลือดและเมแทบอลิซึม รพ.รามาธิบดี กล่าวว่า สาเหตุสำคัญที่ทำให้ สส.และสว.หลายท่านมีน้ำหนักเกิน เนื่องจากลักษณะของงานที่ต้องประชุมบ่อยครั้งและการลงพื้นที่ในงานต่างๆ ทำให้ต้องบริโภคอาหารบ่อย โดยเฉพาะอาหารว่าง ดังนั้นจึงควรให้ความสำคัญกับการเปลี่ยนสิ่งแวดล้อมในที่ทำงาน เช่น ลดปริมาณอาหารว่างที่เป็นขนมหรือน้ำหวานเพื่อจะให้สุขภาพดีขึ้น</p></body>
</news>
