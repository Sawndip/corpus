<teiHeader>
<fileDesc>
<titleStmt>
  <title>"น้องเพชร"ลูกชาย“พุ่มพวง”บวชแล้ว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090601/15202/%e0%b8%99%e0%b9%89%e0%b8%ad%e0%b8%87%e0%b9%80%e0%b8%9e%e0%b8%8a%e0%b8%a3%e0%b8%a5%e0%b8%b9%e0%b8%81%e0%b8%8a%e0%b8%b2%e0%b8%a2%e2%80%9c%e0%b8%9e%e0%b8%b8%e0%b9%88%e0%b8%a1%e0%b8%9e%e0%b8%a7%e0%b8%87%e2%80%9d%e0%b8%9a%e0%b8%a7%e0%b8%8a%e0%b9%81%e0%b8%a5%e0%b9%89%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>"<persName>น้องเพชร</persName>"ลูกชาย“<persName>พุ่มพวง</persName>”บวชแล้ว</headline>
<lead>"<persName>น้องเพชร</persName>" ลูกชายหัวแก้วหัวแหวนของอดีตราชินีลูกทุ่ง "<persName>พุ่มพวง ดวงจันทน์</persName>" บวชทดแทนคุณพ่อแม่ ที่วัดพระศรีรัตนมหาธาตุ จ.พิษณุโลก สถานที่สุดท้ายที่แม่ผึ้งสักการะก่อนตายเมื่อ 17 ปีที่แล้ว ท่ามกลางแฟนเพลงแห่ร่วมบุญแน่นวัด พร้อมบริจาคเงินสร้างหุ่นใหม่ "<persName>พุ่มพวง</persName>"</lead>
<neck></neck>
<body><p>เมื่อเวลา 09.00 น. วันที่ 1 มิถุนายน ที่ศาลาพิบูลธรรม วัดพระศรีรัตนมหาธาตุวรมหาวิหาร หรือ วัดใหญ่ อ.เมือง จ.พิษณุโลก <persName>นายสรภพ ลีละเมฆินทร์</persName> หรือ “<persName>เพชร</persName>” อายุ 22 ปี ลูกชายของราชินีลูกทุ่ง “<persName>พุ่มพวง ดวงจันทร์</persName>” ได้มาอุปสมบททดแทนพระคุณพ่อแม่ ท่ามกลางเพื่อนและญาติมิตรจำนวนมาก โดยช่วงเช้า<persName>นายสรภพ</persName>ได้ปลงผมนาคและกราบขมาหลวงพ่อพระพุทธชินราช พระคู่บ้านคู่เมืองพิษณุโลก เพื่อความเป็นสิริมงคล</p>

 <p>ผู้สื่อข่าวรายงานว่า ตั้งแต่เช้ามีแฟนเพลงของ<persName>พุ่มพวง</persName>ที่ทราบข่าวทยอยเดินทางมาร่วมเป็นจำนวน กระทั่งถึงเวลามงคล พระมหาสุวิทย์ จันทร์ทาโพ เจ้าคณะตำบลพลายชุม อ.เมือง จ.พิษณุโลก เป็นผู้ประกอบพิธีปลงผม ก่อนจะให้ญาติและแฟนเพลงเข้าแถวร่วมปลงผม จากนั้น<persName>พระมหาสุวิทย์</persName>ได้โกนผมจนหมดศีรษะ พร้อมกับให้<persName>นายสรภพ</persName>ถือพานธูปเทียนแพกราบขอขมาอโหสิกรรมต่อหน้ารูปของ<persName>พุ่มพวง ดวงจันทร์</persName> และ<persName>นางบุญ สุประการ</persName> ยายบุญธรรม กับ<persName>นางสุพรรณี สุประการ</persName> แม่บุญธรรม พร้อมทั้งใช้น้ำล้างเท้ากราบขอขมา<persName>นางบุญ</persName>และ<persName>นางสุพรรณี</persName> ก่อนทั้งคู่จะอาบน้ำให้แก่<persName>นายสรภพ</persName> แล้วเปลี่ยนเครื่องแต่งตัวรับศีลไหว้พระเป็นนาคอย่างสมบูรณ์</p>

<p> ต่อมา<persName>นาคสรภพ</persName>พร้อมกับญาติได้เดินไปที่พระวิหารหลวงพ่อพุทธชินราช เข้าไปกราบหลวงพ่อพุทธชินราชและวางดอกไม้ธูปเทียนสักการะ โดยมีแฟนเพลงแห่เข้าไปบริเวณภายในวิหารจนเต็ม หลังจากนั้นได้กลับไปที่ศาลพิบูลธรรม เพื่อถวายภัตตาหารเพลแด่พระภิกษุสงฆ์ กรวดน้ำให้<persName>พุ่มพวง ดวงจันทร์</persName> ผู้เป็นแม่ และรับพร เพื่อรอเวลาที่จะอุปสมบทในเวลาประมาณ 13.00 น.</p>

<p> <persName>นาคสรภพ</persName>กล่าวว่า อยากจะบวชเพื่อทดแทนบุญคุณพ่อแม่ เหตุที่เลือกวัดใหญ่เนื่องจากวัดแห่งนี้แม่ศรัทธามาก และก่อนหน้านี้เคยเดินทางมาเที่ยวที่วัดแห่งนี้ แล้วพระธรรมเสนานุวัตร เจ้าอาวาสวัด ทำนายว่าวิญญาณของแม่รับรู้แล้วว่าจะอุปสมบทและวิญญาณยังอยู่ในวัดใหญ่ จึงเลือกมาอุปสมบทที่วัดแห่งนี้ ที่สำคัญอีกไม่กี่วันก็จะถึงวันครบรอบวันเสียชีวิต 17 ปีของแม่ด้วย</p>

 <p>การบวชครั้งนี้ <persName>นายไกรสร แสงอนันต์</persName> พ่อของ<persName>นาคสรภพ</persName> เดินทางมาบวชลูกชายในช่วงบ่าย ซึ่งเป็นช่วงเข้าพระอุโบสถ ขณะที่ช่วงเช้ามี <persName>นางสุพรรณี</persName> และ<persName>นางบุญ</persName> เป็นเจ้าภาพจัดพิธีบวช ส่วนช่วงบ่ายมีพิธีแห่นาคเข้าพระอุโบสถ หลังพิธีอุปสมบทเป็นพระภิกษุแล้ว <persName>พระสรภพ</persName>จะจำวัดที่วัดพระศรีรัตนมหาธาตุวรมหาวิหาร วันที่ 1-5 มิถุนายนนี้ ก่อนเดินทางไปจำวัดที่วัดเทพลีลา กรุงเทพฯ วันที่ 6-12 มิถุนายน จากนั้นวันที่ 13-15 มิถุนายน จะย้ายไปจำวัดที่วัดทับกระดาน จ.สุพรรณบุรี</p>

<p>ทั้งนี้<persName>พระสรภพ</persName>ได้รับฉายาว่า"<persName>สรภโว</persName>"  แปลว่าเกิดมาเพื่อความแกล้วกล้า (ตั้งจากชื่อ)</p>

 <p>อย่างไรก็ตาม ในงานปลงผมนาคได้ให้แฟนเพลงบริจาคเงินรายละ 100 บาท เพื่อนำไปสร้างหุ่นเหมือนของ<persName>พุ่มพวง ดวงจันทร์</persName> ที่จะสร้างเป็นแบบที่เหมือน<persName>พุ่มพวง</persName>ให้มากที่สุด เหมือนสมัยยังมีชีวิตอยู่ ผู้ร่วมทำบุญได้รับแจกซีดีเพลงที่ขับร้องโดยน้องเพชร และเพลงสดๆ ของ<persName>พุ่มพวง ดวงจันทร์</persName> ที่เป็นการร้องเพลงครั้งสุดท้ายในชีวิต ที่ จ.พิษณุโลก</p></body>
</news>
