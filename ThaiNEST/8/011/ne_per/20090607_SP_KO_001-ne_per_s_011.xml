<teiHeader>
<fileDesc>
<titleStmt>
  <title>กิเลนแค่เจ๊า อดนำไทยลีก เจ้าท่าฆ่าโลมา ศรีราชาหนีบ๊วย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-07 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090607/16021/%e0%b8%81%e0%b8%b4%e0%b9%80%e0%b8%a5%e0%b8%99%e0%b9%81%e0%b8%84%e0%b9%88%e0%b9%80%e0%b8%88%e0%b9%8a%e0%b8%b2%e0%b8%ad%e0%b8%94%e0%b8%99%e0%b8%b3%e0%b9%84%e0%b8%97%e0%b8%a2%e0%b8%a5%e0%b8%b5%e0%b8%81%e0%b9%80%e0%b8%88%e0%b9%89%e0%b8%b2%e0%b8%97%e0%b9%88%e0%b8%b2%e0%b8%86%e0%b9%88%e0%b8%b2%e0%b9%82%e0%b8%a5%e0%b8%a1%e0%b8%b2%e0%b8%a8%e0%b8%a3%e0%b8%b5%e0%b8%a3%e0%b8%b2%e0%b8%8a%e0%b8%b2%e0%b8%ab%e0%b8%99%e0%b8%b5%e0%b8%9a%e0%b9%8a%e0%b8%a7%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>กิเลนแค่เจ๊า อดนำไทยลีก เจ้าท่าฆ่าโลมา ศรีราชาหนีบ๊วย</headline>
<lead>แข้ง “กิเลนผยอง” เมืองทองฯ ยูไนเต็ด ทำได้แค่เสมอ “สำเภามหาชัย” ทีทีเอ็ม สมุทรสาคร 0-0 อดขึ้นนำจ่าฝูงลูกหนังไทยพรีเมียร์ลีก ขณะที่ “สิงห์เจ้าท่า” การท่าเรือไทย เอฟซี ได้ “<persName>ต้น</persName>” <persName>พิพัฒน์ ต้นกันยา</persName> เป็นฮีโร่ซัดประตูชัยดับ “โลมาฟ้าขาว” พัทยา ยูไนเต็ด ด้าน กัสโต้ ราอูล กอนซาเลซ หัวหอกอาร์เจนไตน์เหมายิง 2 ตุงให้“บลูมาร์ลีน” ศรีราชา เอฟซี ชนะ “เจดีย์ใหญ่” นครปฐม เอฟซี 2-0 หนีตำแหน่งบ๊วยได้สำเร็จ ส่วน “เด็กเทพ” แบงค็อก ยูไนเต็ด บุกเฉือน “ตะหานน้ำ” ราชนาวี-ระยอง 1-0</lead>
<neck>การแข่งขันฟุตบอลไทยพรีเมียรลีก เมื่อวันที่ 7 มิถุนายน ที่ผ่านมาเป็นเกมนัดที่ 13 ของฤดูกาล เกมคู่สำคัญ “กิเลนผยอง” เมืองทองฯ ยูไนเต็ด ทีมรองจ่าฝูงที่ต้องการ 3 แต้มเพื่อยึดตำแหน่งจ่าฝูงเปิดสนามธันเดอร์โดมพบ “สำเภามหาชัย” ทีทีเอ็ม สมุทรสาคร ทีมอันดับ 11 เกมนี้มีแฟนบอลเข้ามาชมกันจนล้นความจุของสนามจนเจ้าหน้าที่ต้องใช้เวลา เคลียร์อยู่นานทำให้เกมเล่นช้ากว่ากำหนดเดิมกว่า 10 นาที</neck>
<body><p>เขี่ยบอลเล่นมาทั้งสองทีมบุกใส่กันทันที นาที 13 เจ้าถิ่นได้ลุ้นก่อน <persName>เดนโก้ เซียก้า</persName> หลุดเดี่ยวเข้าไปยิงแต่ติดบล็อกนายประตูทีมเยือน ถัดไปนาที 35 ทีทีเอ็มฯได้ลุ้นบ้างแต่ลูกโหม่งของ <persName>ประดิษฐ์ ทวีไชย</persName> ไปชนคาน จบครึ่งแรกยัง 0-0 ครึ่งหลังนาที 64 เจ้าถิ่นส่ง <persName>ธีรศิลป์ แดงดา</persName> ศูนย์หน้าทีมชาติไทยที่เพิ่งหายเจ็บลงสนามเป็นครั้งแรกในรอบเกือบ 2 เดือน แต่ทั้งสองทีมก็ยิงกันไม่ได้ หมดเวลาเสมอกันไป 0-0 ทำให้เมืองทองฯยังเป็นแค่รองจ่าฝูงต่อไป</p>
<p>ที่สนามแพทสเตเดี้ยม (การท่าเรือฯ คลองเตย) “สิงห์เจ้าท่า” การท่าเรือไทย เอฟซี ทีมอันดับ 6 พบ “โลมาฟ้าขาว” พัทยา ยูไนเต็ด ทีมอันดับ 12 เกมครึ่งแรกท่าเรือได้บุกมากกว่า แต่พัทยาฯก็โต้กลับได้น่ากลัวบ่อยครั้ง ทว่าครึ่งแรกยังไม่มีสกอร์ ครึ่งหลังเกมยังสู้กันสนุกกระทั่งช่วงท้ายเกมนาที 86 กองเชียร์เจ้าถิ่นได้เฮกันสนามแทบแตกเมื่อ <persName>พิพัฒน์ ต้นกันยา</persName> มายิงประตูชัยให้การท่าเรือไทยชนะไป 1-0 ขยับขึ้นไปอู่อันดับ 5</p>
<p>ที่สนามกีฬากลางจังหวัดระยอง “ตะหานน้ำ” ราชนาวี-ระยอง ทีมอันดับ 13 ต้อนรับการมาเยือนของ “เด็กเทพ” แบงค็อก ยูไนเต็ด ทีมอันดับ 3 ท่ามกลางบรรยากาศแฟนบอลเนื่องแน่นเต็มอัฒจันทร์ทั้งสองฝั่ง เปิดเกมเล่นมาถึงนาที 34 <persName>วุฒิพันธ์ พันธะลี</persName> เปิดลูกเตะมุมฝั่งซ้ายมาให้ <persName>วิทยา หมัดหลำ</persName> โฉบเข้าไปโขกตุงตาข่ายให้แบงค็อกฯออกนำ 1-0 ครึ่งหลังไม่มีการทำประตูได้อีก จบ 90 นาทีแบงค็อกฯบุกมาชนะ 1-0 เก็บเพิ่มเป็น 19 แต้มขยับไปอยู่อันดับ 6</p>
<p>ที่สนามสิรินธร “บลูมาร์ลีน” ศรีราชา เอฟซี ทีมบ๊วยพบ “เจดีย์ใหญ่” นครปฐม เอฟซี ทีมอันดับ 7 เขี่ยบอลมาเล่นได้แค่ 5 นาที <persName>ราอูล กัสโต้ ราอูล กอนซาเลซ</persName> หัวหอกอาร์เจนติน่ายิงให้เจ้าถิ่นออกนำอย่างรวดเร็ว 1-0 ครึ่งหลังนครปฐมพยายามบุกจะยิงคืนให้ได้ แต่ช่วงท้ายเกมมาพลาดทำลูกส้มหล่นให้ <persName>กัสโต้ ราอูล กอนซาเลซ</persName> มายิงประตูปิดท้ายในนาที 89 ให้ศรีราชนะ 2-0 แซงจุฬา ยูไนเต็ด ขึ้นมาเป็นรองบ๊วย</p>
<p>ด้านผลฟุตบอลดิวิชั่น 1 นัดที่ 11 ของฤดูกาล “ขุนแผน” สุพรรณบุรี แพ้ “ปากน้ำโพ” นครสวรรค์ 0-1 ถือเป็นชัยชนะนัดแรกในฤดูกาลนี้นครสวรรค์ ผลอีกคู่ ปตท. เสมอ ไทยฮอนด้า 1-1</p>
<p>ส่วนผลฟุตบอลลีกภูมิภาค ดิวิชั่น 2 ภาคตะวันออกเฉียงเหนือ นครพนม เสมอ มุกดาหาร 1-1 สุรินทร์ เสมอ มหาสารคาม 1-1 ภาคกลางและตะวันออก ฉะเชิงเทรา ชนะ โรสเอเชีย-ปทุมธานี 1-0 สมุทรรปราการ ชนะ ราชบุรี 1-0 ลพบุรี ชนะ ประจวบ เอฟซี 2-1</p></body>
</news>
