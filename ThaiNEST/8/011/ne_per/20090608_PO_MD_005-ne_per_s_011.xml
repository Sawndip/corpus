<teiHeader>
<fileDesc>
<titleStmt>
  <title>"มาร์ค"ถกมาเลย์ใช้การศึกษาแก้ปัญหา3จว.ใต้  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-08 20:36:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000064482  </bibl>
</sourceDesc>
</fileDesc>
</teiHeader>
<news>
<headline>"<persName>มาร์ค</persName>"ถกมาเลย์ใช้การศึกษาแก้ปัญหา3จว.ใต้</headline>
<lead></lead>
<neck></neck>
<body><p>วานนี้ (8มิ.ย.) <persName>นายอภิสิทธิ์ เวชชาชีวะ</persName> นายกรัฐมนตรี พร้อมคณะได้เดินทางเยือนมาเลเซียอย่างเป็นทางการ โดยคณะของนายกรัฐมนตรี เดินทางถึงสนามบินนานาชาติ กรุงกัวลาลัมเปอร์ เมื่อเวลา 09.30 น. ตามเวลาท้องถิ่น ซึ่งเร็วกว่าประเทศไทย 1 ชั่วโมง โดยมี <persName>ดาโต๊ะ อานิฟาห์ อามัน</persName> รมว.ต่างประเทศมาเลเซีย ให้การต้อนรับ</p>
<p>หลังเสร็จพิธีต้อนรับอย่างเป็นทางการ นายกรัฐมนตรี และคณะเดินทางไปยังสถานเอกอัครราชทูตไทย ประจำกรุงกัวลาลัมเปอร์ เพื่อเปิดอาคารที่ทำการใหม่ของฝ่ายกงสุล โอกาสนี้นายกรัฐมนตรี กล่าวว่า สถานกงสุลจะเป็นหน้าต่างของประเทศ ทำให้ต่างชาติมีความเข้าใจ และเกิดความเชื่อมั่นในประเทศไทยมากขึ้น</p>
<p>นอกจากนี้ นายกรัฐมนตรี ได้มอบนโยบายแก่ทีมประเทศไทย เน้นการทำงานเป็นทีม มีระบบและเป็นเอกภาพโดยเฉพาะในช่วงที่เกิดวิกฤติ ควรใช้โอกาสนี้เพิ่มประสิทธิภาพในการทำงาน และเมื่อประเทศผ่านพ้นวิกฤต มีงบประมาณเพียงพอ ในการสนับสนุนงานด้านต่างๆ ก็จะทำให้เกิดประสิทธิภาพ และพัฒนาได้อย่างรวดเร็วและยั่งยืนต่อไป</p>
<p>นอกจากนี้ นายกรัฐมนตรี ได้ให้โอวาทแก่ชุมชนชาวไทยในมาเลเซีย พร้อมชี้แจงสถานการณ์ทางการเมือง ปัญหาวิกฤติเศรษฐกิจ และผลกระทบที่เกิดขึ้นในประเทศไทย ซึ่งส่งผลต่อการปรับลดงบประมาณปี 53 ของภาครัฐ โดยเฉพาะในหลายๆ กระทรวง และขอให้ทุกฝ่าย โดยเฉพาะภาคประชาชน ช่วยชี้แจงสถานการณ์ต่างๆ ที่เกิดขึ้น เพื่อสร้างภาพพจน์ที่ดี และสร้างความเชื่อมั่นให้กับประเทศ ตลอดจนสร้างความเข้าใจ และความประทับใจให้กับชาวมาเลเซียและต่างประเทศ</p>
<p>ต่อมา เวลา13.30 น. ตามเวลาท้องถิ่น นายกรัฐมนตรี และคณะได้เดินทางมายังสำนักนายกรัฐมนตรีมาเลเซีย เมืองปุตราจายา โดย<persName>ดาโต๊ะ ซรี นาจิบ ราซัค</persName> นายกรัฐมนตรีมาเลเซีย ให้การต้อนรับ พร้อมนำตรวจแถวทหารกองเกียรติยศ</p>
<p>จากนั้น ผู้นำทั้งสองได้หารือข้อราชการแบบทวิภาคี และต่อด้วยการหารือแบบเต็มคณะ ซึ่งคณะฝ่ายไทย ประกอบด้วย <persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง นายกษิต ภิรมย์ รมว.ต่างประเทศ <persName>พล.อ.อนุพงษ์ เผ่าจินดา</persName> ผบ.ทบ. <persName>นายพระนาย สุวรรณรัฐ</persName> รองปลัดกระทรวงมหาดไทย/ผอ.ศอ.บต. และ<persName>พล.ท.สุรพล เผื่อนอัยกา</persName> เลขาธิการสภาความมั่นคงแห่งชาติ(สมช.)</p>
<p>นายกรัฐมนตรี เปิดเผยภายหลังการหารือว่า มาเลเซียพอใจผลการกระชับความสัมพันธ์ และจะมีการหารือในหลายระดับ เพื่อเพิ่มความร่วมมือในด้านต่างๆ โดยเฉพาะด้านพลังงาน และอาหารฮาลาล ส่วนปัญหาความไม่สงบในภาคใต้ของไทย มาเลเซียพอใจนโยบายการแก้ปัญหาของไทย และพร้อมให้ความร่วมมือด้านการศึกษา เพื่อเป็นอีกทางหนึ่งในการแก้ปัญหา</p>
<p>"เราได้ขอให้มาเลเซีย เพิ่มการอบรมด้านอาชีพในสถานศึกษาของมาเลเซีย ที่เปิดให้คนไทยมุสลิมเข้าไปศึกษา เพื่อให้คนเหล่านั้นสามารถกลับมาประกอบอาชีพได้ นอกจากนี้ ผู้นำ2 ประเทศ เห็นพ้องกันว่า จะหาโอกาสที่เหมาะสมเพื่อไปตรวจเยี่ยมโรงเรียนในพื้นที่ภาคใต้ของไทย" นายกรัฐมนตรี กล่าว</p>
<p>สำหรับภารกิจของนายกรัฐมนตรี ในช่วงเย็น นายกรัฐมนตรีมาเลเซีย จะนำนายกรัฐมนตรี และคณะ เข้าเฝ้าสมเด็จพระราชาธิบดีแห่งมาเลเซีย ที่พระราชวัง ISTANA NEGARA กรุงกัวลัมเปอร์ เวลา 16.30 น. จากนั้น นายกรัฐมนตรี และคณะจะร่วมในงานเลี้ยงอาหารค่ำ ที่นายกรัฐมนตรีมาเลเซีย และภริยา เป็นเจ้าภาพ เพื่อเป็นเกียรติกับนายกรัฐมนตรี ก่อนที่นายกรัฐมนตรีและคณะจะเดินทางกลับประเทศไทย โดยมีกำหนดเดินทางกลับถึงประเทศไทยเวลา 23.50 น.</p></body>
</news>
