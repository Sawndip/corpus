<teiHeader>
<fileDesc>
<titleStmt>
  <title>ครม.ไฟเขียวต่ออายุ 5 มาตรการ น้ำ-ไฟ-รถเมล์ฟรี ถึงสิ้นปี 52  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-14 15:43:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000079421  </bibl>
</sourceDesc>
</fileDesc>
</teiHeader>
<news>
<headline>ครม.ไฟเขียวต่ออายุ 5 มาตรการ น้ำ-ไฟ-รถเมล์ฟรี ถึงสิ้นปี 52</headline>
<lead>ครม.ไฟเขียวต่ออายุ 5 มาตราการ น้ำ-ไฟ-รถเมล์ฟรี ถึงสิ้นปี 52 เพื่อแบ่งเบาภาระค่าครองชีพคนจน ผอ.สำนักงบฯ ชี้ การขยายเวลาต้องใช้งบเยอะ แนะควรขยายแค่ระยะสั้น</lead>
<neck></neck>
<body><p>มีรายงานข่าวแจ้งว่า ที่ประชุมคณะรัฐมนตรี (ครม.) วันนี้ มีมติอนุมัติขยายเวลา 5 มาตรการช่วยค่าครองชีพประชาชนถึงสิ้นเดือนธันวาคม 2552 ตามที่กระทรวงการคลังเสนอ หลังจากที่ 5 มาตรการ 6 เดือน จะครบกำหนดในสิ้นเดือนกรกฎาคม 2552 นี้ โดยมาตรการดังกล่าวเป็นการช่วยเหลือด้าน ค่ารถเมล์ รถไฟ ค่าไฟฟ้า ค่าน้ำประปา และตรึงราคาก๊าซหุงต้ม</p>
       
       <p>ทั้งนี้ เพื่อเป็นการช่วยเหลือและแบ่งเบาภาระค่าครองชีพผู้มีรายได้น้อย โดยรัฐบาลระบุว่า มาตรการที่สามารถช่วยเหลือและบรรเทาความเดือดร้อนของประชาชนให้เกิดประโยชน์ในระดับฐานรากอย่างแท้จริง คือ มาตรการลดค่าใช้จ่ายเดินทางรถโดยสารประจำทาง และมาตรการลดค่าใช้จ่ายเดินทางโดยรถไฟ ชั้น 3</p>
       
      <p> ส่วนมาตรการน้ำประปา และใช้ไฟฟ้าฟรีนั้น สำนักงานเศรษฐกิจการคลัง (สศค.) ศึกษาข้อมูลจากครอบครัวผู้ที่มีรายได้น้อยจริง พบว่า ครอบครัวที่มีการใช้หลอดไฟส่องสว่าง 2-3 ดวง พัดลม หม้อหุงข้าว ตู้เย็นอย่างละ 1 เครื่อง พบค่าเฉลี่ยการใช้ไฟฟ้าอยู่ที่เดือนละประมาณ 80-100 หน่วย จึงเห็นว่ายังเป็นประโยชน์กับประชาชนผู้มีรายได้น้อยระดับหนึ่ง</p>
       
      <p> <persName>นายบัณฑูร สุภัควนิช</persName> ผู้อำนวยการสำนักงบประมาณ กล่าวถึงการขยายโครงการ 5 มาตรการ 6 เดือน โดยยอมรับว่า การขยายโครงการดังกล่าวใช้งบประมาณจำนวนมาก แต่โดยส่วนตัวเห็นว่าควรมีการขยายเวลาในระยะสั้น แต่ทั้งนี้จะต้องดูอีกครั้งว่าจะมีการนับแบบปีงบประมาณหรือปีปฏิทิน</p>
       
     <p>  ส่วนเรื่องการเบิกจ่ายงบประมาณในการลงทุนขนาดใหญ่ภายใต้โครงการไทยเข้มแข็งจำนวน 1.56 ล้านล้านบาท <persName>นายบัณฑูร</persName> กล่าวว่า จะมีการประมูลโครงการโดยใช้วิธี อี-ออกชัน ส่วนที่มีหลายฝ่ายกังวลว่าจะมีความล่าช้านั้น <persName>นายกรณ์ จาติกวณิช</persName> รัฐมนตรีว่าการกระทรวงการคลัง ได้กำชับให้มีการดูเงื่อนไขต่างๆ ให้ง่ายขึ้นเพื่อให้การเบิกจ่ายงบประมาณเป็นไปอย่างรวดเร็ว โดยเฉพาะเรื่องเงื่อนไข 60 วัน ซึ่งสามารถแก้ไขได้ เพราะกติกาตรงนี้เป็นแค่ระเบียบเท่านั้น แต่ทั้งหมดนี้ต้องมีความมีโปร่งใส</p></body>
</news>
