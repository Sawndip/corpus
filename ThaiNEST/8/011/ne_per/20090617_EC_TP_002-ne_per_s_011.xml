<teiHeader>
<fileDesc>
<titleStmt>
  <title>สอท.-บสย.ตั้งทีมดิ้นสินเชื่อSME  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/170609/6356  </bibl>
</sourceDesc>
</fileDesc>
</teiHeader>
<news>
<headline>สอท.-บสย.ตั้งทีมดิ้นสินเชื่อSME</headline>
<lead></lead>
<neck></neck>
<body><p><persName>นายธนิต  โสรัตน์</persName>  รองประธานสภาอุตสาหกรรมแห่งประเทศไทย  (ส.อ.ท.)   เปิดเผยภายหลังหารือกับ<persName>นายพิชิต  อัคราทิตย์</persName>  ประธานคณะกรรมการบรรษัทประกันสินเชื่ออุตสาหกรรมขนาดย่อม  (บสย.)  ว่า  ส.อ.ท.และ  บสย.ทำบันทึกข้อตกลง  (เอ็มโอยู)   ในการค้ำประกันสินเชื่อให้สมาชิก  ส.อ.ท.  และตั้งคณะทำงานเพื่อกำหนดรายละเอียดข้อตกลง  ซึ่งจะเร่งให้มีการลงนามภายในเดือน  ก.ค.นี้  เพื่อแก้ปัญหาผู้ประกอบการเอสเอ็มอีขาดสภาพคล่อง  เพราะไม่สามารถขอสินเชื่อจากธนาคาร  เนื่องจากมีหลักทรัพย์ค้ำประกันไม่เพียงพอ  และเอสเอ็มอีบางรายมีปัญหาหนี้เสีย  (เอ็นพีแอล)</p>

     <p>ทั้งนี้  เดิม  ส.อ.ท.ต้องการให้  บสย.ค้ำประกันสินเชื่อเป็นกลุ่ม  และถ้าเอสเอ็มอีรายใดเป็นเอ็นพีแอลจะร่วมกันหาวิธีขอสินเชื่อ </p>

     <p>ปัจจุบัน  บสย.ค้ำประกันให้เอสเอ็มอี  20%  ของวงเงินสินเชื่อ  และส่วนที่เหลือผู้กู้ต้องค้ำประกันเอง  โดยวงเงินที่  บสย.เข้าไปค้ำประกันไม่เกิน  20  ล้านบาท  และ  ส.อ.ท.จะขอให้วงเงินกู้ที่ไม่เกิน   20  ล้านบาท  ไม่ต้องใช้หลักทรัพย์ค้ำประกัน  คิดอัตราดอกเบี้ย   1.75%  ต่อปี  เป็นเวลา  5  ปี  โดยให้  บสย.ค้ำประกันสินเชื่อทั้งหมด  ซึ่ง  ส.อ.ท.กำลังหารือกับธนาคารของรัฐ  เช่น  ธนาคารออมสิน  เพื่อขอความร่วมมือในการปล่อยสินเชื่อที่มี  บสย.ค้ำประกันให้เอสเอ็มอี</p>

     <p><persName>นายสมมาต  ขุนเศรษ</persName>  รองเลขาธิการ  ส.อ.ท.  กล่าวว่า  <persName>นายสันติ  วิลาสศักดานนท์</persName>  ประธาน  ส.อ.ท.  จะเข้าพบ<persName>นางธาริษา  วัฒนเกษ</persName>  ผู้ว่าการธนาคารแห่งประเทศไทย   (ธปท.)   ในวันที่  19  มิ.ย.  เพื่อรับฟังนโยบายด้านการเงินในการฟื้นฟูเศรษฐกิจ  และขอหารือเรื่องการปล่อยสินเชื่อของธนาคารพาณิชย์   รวมทั้งอัตราแลกเปลี่ยน  เพราะเงินบาทมีแนวโน้มแข็งค่าอย่างต่อเนื่อง  ถ้า  ธปท.เห็นว่าการส่งออกมีความสำคัญในการฟื้นตัวของเศรษฐกิจไทย  ก็ควรเข้ามาดูอัตราแลกเปลี่ยนให้เหมาะสม.</p></body>
</news>
