<teiHeader>
<fileDesc>
<titleStmt>
  <title>หุ้นเอเซียฟื้น พรีมาเวสท์ชวนลงทุนกองBRIC  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-15 14:41:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090615/51288/%e0%b8%ab%e0%b8%b8%e0%b9%89%e0%b8%99%e0%b9%80%e0%b8%ad%e0%b9%80%e0%b8%8b%e0%b8%b5%e0%b8%a2%e0%b8%9f%e0%b8%b7%e0%b9%89%e0%b8%99-%e0%b8%9e%e0%b8%a3%e0%b8%b5%e0%b8%a1%e0%b8%b2%e0%b9%80%e0%b8%a7%e0%b8%aa%e0%b8%97%e0%b9%8c%e0%b8%8a%e0%b8%a7%e0%b8%99%e0%b8%a5%e0%b8%87%e0%b8%97%e0%b8%b8%e0%b8%99%e0%b8%81%e0%b8%ad%e0%b8%87BRIC.html  </bibl>
</sourceDesc>
</fileDesc>
</teiHeader>
<news>
<headline>หุ้นเอเซียฟื้น พรีมาเวสท์ชวนลงทุนกองBRIC</headline>
<lead>ตลาดหุ้นเอเซียเริ่มฟื้น บลจ.พรีมาเวสท์ชวนลงทุน "กองทุนเปิดพรีมาเวสท์-อลิอันซ์ จีไอ บริค สตาร์ ฟันด์" ชี้ผลตอบแทนเริ่มขยับ</lead>
<neck></neck>
<body><p><persName>นางสาวศรีเนตร ฤทธิรงค์</persName> ประธานเจ้าหน้าที่สายงานการตลาด บริษัทหลักทรัพย์จัดการกองทุนรวม พรีมาเวสท์ จำกัด บริษัทฯ ในเครือธนาคารกรุงศรีอยุธยา จำกัด (มหาชน) เปิดเผยว่า ในช่วงนี้กองทุนเปิดพรีมาเวสท์-อลิอันซ์ จีไอ บริค สตาร์ ฟันด์ หรือกองทุน PBS มีผลการดำเนินงานที่ดีขึ้น โดยดูจากอัตราผลตอบแทนที่เริ่มปรับตัวขึ้นบ้างแล้ว อันเนื่องมาจากสภาวะเศรษฐกิจที่มีทิศทางเป็นไปในทางที่ดีขึ้น</p>

<p>สำหรับนโยบายการลงทุนของกองทุน PBS นั้นจะลงทุนในหน่วยลงทุนของกองทุน Allianz-dit BRIC Stars โดยเฉลี่ยในรอบปีบัญชีไม่น้อยกว่า 80% ของมูลค่าทรัพย์สินสุทธิของกองทุน โดยกองทุนยังคงเน้นลงทุนในหุ้นของกลุ่มประเทศ BRIC ได้แก่ บราซิล รัสเซีย อินเดีย และจีน ในสัดส่วนประเทศละ 25% เท่าๆ กันเช่นเดิม กองทุน PBS ของพรีมาเวสท์จึงมีความแตกต่างจากกองทุน BRIC กองอื่น ตรงที่กองทุนอื่นจะแบ่งสัดส่วนการลงทุนในแต่ละประเทศไม่เท่ากัน และจะลดน้ำหนักการลงทุนในประเทศรัสเซียค่อนข้างน้อยกว่าประเทศอื่น ซึ่งตรงจุดนี้จะแตกต่างจากกอง PBS ที่เน้นลงทุนในรัสเซียถึง 25%</p>

<p>ทั้งนี้ เนื่องจากผู้จัดการกองทุนหลักมองว่า รัสเซียมีโอกาสที่จะเติบโตได้อย่างต่อเนื่อง โดยถ้าพิจารณาจาก RUSSIAN TRADED INDEX ซึ่งเป็นดัชนีถ่วงน้ำหนักของหุ้น blue chip ของรัสเซีย จะพบว่ามีการปรับเพิ่มจาก 1,000 จุด ณ ต้นปี 2552 มาที่ระดับ 1,700 จุด ในช่วงต้นเดือนมิถุนายน 2552 คิดเป็นอัตราการเติบโตประมาณ 70% ซึ่งถือว่ารัสเซียมีผลประกอบการที่โดดเด่นมากในช่วงนี้</p>

<p>นอกจากนี้ กองทุน PBS ยังเน้นลงทุนในหุ้นกลุ่มพลังงานเป็นสัดส่วนเฉลี่ยทั้งสี่ประเทศเท่ากับ 34% โดยมองว่าเป็นสัดส่วนที่พอเหมาะในช่วงเศรษฐกิจขาขึ้น เนื่องจากพรีมาเวสท์มองว่าหุ้นกลุ่มพลังงานมีโอกาสเติบโตได้สูง เนื่องจากพลังงานเป็นสิ่งที่จำเป็นและต้องใช้อย่างมากในกระบวนการผลิตต่างๆ และเพื่อพัฒนาประเทศ</p>

<p>ทั้งนี้ ยังเชื่อว่าเศรษฐกิจโลกจะกลับมาฟื้นตัวได้อีกครั้งในปีหน้า โดยเฉพาะกลุ่มประเทศ BRIC  เนื่องจากกลุ่มประเทศนี้มีอัตราการเติบโตทางเศรษฐกิจค่อนข้างสูง และมีศักยภาพทางการเงินที่แข็งแกร่ง ดูได้จากเงินทุนสำรองระหว่างประเทศที่มีค่อนข้างสูงโดยเฉพาะประเทศรัสเซีย และจีน ทำให้มีเม็ดเงินในการกระตุ้นเศรษฐกิจ และใช้ในการพัฒนาประเทศค่อนข้างมาก ดังนั้น หากภาวะเศรษฐกิจกลับมาฟื้นตัวอีกครั้ง เศรษฐกิจของกลุ่มประเทศเหล่านี้จึงน่าจะฟื้นตัวได้เร็วกว่า ดังนั้นจึงเป็นโอกาสดีที่นักลงทุนจะหันกลับมาพิจารณาลงทุน BRIC ในช่วงนี้ เพราะถึงแม้ราคาจะเริ่มปรับตัวสูงขึ้น แต่ก็ยังถือว่าค่อนข้างถูก ดังนั้นเมื่อเศรษฐกิจฟื้นตัวขึ้นมากกว่านี้จะทำให้ผู้ลงทุนสามารถเห็นผลกำไรได้ชัดเจนขึ้น</p>

<p>สำหรับผลตอบแทนย้อนหลังของกองทุนเปิดพรีมาเวสท์-อลิอันซ์ จีไอ บริค สตาร์ ฟันด์ ซึ่งจัดทำโดย Lipper พบว่าผลตอบแทนย้อนหลัง 3 เดือน อยู่ประมาณ 59.80% ย้อนหลัง 6 เดือนอยู่ที่ 56.04% (ข้อมูล ณ วันที่ 29 พฤษภาคม 2552)</p></body>
</news>
