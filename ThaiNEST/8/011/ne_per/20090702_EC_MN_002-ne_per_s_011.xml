<teiHeader>
<fileDesc>
<titleStmt>
  <title>คลังจับมือเวิลด์แบงก์ เตรียมประชุมแผนไทยเข้มแข็ง 3-4 ก.ค.นี้  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-02 11:37:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000074793  </bibl>
</sourceDesc>
</fileDesc>
</teiHeader>
<news>
<headline>คลังจับมือเวิลด์แบงก์ เตรียมประชุมแผนไทยเข้มแข็ง 3-4 ก.ค.นี้</headline>
<lead>คลังจับมือธนาคารโลก เตรียมประชุม “แผนไทยเข้มแข็ง” 3-4 ก.ค.นี้ กำหนดหารือ 4 หัวข้อ เพื่อหาข้อสรุปเป็นแนวทางเร่งการลงทุนภาครัฐ และกระตุ้น ศก.ชุด 2</lead>
<neck></neck>
<body><p><persName>นายสมชัย สัจจพงษ์</persName> โฆษกกระทรวงการคลัง เปิดเผยว่า กระทรวงการคลังและธนาคารโลกได้เป็นเจ้าภาพจัดการประชุมระหว่างหน่วยงานภาครัฐไทยกับธนาคารโลก ภายใต้หัวข้อเรื่อง “แผนไทยเข้มแข็ง” ระหว่างวันที่ 3-4 กรกฎาคม 2552 ที่ จ.สุราษฏร์ธานี โดยมี<persName>นายกรณ์ จาติกวนิช</persName> รัฐมนตรีว่าการกระทรวงการคลังเป็นประธานการประชุม</p>
       
       <p>การประชุมครั้งนี้มีวัตถุประสงค์เพื่อขยายความร่วมมือ และระดมความคิดเห็นร่วมกันระหว่างไทยกับธนาคารโลกภายใต้แผนไทยเข้มแข็ง ซึ่งมีเป้าหมายสำคัญเพื่อเร่งรัดการลงทุนในโครงสร้างพื้นฐานที่สำคัญและจำเป็นของภาครัฐ เพื่อเพิ่มแรงกระตุ้นให้กับระบบเศรษฐกิจของประเทศ ก่อให้เกิดการจ้างงานและสร้างรายได้ให้กับประชาชน เพิ่มการกระจายการลงทุนด้านการบริการสาธารณะขั้นพื้นฐานสู่ชนบท ซึ่งเป็นการบรรเทาปัญหาว่างงานในปัจจุบัน</p>
       
       <p>นอกจากนี้ ยังสร้างโอกาสด้านการลงทุนให้แก่ภาคเอกชน โดยให้ความสำคัญกับการพัฒนาโครงสร้างพื้นฐานที่จำเป็นต่อการยกระดับคุณภาพชีวิตของประชาชนในชนบทและเกษตรกร ตลอดจนการเสริมสร้างความเข้มแข็งแก่สถาบันการเงินเฉพาะกิจ ซึ่งมีบทบาทสำคัญต่อการพัฒนาภาคการเงินของไทยในปัจจุบันและใน 2 ปี ข้างหน้าตามกรอบยุทธศาสตร์ความเป็นหุ้นส่วนระหว่างไทยกับธนาคารโลกในระยะ 2 ปี (ปี 2552-2553)</p>
       
       <p>ทั้งนี้ จะมีผู้เชี่ยวชาญจากธนาคารโลก สำนักงานใหญ่ กรุงวอชิงตัน สหรัฐอเมริกา เดินทางมาเข้าร่วมในการระดมความคิดเห็นและให้ข้อเสนอแนะที่เป็นประโยชน์ต่อการพัฒนาของไทย 4 หัวข้อหลัก ได้แก่ 1.ด้านการเงินของโครงการด้านโครงสร้างพื้นฐาน รวมถึงการติดตาม ตรวจสอบ และรายงานผลงานในโครงการด้านโครงสร้างพื้นฐานภายใต้แผนกระตุ้นเศรษฐกิจรอบ 2 (SP2) 2.การเข้าถึงและการบริหารความเสี่ยงทางการคลัง 3.โครงการอื่นอันเกี่ยวเนื่องกับการให้ความสนับสนุนด้านพืชผลทางการเกษตร การประกันพืชผลทางการเกษตร และการบริหารความเสี่ยงของพืชผลทางการเกษตร 4.การเพิ่มความเข้มแข็งในการบริหารความเสี่ยงของสถาบันการเงินเฉพาะกิจ</p>
       
       <p>“การประชุมครั้งนี้คาดว่าจะสามารถหาข้อสรุปในประเด็นต่างๆ ทั้ง 4 เรื่อง เพื่อสามารถนำมาใช้ในเชิงนโยบาย หรือมีโครงการนำร่องที่จะเป็นประโยชน์ต่อไทย ทั้งในด้านเศรษฐกิจ การเงิน สังคม เพื่อเป็นตัวอย่างสำหรับการดำเนินการระหว่างหน่วยงานภาครัฐของไทยกับธนาคารโลกในอนาคตต่อไป” โฆษกกระทรวงการคลัง กล่าวสรุป</p></body>
</news>
