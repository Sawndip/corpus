<teiHeader>
<fileDesc>
<titleStmt>
  <title>ยูเอ็นรับรอง"ศุภชัย"นั่งเลขาฯอังค์ถัดสมัยที่2  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/world/20090707/57755/%e0%b8%a2%e0%b8%b9%e0%b9%80%e0%b8%ad%e0%b9%87%e0%b8%99%e0%b8%a3%e0%b8%b1%e0%b8%9a%e0%b8%a3%e0%b8%ad%e0%b8%87%e0%b8%a8%e0%b8%b8%e0%b8%a0%e0%b8%8a%e0%b8%b1%e0%b8%a2%e0%b8%99%e0%b8%b1%e0%b9%88%e0%b8%87%e0%b9%80%e0%b8%a5%e0%b8%82%e0%b8%b2%e0%b8%af%e0%b8%ad%e0%b8%b1%e0%b8%87%e0%b8%84%e0%b9%8c%e0%b8%96%e0%b8%b1%e0%b8%94%e0%b8%aa%e0%b8%a1%e0%b8%b1%e0%b8%a2%e0%b8%97%e0%b8%b5%e0%b9%882.html  </bibl>
</sourceDesc>
</fileDesc>
</teiHeader>
<news>
<headline>ยูเอ็นรับรอง"<persName>ศุภชัย</persName>"นั่งเลขาฯอังค์ถัดสมัยที่2</headline>
<lead>สหประชาชาติ - ยูเอ็นรับรอง '<persName>ศุภชัย</persName>' นั่งเลขาฯ อังค์ถัดสมัย 2 ท่ามกลางความไม่พอใจของไอวอรี โคสต์ ที่อ้างว่าผู้สมัครของตัวเองโดนหมิ่นประมาท</lead>
<neck></neck>
<body><p>ที่ประชุมสมัชชาใหญ่สหประชาชาติ(ยูเอ็น) รับรองการแต่งตั้ง ดร.<persName>ศุภชัย พานิชภักดิ์</persName> ดำรงตำแหน่งเลขาธิการที่ประชุมสหประชาชาติว่าด้วยการค้า และการพัฒนา (อังค์ถัด) เป็นสมัย 2 แต่ตัวแทนจากโอวอรีโคสต์ แสดงความไม่พอใจกรณีผู้สมัครที่ให้การสนับสนุนถูกโจมตีในลักษณะหมิ่นประมาท</p>

<p>สมาชิก 192 ประเทศของที่ประชุมสมัชชาใหญ่ยูเอ็น มีมติรับรองการตัดสินใจของ<persName>นายบัน คี-มุน</persName> เลขาธิการยูเอ็น ที่ประกาศจะแต่งตั้ง<persName>นายศุภชัย</persName> ดำรงตำแหน่งเลขาธิการอังค์ถัดต่อไปอีก 4 ปี โดยจะเริ่มในวันที่ 1 ก.ย.นี้ หลังจากสมัยปัจจุบันจะหมดวาระการดำรงตำแหน่งในวันที่ 31 ส.ค.</p>

<p>อย่างไรก็ตาม  ไอวอรีโคสต์ ซึ่งส่ง<persName>นาย กุย-อาเลียน กัวเซ</persName> อดีตรัฐมนตรีการค้าต่างประเทศ เข้าชิงตำแหน่งนี้ด้วย ขอสงวนสิทธิ์ออกความคิดเห็นต่อแนวทางการเจรจาต่อรองเสียงสนับสนุนของกลุ่ม 77 ซึ่งเป็นกลุ่มประเทศกำลังพัฒนาและจีน โดยวิจารณ์ว่า กระบวนการดังกล่าวไม่ยุติธรรมต่อทวีปแอฟริกา ที่ต้องการเห็นความสมดุลของตัวแทนแต่ละภูมิภาคในอังค์ถัด</p>

<p><persName>นายกิลลาเม เบลลี</persName> ทูตของไอวอรีโคสต์ เรียกร้องให้ที่ประชุมสมัชชาใหญ่ยูเอ็น มีความโปร่งใส และบรรทัดฐานเพื่อหลีกเลี่ยงการต่อรองเชิงแบ่งแยกเกี่ยวกับเรื่องนี้ และว่าคุณค่าทางจริยธรรมที่ควรเป็นแรงบันดาลใจขององค์กร กำลังถูกทำลายด้วยวิธีการสบประมาท และปลุกปั่นให้ต่อต้านผู้สมัครของไอวอรีโคสต์</p>

<p><persName>นายเบลลี</persName>  ยังอ้างถึงรายงานข่าวก่อนหน้านี้ที่ระบุว่าที่ปรึกษาพิเศษของ<persName>นายศุภชัย</persName> บอกกับฝ่ายสืบสวนของยูเอ็น หรือสำนักงานกำกับดูแลกิจการภายใน(โอไอโอเอส) เกี่ยวกับข้อกล่าวหามีภรรยาลับของ<persName>นายกัวเซ</persName></p>

<p>ทั้งนี้ <persName>นายศุภชัย</persName> เคยดำรงตำแหน่งผู้อำนวยการองค์การการค้าโลก (ดับบลิวทีโอ) ช่วงเดือนก.ย. 2545 - ส.ค. 2548  และเคยดำรงตำแหน่งรองนายกรัฐมนตรี และรัฐมนตรีว่าการกระทรวงพาณิชย์ของไทย</p></body>
</news>
