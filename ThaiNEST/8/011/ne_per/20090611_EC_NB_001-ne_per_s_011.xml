<teiHeader>
<fileDesc>
<titleStmt>
  <title>รมช.พาณิชย์ ระบุ จะนำเรื่องมาตรการแก้ปัญหาลำไยเข้า ครม.สัปดาห์หน้า  </title>
  <author>พนาวรรณ์ จิตรสมุทร(2)  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206110268&tb=N255206  </bibl>
</sourceDesc>
</fileDesc>
</teiHeader>
<news>
<headline>รมช.พาณิชย์ ระบุ จะนำเรื่องมาตรการแก้ปัญหาลำไยเข้า ครม.สัปดาห์หน้า</headline>
<lead>รัฐมนตรีช่วยว่าการกระทรวงพาณิชย์ ระบุ จะมีการนำเรื่องมาตรการแก้ปัญหาลำไยเข้าที่ประชุมคณะรัฐมนตรีสัปดาห์หน้า ขณะที่รัฐบาลเตรียมเปิดเส้นทางลำไยใหม่ในสาธารณรัฐประชาชนจีน ส่วนลำไยเก่าจะทำลายทั้งหมด</lead>
<neck></neck>
<body><p><persName>นายอลงกรณ์ พลบุตร</persName> รัฐมนตรีช่วยว่าการกระทรวงพาณิชย์ เปิดเผยถึงมาตรการของคณะกรรมการบริหารผลไม้ ในการดูแลปัญหาลำไยปีนี้ซึ่งคาดการณ์ว่าจะมีผลผลิตลำไยออกสู่ท้องตลาดกว่า 500,000 ตัน ทั้งนี้จากการที่ผู้ประกอบการได้เสนอมาตรการดูแลราคาลำไยทั้งสดและอบแห้งให้เสนอคณะรัฐมนตรีพิจารณา โดยได้เสนอขอให้ตั้งกองทุนเงินกู้หมุนเวียน 1,000 ล้านบาท ให้รัฐบาลชดเชยดอกเบี้ยร้อยละ 5 และเกษตรกรรับผิดชอบร้อยละ 1 แต่วงเงินอาจจะไม่เพียงพอต่อผลผลิตลำไย และปัญหาความล่าช้าในการอนุมัติเงินกู้ของผู้ประกอบการ ดังนั้นจึงจะขอให้จัดสรรวงเงิน 3 พันล้านบาท ในการประชุมคณะรัฐมนตรีสัปดาห์หน้า โดยจะเชิญสมาชิกสภาผู้แทนราษฎรภาคเหนือมาหารือกับรัฐมนตรีว่าการกระทรวงพาณิชย์และรัฐมนตรีว่าการกระทรวงเกษตรและสหกรณ์ </p>
<p>รัฐมนตรีช่วยว่าการกระทรวงพาณิชย์ กล่าวอีกว่า ที่ผ่านมาได้รับการยืนยันจากรัฐมนตรีว่าการกระทรวงการต่างประเทศสาธารณรัฐประชาชนจีนแล้วว่าจีนจะรับซื้อลำไยจากไทยมากขึ้น โดยไทยส่งออกลำไยสดไปจีนปีละประมาณ 5 หมื่นตัน ลำไยอบแห้งร้อยละ 70-80 ของผลผลิตทั้งหมด โดยจะเพิ่มช่องทางนำเข้ามากขึ้นทั้งกวางโจว เซี่ยงไฮ้ เจียงสิน สิบสองปันนา คุนหมิง เป็นเส้นทางค้าใหม่ผักผลไม้ไทย </p>
<p>สำหรับลำไยเก่าปี 2546-2548 ประมาณ 60,000 ตัน เพื่อเป็นการสร้างความเชื่อมั่นให้ตลาดว่าจะไม่มีลำไยเก่าไปปะปน รัฐบาลจะนำลำไยจำนวนดังกล่าวไปฝังกลบหรือเผา จากข้อมูลของกระทรวงเกษตรและสหกรณ์ รายงานว่า ลำไยดังกล่าวมีเชื้อราเป็นพิษ ไม่เหมาะกับการนำไปทำปุ๋ย โดยจะทำลายหลังฤดูกาลลำไยปีนี้ เนื่องจากขณะนี้ใกล้ถึงช่วงฤดูกาลเก็บเกี่ยวผลผลิตลำไยแล้ว</p></body>
</news>
