<teiHeader>
<fileDesc>
<titleStmt>
  <title>หวัด2009ยังแรงเด็กอาร์เจนดับอีก  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=52596  </bibl>
</sourceDesc>
</fileDesc>
</teiHeader>
<news>
<headline>หวัด2009ยังแรงเด็กอาร์เจนดับอีก</headline>
<lead>ไข้หวัดใหญ่ 2009 ฆ่าเด็กอาร์เจนตินาตายศพแรก สหรัฐยอดคนตายพุ่งจ่อครึ่งร้อย อีกหลายประเทศพบผู้ติดเชื้อใหม่</lead>
<neck></neck>
<body><p>การระบาดของโรคไข้หวัดใหญ่สายพันธุ์ใหม่ชนิดเอ 2009 เอช1 เอ็น1 ทั่วโลกยังน่าเป็นห่วง ล่าสุด อาร์เจนตินาพบผู้เสียชีวิตรายแรกของประเทศ เป็นทารกเพศหญิงวัย 3 เดือน โดยหมดลมหายใจเมื่อวานนี้ </p>
<p>รายงานระบุว่า ทารกเคราะห์ร้ายถูกนำตัวเข้ารับการรักษาที่โรงพยาบาลมาตั้งแต่ต้นเดือนแล้ว ทว่ารัฐบาลไม่ได้เปิดเผยถึงรายละเอียดการเสียชีวิตไปมากกว่านี้ </p>
<p>ขณะเดียวกัน ที่สหรัฐรายงานข่าวระบุว่า ยอดผู้เสียชีวิตจาก โรคไข้หวัดใหญ่สายพันธุ์ใหม่ 2009 พุ่งขึ้นเป็น 46 คนแล้ว หลังจาก เมื่อสัปดาห์ที่ผ่านมาพบเด็กเสียชีวิตลงเป็นคนล่าสุดของประเทศที่รัฐ มินนิโซตา โดยเด็กผู้นี้ถูกส่งตัวเข้าโรงพยาบาลเมื่อสัปดาห์ที่แล้ว ก่อนที่จะเสียชีวิตลงไม่กี่ชั่วโมงหลังจากนั้น และจากผลการตรวจในห้องทดลองพบว่าผู้เสียชีวิตมีเชื้อไวรัส เอช1เอ็น1 </p>
<p>อย่างไรก็ตาม เจ้าหน้าที่รัฐไม่ได้ให้รายละเอียดถึงเพศ อายุ และสาเหตุการตายของผู้เสียชีวิตรายนี้แต่อย่างใด </p>
<p>ขณะที่สกอตแลนด์ หลังจากที่ได้รับข่าวร้ายเมื่อวานนี้ว่า <persName>แจ๊กเกอร์ลีน เฟลมมิง</persName> คุณแม่ลูกสาม วัย 38 ปี เสียชีวิตไปเมื่อ 2 วันก่อนเป็นคนแรกนอกทวีปอเมริกานั้น ล่าสุดลูกชายของเธอซึ่งอายุได้เพียง 2 สัปดาห์ ชื่อว่า “<persName>แจ๊ก</persName>” ซึ่งคลอดก่อนกำหนด 3 เดือน ได้เสียชีวิตตามคุณแม่ไปเช่นเดียวกัน </p>
<p>อย่างไรก็ตาม เจ้าหน้าที่สาธารณ สุขสกอตแลนด์ ระบุว่า หนูน้อย ไม่ได้เสียชีวิตจากเชื้อไวรัส แต่ เสียชีวิตด้วยโรคแทรกซ้อนอื่นๆ </p>
<p>สำหรับสถานการณ์การระบาดทั่วโลกนั้น รัฐบาลกาตาร์ เปิดเผยว่า พบผู้ติดเชื้อ 2 คน โดยรายแรกเป็นเด็กชายวัย 2 ขวบจากประเทศนิวซีแลนด์ ซึ่งเดินทางมาถึงกาตาร์เมื่อวันเสาร์จากออสเตรีย ส่วน อีกคนเป็นเด็กชาวอเมริกันวัย 2 ขวบครึ่ง เพิ่งเดินทางมาจากนิวยอร์ก โดยแวะที่บังกลาเทศก่อนเมื่อวันอาทิตย์ที่ผ่านมา </p>
<p>ขณะที่จอร์แดนนั้น พบผู้ติดเชื้อเป็นเด็กหญิง 2 คน เพิ่งเดินทางกลับมาจากสหรัฐทั้งคู่ คนหนึ่งมีอายุ 11 ขวบ และอีกคนหนึ่ง 17 ปี ซึ่งเป็น ผู้ติดเชื้อรายแรกของจอร์แดน </p>
<p>สำหรับนิวซีแลนด์ ยอดผู้ติดเชื้อได้พุ่งขึ้นไปเป็น 109 คนแล้ว ซึ่งถือว่ามากขึ้นถึง 3 เท่าตัวภายสัปดาห์เดียวเท่านั้น โดยรัฐบาลต้องสั่งปิดโรงเรียนหลายแห่งลง และให้เด็กกลับบ้านก่อนด้วย </p>
<p>ทั้งนี้ ตามตัวเลขขององค์การอนามัยโลก มีผู้ติดเชื้อทั่วโลกแล้วมากกกว่า 3.7 หมื่นราย ใน 74 ประเทศทั่วโลก ส่วนผู้เสียชีวิตอยู่ที่ 165 คน </p></body>
</news>
