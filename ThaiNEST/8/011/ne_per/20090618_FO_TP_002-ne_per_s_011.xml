<teiHeader>
<fileDesc>
<titleStmt>
  <title>โอบามาปัดแส่เลือกตั้งอิหร่าน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/180609/6408  </bibl>
</sourceDesc>
</fileDesc>
</teiHeader>
<news>
<headline><persName>โอบามา</persName>ปัดแส่เลือกตั้งอิหร่าน</headline>
<lead><persName>ประธานาธิบดีบารัก  โอบามา</persName>  ปฏิเสธเสียงเรียกร้องให้หนุนหลังฝ่ายค้านในอิหร่าน   ยืนยันสหรัฐจะไม่เข้าไปยุ่งเกี่ยวกิจการภายในของอิหร่าน  บอก  "<persName>มะห์มูด  อะห์มาดีเนญาด</persName>"  หรือ  "<persName>เมียร์ฮุซเซน   มูซาวี</persName>"  ก็มีนโยบายไม่ต่างกันนัก  ขณะฝ่ายสนับสนุนคนแพ้นัดชุมนุมประท้วงต่อท้าทายคำสั่งห้ามของรัฐบาลที่ไล่จับนักปฏิรูปเพิ่มและสั่งห้ามสื่อต่างชาติออกไปทำข่าว</lead>
<neck></neck>
<body><p>ประธานาธิบดีสหรัฐกล่าวตอบคำถามผู้สื่อข่าวเกี่ยวกับการเลือกตั้งในอิหร่านอย่างระมัดระวังท่าที โดยบอกว่าเขาเชื่อว่าเสียงของคนอิหร่านควรมีผู้รับฟังแต่เขาไม่อยากถูกมองว่าเขาไป"ยุ่งเกี่ยว"กับกิจการภายในของอิหร่าน </p>
<p> "มันไม่เกิดประโยชน์ หากจะเข้าไปยุ่งเกี่ยวกับการเลือกตั้งของอิหร่านเมื่อคำนึงถึงประวัติศาสตร์ความสัมพันธ์ระหว่างสหรัฐกับอิหร่าน" <persName>โอบามา</persName>กล่าวในวันอังคาร"แต่เมื่อผมได้เห็นการใช้ความรุนแรงกับผู้ที่ประท้วงอย่างสันติ ได้เห็นการขัดขืนอย่างสันติถูกกดขี่มันถือเป็นเรื่องสำคัญสำหรับผมและสำหรับคนอเมริกัน"</p>
<p> ในการให้สัมภาษณ์กับสถานีซีเอ็นบีซีเวลาต่อมาวันเดียวกัน <persName>โอบามา</persName>ซึ่งเคยเรียกร้องให้ผู้นำอิหร่าน "คลายกำปั้น"ของตนได้พยายามชี้ให้ทั่วโลกได้ตระหนักว่าการเจรจาแก้ปัญหาโครงการนิวเคลียร์กับอิหร่านในอนาคตยังเป็นงานยากไม่ว่าฝ่ายใดจะมาเป็นรัฐบาล</p>
<p> "ความแตกต่างระหว่างอะห์มาดีเนญาดกับมูซาวีเกี่ยวกับนโยบายที่แท้จริงของพวกเขานั้น อาจไม่ได้ยิ่งใหญ่เหมือนกับที่มีการโฆษณา"<persName>โอบามา</persName>ระบุและว่าไม่ว่าอย่างไรสหรัฐก็ต้องรับมือกับระบอบของอิหร่านที่มีความเป็นปรปักษ์กับสหรัฐมายาวนาน</p>
<p> นักวิเคราะห์ในสหรัฐหลายรายได้เตือนตลอดหลายสัปดาห์มานี้ว่าไม่ควรคาดหวังว่าหาก<persName>มูซาวี</persName>ชนะจะทำให้การเจรจากับอิหร่านง่ายขึ้น </p>
<p> มีรายงานว่า <persName>โอบามา</persName>เกรงว่ารัฐบาลสหรัฐจะถูกดูดเข้าไปติดพันการประท้วงที่เอื้อประโยชน์ต่อ<persName>มูซาวี</persName>ยิ่งเฉพาะมีรายงานข่าวกรองบางชิ้นแนะว่า<persName>อะห์มาดีเนญาด</persName>เป็นผู้ชนะที่แท้จริง</p>
<p> ก่อนหน้านี้ <persName>โอบามา</persName>ถูกนักการเมืองอนุรักษนิยมบางคนกดดันให้แสดงความสนับสนุนกลุ่มผู้ประท้วงในอิหร่านอย่างเปิดเผย <persName>จอห์นแม็กเคน</persName>อดีตคู่แข่งชิงประธานาธิบดีกับเขากล่าวแนะว่า<persName>โอบามา</persName>ควรพูดให้ชัดเลยว่าการเลือกตั้งครั้งนี้มีการทุจริตโกงและหลอกลวง</p>
<p> สภาผู้พิทักษ์การปฏิวัติอิสลามที่ทรงอิทธิพลในอิหร่านประกาศเมื่อวันอังคารว่า จะยอมให้มีการนับคะแนนใหม่ในบางหีบที่มีปัญหาแต่จะไม่ประกาศให้การเลือกตั้งเป็นโมฆะหรือให้มีการเลือกตั้งใหม่ทั้งหมดตามที่ผู้สมัครร้องขอ</p>
<p> บรรยากาศในกรุงเตหะรานของอิหร่านวันพุธยังเคร่งเครียดและคุกรุ่นด้วยความโกรธแค้น กลุ่มผู้สนับสนุนมูซาวีประกาศนัดชุมนุมประท้วงกันต่อเป็นวันที่ 5แม้<persName>มูซาวี</persName>จะเรียกร้องให้เป็นการชุมนุมโดยสงบและขอให้ผู้คนไปรวมตัวที่มัสยิดเพื่อไว้อาลัยแก่ผู้ชุมนุม8คนที่เสียชีวิต</p>
<p> การนัดชุมนุมต่อเนื่องในวันพุธและวันพฤหัสบดี เป็นการท้าทายโดยตรงต่อทางการอิหร่านที่พยายามคุมเข้มขบวนการเคลื่อนไหวต่อต้านรัฐบาลครั้งรุนแรงที่สุดนับแต่การปฏิวัติอิสลามเมื่อปี 2522มีรายงานว่าอิหร่านได้จับกุมผู้สื่อข่าวและนักเคลื่อนไหวฝ่ายปฏิรูปอีก2รายในเช้าวันพุธส่วนอัยการจังหวัดอิสฟาฮานออกมาขู่ว่าพวกที่ก่อความไม่สงบอาจโดนโทษถึงประหารชีวิต รัฐบาลอิหร่านได้ออกกฎใหม่ห้ามสื่อมวลชนต่างชาติออกมาทำข่าวการประท้วงในอิหร่านด้วย</p>
<p> อย่างไรก็ดีแม้จะรัฐบาลอิหร่านจะพยายามอย่างหนักในการสกัดกั้นการเผยแพร่ข้อมูลข่าวสารแต่ชาวอิหร่านยังมีอินเทอร์เน็ตเป็นช่องทางหลักในการส่งภาพและข้อมูลเหตุการณ์ที่เกิดขึ้นให้ชาวโลกได้รับรู้ด้วย โดยเว็บไซต์อย่างทวิตเตอร์และเฟซบุ๊คเป็นเว็บหลักที่คนหนุ่มสาวอิหร่านใช้กันมาก</p>
<p> มีคำยืนยันจากกระทรวงการต่างประเทศสหรัฐว่าเจ้าหน้าที่ได้ติดต่อไปยังผู้ให้บริการทวิตเตอร์ขอให้เลื่อนแผนการอัพเกรดเว็บเมื่อคืนวันจันทร์ของสหรัฐซึ่งตรงกับช่วงกลางวันของอิหร่าน เพราะจะไปลดชั่วโมงการให้บริการในอิหร่าน โดยทวิตเตอร์อิงค์แจ้งในเว็บแค่ว่า เว็บนี้เป็นเครื่องมือสื่อสารที่สำคัญในอิหร่าน และได้ขอเลื่อนการซ่อมบำรุงนาน1ชั่วโมงไปเป็นเวลา5โมงเย็นซึ่งตรงกับ01.30น.วันพุธของอิหร่านแทน</p></body>
</news>
