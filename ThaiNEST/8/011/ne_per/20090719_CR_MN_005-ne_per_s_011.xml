<teiHeader>
<fileDesc>
<titleStmt>
  <title>รวบอดีตทหารับจ้างค้ายาบ้า 2 หมื่นเม็ด อ้างรับงานจากเรือนจำ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-19 14:46:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081440  </bibl>
</sourceDesc>
</fileDesc>
</teiHeader>
<news>
<headline>รวบอดีตทหารับจ้างค้ายาบ้า 2 หมื่นเม็ด อ้างรับงานจากเรือนจำ</headline>
<lead>ตร.สำโรงเหนือ รวบอดีตทหารรับจ้างกับเพื่อนร่วมขบวนการเอเยนต์ยาบ้า รับงานส่งยาจากเครือข่ายในเรือนจำคลองเปรม พร้อมของกลาง 2 หมื่นเม็ด ขณะถูกเข้าจับกุมบริเวณบ้านพักใน ซ.วัดไตรสามัคคี</lead>
<neck></neck>
<body><p>วานนี้ (18 ก.ค.) เมื่อเวลา 01.00 น.<persName>พ.ต.อ.วรวัฒน์ วัฒน์นครบัญชา</persName> ผกก.สภ.สำโรงเหนือ อ.เมืองสมุทรปราการ <persName>พ.ต.ท.เมธา เจียมไกรศรี</persName> สวป.สภ.สำโรงเหนือ <persName>พ.ต.ต.ประเสริฐ บัวขาว</persName> สว.สส. <persName>ร.ต.อ.ณฤภัทร์ น้อยคำปัน</persName> รอง สว.สส. <persName>ร.ต.อ.ศิริมงคล ไปบล</persName> รอง สว.สส.นำกำลังเข้าจับกุมตัว <persName>นายสำรวจ</persName> หรือ <persName>หนุ่ย วิเวก</persName> อายุ 52 ปี และ <persName>นายสมพร</persName> หรือ <persName>จ่าพร จั่นทิพย์</persName> อายุ 46 ปี ขณะขับรถกระบะ ยี่ห้อโตโยต้า-ไมตี้เอ็กซ์ สีเขียว ทะเบียน ลจ 4067 กทม.ขณะกำลังขับรถเลี้ยวเข้ามาที่บริเวณลานจอดรถ อาคารสายธนูคอนโด ม.3 ซ.วัดไตรสามัคคี ต.บางเมือง อ.เมือง จ.สมุทรปราการ</p>
       
      <p>จากการตรวจค้นภายในรถพบของกลาง ยาบ้าบรรจุห่อจำนวน 20,000 เม็ด ซุกซ่อนอยู่ในกระเป๋าเป้สะพายข้างสีน้ำตาล วางอยู่ที่ใต้เบาะคนนั่งข้างคนขับ โทรศัพท์มือถือ 2 เครื่อง โดย<persName>นายสมพร</persName> ยอมรับว่า ของกลางดังกล่าวเป็นของตน ก่อนเจ้าหน้าที่จะควบคุมตัว <persName>นายสมพร</persName> เข้าตรวจค้นห้องพักหมายเลข 64/75 ชั้น 5 ของอาคารสายธนูคอนโด ที่ <persName>นายสมพร</persName> พักอาศัย พบกระสุนปืนขนาด .45 จำนวน 20 นัด ระเบิดลูกเกลี้ยง ขนาด M60 จำนวน 1 ลูก เก็บไว้เพื่อเป็นหลักฐาน พร้อมควบคุมตัวทั้งสองกลับ สภ.สำโรงเหนือ สอบปากคำเครียด</p>
       
       <p><persName>นายสมพร</persName> ให้การว่า ได้รับว่าจ้างผ่านทางโทรศัพท์จาก <persName>นายศุภชัย</persName> หรือ <persName>เก่ง แซ่อุย</persName> ซึ่งเป็นนักโทษซึ่งถูกคุมขังอยู่ในเรือนจำคลองเปรม เดินทางไปรับยาบ้าดังกล่าว จากลูกน้องของ<persName>นายเก่ง</persName> บริเวณริมถนนข้างอุโมงค์ ถ.พัฒนาการ เขตสวนหลวง กทม.ก่อนที่จะนำมาเก็บไว้ที่ห้องพัก เพื่อไปจำหน่ายให้กับเอเยนต์รายย่อย ย่านสำโรงเหนือ และเทพารักษ์ โดยก่อนเกิดเหตุนั้นได้ว่าจ้างนายสำรวจ ซึ่งมีอาชีพขับรถรับจ้างส่งคนงาน เป็นเงิน 500 บาท ให้ขับรถไปรับยาบ้าที่บริเวณดังกล่าว เมื่อไปถึงพบชายไม่ทราบชื่อ ขับขี่ จยย.นำยาบ้าใส่กระเป๋ามาวางไว้ริมถนนก่อนที่ตนจะรีบเดินไปหยิบแล้วกระโดดขึ้นรถเดินทางกลับมาห้องพักทันที ไม่คาดคิดว่าจะถูกเจ้าหน้าที่สืบสวนจับกุมตัวได้ ขณะที่ <persName>นายสำรวจ</persName> นั้นให้การปฏิเสธไม่มีส่วนเกี่ยวข้อง เพียงแต่ถูกว่าจ้างให้ขับรถไปส่งเท่านั้น</p>
       
       <p>ด้าน<persName>พ.ต.อ.วรวัฒน์</persName> กล่าวว่า ก่อนหน้านี้ เจ้าหน้าที่ฝ่ายสืบสวนได้จับกุมตัวผู้ต้องหาเสพยาบ้าในพื้นที่ ก่อนขยายผลจับกุมตัวผู้ค้าซึ่งมียาไว้ในความครอบครองจำนวน 10 เม็ด และขยายผลจับกุมตัวเอเยนต์รายย่อยจำนวนหลายราย จนทำให้ได้รับทราบข้อมูลว่า มีเอเยนต์ยารายใหญ่ ฉายา<persName>จ่าพร</persName> พักอยู่คอนโดในซอยวัดไตรสามัคคี จึงได้วางแผนเข้าจับกุมตัว <persName>นายสมพร</persName> หรือ <persName>จ่าพร</persName> ขณะกลับมาจากไปรับยาบ้าล็อตใหญ่จากพื้นที่ กทม.ซึ่งสอบสวนทราบว่าสั่งยาบ้าดังกล่าวจากเอเยนต์ในเรือนจำอีกทอดหนึ่ง อย่างไรก็ตาม จากการตรวจสอบประวัติ<persName>นายสมพร</persName> อดีตเคยทำงานเป็นทหารรับจ้างและต้องโทษคดียาบ้ามาแล้วก่อนหน้า ที่เรือนจำคลองเปรม ก่อนพ้นมาออกมาเมื่อต้นปี 2551 ซึ่งเบื้องต้นได้แจ้งข้อกล่าวหา ร่วมกันมียาบ้าเพื่อการจำหน่ายดำเนินคดีต่อไป</p></body>
</news>
