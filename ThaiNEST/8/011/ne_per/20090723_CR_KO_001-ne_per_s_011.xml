<teiHeader>
<fileDesc>
<titleStmt>
  <title>โจ๋ปืนโหดยิงเด็กม.3ดับขณะยืนฉี่ย่านบางขุนเทียน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-23 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090723/21613/%e0%b9%82%e0%b8%88%e0%b9%8b%e0%b8%9b%e0%b8%b7%e0%b8%99%e0%b9%82%e0%b8%ab%e0%b8%94%e0%b8%a2%e0%b8%b4%e0%b8%87%e0%b9%80%e0%b8%94%e0%b9%87%e0%b8%81%e0%b8%a1.3%e0%b8%94%e0%b8%b1%e0%b8%9a%e0%b8%82%e0%b8%93%e0%b8%b0%e0%b8%a2%e0%b8%b7%e0%b8%99%e0%b8%89%e0%b8%b5%e0%b9%88%e0%b8%a2%e0%b9%88%e0%b8%b2%e0%b8%99%e0%b8%9a%e0%b8%b2%e0%b8%87%e0%b8%82%e0%b8%b8%e0%b8%99%e0%b9%80%e0%b8%97%e0%b8%b5%e0%b8%a2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>โจ๋ปืนโหดยิงเด็กม.3ดับขณะยืนฉี่ย่านบางขุนเทียน</headline>
<lead>นักเรียนม.3 ชะตาขาดถูก คนร้ายขี่จยย.ยิงใส่ขณะยืนฉี่ในร่องสวนย่านเทอดไท เพื่อนระบุเห็นคนร้ายขี่จยย.สวมหมวกกันน็อกเต็มใบ ยิงใส่ก่อนซิ่งหนี เผยช่วงเย็นถูกนร.คู่อริไล่ตีแต่หนีทัน ตร.คาดฝีมือคู่อริดักทำร้าย ส่งสายสืบออกหาข้อมูล-หาตัวคนร้าย</lead>
<neck></neck>
<body><p>เมื่อเวลา 18.00 น. วันที่ 23 กรกฎาคม <persName>พ.ต.ท.วรลภย์ สุวรรณเกษาการ</persName> พนักงานสอบสวน (สบ 3) สน.บางขุนเทียน ได้รับแจ้งว่ามีเด็กนักเรียนถูกยิงเสียชีวิต ภายในร่องสวนกลางชุมชนพัฒนา หมู่ 7 ซอยเทอดไท 67 แขวงบางหว้า เขตภาษีเจริญ กทม. จึงรายงานให้ผู้บังคับบัญชาทราบแล้วรุดไปตรวจสอบพร้อมกำลังเจ้าหน้าที่ฝ่ายสืบสวน กองพิสูจน์หลักฐาน แพทย์นิติเวช รพ.ศิริราช และหน่วยกู้ภัยมูลนิธิร่วมกตัญญู</p>

<p> ที่เกิดเหตุเป็นถนนแคบติดท้องร่องความกว้างประมาณ 1 เมตร เจ้าหน้าที่พบศพ <persName>ด.ช.มารุต</persName> หรือ “<persName>โน้ต</persName>” <persName>รักอิสระ</persName> อายุ 14 ปี นักเรียนชั้นมัธยมศึกษาปีที่ 3 โรงเรียนจันทร์ประดิษฐารามวิทยาคม อยู่บ้านเลขที่ 25/18 หมู่ 4 แขวงคลองขวาง เขตภาษีเจริญ กทม. สภาพศพนอนหงายลำตัวพาดอยู่บนถนน ช่วงล่างตั้งแต่บั้นเอวอยู่ในท้องร่อง สวมชุดนักเรียน มีบาดแผลถูกยิงด้วยอาวุธปืนขนาด .38 เข้าที่ราวนมซ้ายทะลุสีข้างด้านซ้าย 1 นัด เสียชีวิตทันทีในที่เกิดเหตุ</p>

 <p><persName>ด.ช.เอ</persName> (นามสมมติ) เพื่อนนักเรียนห้องเดียวกัน ให้การว่า ก่อนเกิดเหตุเมื่อเวลาประมาณ 16.00 น. ตนพร้อมผู้ตาย และเพื่อนอีก 1 คน ได้พากันมานั่งเล่นที่บ้านเพื่อนที่อยู่คนละห้อง ซึ่งพักอยู่ในซอยดังกล่าว จากนั้นก็พากันเล่นสนุกเกอร์ จนถึงเวลา 17.30 น.และระหว่างที่กำลังชวนกันเดินออกจากซอยเพื่อกลับบ้าน จู่ๆ <persName>นายมารุต</persName> ผู้ตายบอกว่า ปวดปัสสาวะขอแวะยืนฉี่ในสวนข้างทาง พวกตนจึงนั่งห้อยขารออยู่บนถนนทางเดิน</p>

 <p><persName>ด.ช.เอ</persName> กล่าวอีกว่า จังหวะที่นั่งคุยกันอยู่นั้นก็เกิดเสียงปืนดังขึ้น 1 นัด <persName>นายมารุต</persName>ล้มฟุบลงไปกับพื้น และมีคนร้ายเป็นชายวัยรุ่น 3 คน พากันซ้อนท้ายรถจักรยานยนต์มา 2 คัน คันแรกเป็นรถจักรยานยนต์ยามาฮ่า รุ่นฟีโน่ สีชมพูคาดขาว คนขับใส่เสื้อคลุมและสวมหมวกกันน็อกเต็มใบ ส่วนคนซ้อนท้ายอายุประมาณ 20 ปี ไว้ผมทรงรากไทรปัดเป๋ด้านหน้า และไว้จอน สำหรับรถจักรยานยนต์อีกคันยี่ห้อฮอนด้า รุ่นโซนิค สีน้ำเงิน คนขับใส่เสื้อคลุมและสวมหมวกกันน็อกเต็มใบ โดยทั้ง 3 คน ได้พากันตั้งขาตั้งหมุนรถก่อนพากันเร่งเครื่องหลบหนีไปทางปากซอยเทอดไท 67</p>

 <p>“สาเหตุของเรื่องที่เกิดขึ้นผมก็ไม่รู้ว่าเกิดจากอะไร แต่เมื่อช่วงบ่ายขณะที่พวกผมเดินออกจากโรงเรียน มายืนรอรถที่ปากซอยเพชรเกษม 48 ปรากฏว่า พบกลุ่มนักเรียนโรงเรียนวัดรางบัว ประมาณ 30 คน สวมใส่ชุดพละโดยสารรถประจำทางสาย 101 ผ่านมาแล้วพากันลงจากรถพร้อมอาวุธมีด ฟุตเหล็ก และเข็มขัด ไล่ตีกลุ่มผม แต่พวกผมวิ่งหนีทันจึงรอดมาได้และพากันมาเล่นสนุกเกอร์” <persName>ด.ช.เอ</persName> กล่าว</p>

<p> เบื้องต้นเจ้าหน้าที่ได้ประสานผู้ปกครองของ <persName>ด.ช.มารุต</persName> ผู้ตาย มาดูศพในที่เกิดเหตุก่อนส่งมอบให้มูลนิธินำส่งไปผ่าชันสูตรที่สถาบันนิติเวช รพ.ตำรวจแล้ว ส่วนสาเหตุคาดว่าน่าจะเป็นฝีมือของคู่อริต่างโรงเรียนที่วางแผนตามมาดักทำร้ายกลุ่มผู้ตายไว้ล่วงหน้า พอสบโอกาสจึงลงมือก่อเหตุแล้วพากันหลบหนี ซึ่งตำรวจจะได้ติดตามจับกุมตัวมาดำเนินคดีต่อไป</p></body>
</news>
