<teiHeader>
<fileDesc>
<titleStmt>
  <title>คลังรื้ออีออคชั่นเปิดทางใช้งบไทยเข้มแข็ง  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/210709/8064  </bibl>
</sourceDesc>
</fileDesc>
</teiHeader>
<news>
<headline>คลังรื้ออีออคชั่นเปิดทางใช้งบไทยเข้มแข็ง</headline>
<lead>"<persName>พฤฒิชัย</persName>"  เร่งชง  ครม.แก้ระเบียบอี-ออคชั่น  สั่งกรมบัญชีกลางเร่งติดตามเบิกจ่ายไทยเข้มแข็ง  เผยเงินคงคลังพุ่งเป็น  2.8  แสนล.ย้ำไม่มีแผนขึ้นภาษีแล้ว</lead>
<neck></neck>
<body><p><persName>นายพฤฒิชัย  ดำรงรัตน์</persName>  รัฐมนตรีช่วยว่าการกระทรวงการคลัง  กล่าวว่า  จะเร่งเสนอที่ประชุมคณะรัฐมนตรี  (ครม.)  พิจารณาแนวทางแก้ไขระเบียบสำนักนายกรัฐมนตรีว่าด้วยการจัดซื้อจัดจ้างภาครัฐด้วยวิธีการทางอิเล็กทรอนิกส์  (อี-ออคชั่น)  ตามที่นายกรัฐมนตรีได้มีนโยบายให้เร่งแก้ไขตามข้อเรียกร้องของภาคเอกชน  ซึ่งขณะนี้กรมบัญชีกลางได้แก้ไขเรียบร้อยแล้ว  โดยระเบียบที่แก้ไขนี้จะใช้เป็นการทั่วไปทั้งการจัดซื้อจัดจ้างภายใต้งบประมาณปกติและการจัดซื้อจัดจ้างตามโครงการไทยเข้มแข็ง  2555</p> 

     <p>สำหรับแนวทางการแก้ไขระเบียบอี-ออคชั่น  ประกอบด้วย  1.ในกรณีการจัดซื้อจัดจ้างวงเงินไม่เกิน  5  ล้านบาท  จะผ่อนผันให้สามารถเสนอราคาได้จากทุกที่  ไม่จำเป็นต้องมาที่สถานที่กลาง  2.ในกรณีผู้ยื่นซองประมูล  แต่ไม่มาเข้าร่วมเคาะราคา  หรือทำผิดเงื่อนไขจะกำหนดให้ริบเงินค้ำประกันเพียง  2.5%  จากเดิมที่ริบทั้งหมด  5%  3.ในกรณีมีผู้ร้องเรียนผลการประมูล  จะให้อำนาจหัวหน้าหน่วยงานที่จัดซื้อจัดจ้างสามารถตัดสินใจดำเนินการจัดซื้อจัดจ้างต่อไปได้โดยไม่จำเป็นต้องชะลอ</p>

     <p>นอกจากนี้   ได้กำชับให้ติดตามเร่งรัดการเบิกจ่ายงบประมาณไทยเข้มแข็งกว่า  6,000  โครงการ  ที่ขณะนี้เริ่มเดินหน้าแล้ว  ภายหลังรัฐบาลได้ออกพันธบัตรไทยเข้มแข็ง  8  หมื่นล้านบาทไปก่อนหน้านี้</p>

     <p>"นโยบายที่สำคัญของรัฐบาล  คือต้องเตรียมมาตรการรองรับเกี่ยวกับการเบิกจ่ายงบประมาณประจำปี  2553  ให้เป็นไปตามเป้าหมายที่  1.43  ล้านล้านบาท  ทั้งโครงการลงทุนตามแผนฟื้นฟูเศรษฐกิจระยะที่  2  หรือแผนปฏิบัติการไทยเข้มแข็ง  2555"  <persName>นายพฤฒิชัย</persName>กล่าว</p>

     <p><persName>นายพฤฒิชัย</persName>   กล่าวว่า  ปัจจุบันเงินคงคลังได้เพิ่มขึ้นมาอยู่ที่ระดับ  2.8  แสนล้านบาท  จากผลของการจัดเก็บภาษีที่เพิ่มขึ้นในช่วงที่ผ่านมา  โดยเฉพาะภาษีมูลค่าเพิ่ม  (VAT)  ที่จัดเก็บได้มากขึ้น  รวมถึงการออกพันธบัตรออมทรัพย์ไทยเข้มแข็ง  8  หมื่นล้านบาทของรัฐบาลในช่วงที่ผ่านมา  ซึ่งเงินคงคลังระดับดังกล่าวถือว่ามีมากเพียงพอ  ดังนั้นรัฐจึงไม่จำเป็นต้องมีการขึ้นภาษีอีกในช่วงนี้.</p></body>
</news>
