<teiHeader>
<fileDesc>
<titleStmt>
  <title>"ศุภชัย"ลุยแก้ปัญหาสินค้าเกษตร  สางปมเร่งด่วนตลาด-ปัจจัยผลิต  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-05 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/05/news_28875816.php?news_id=28875816  </bibl>
</sourceDesc>
</fileDesc>
</teiHeader>
<news>
<headline>"<persName>ศุภชัย</persName>"ลุยแก้ปัญหาสินค้าเกษตร  สางปมเร่งด่วนตลาด-ปัจจัยผลิต</headline>
<lead>"<persName>ศุภชัย</persName>" ประเดิมงานแรก เล็งแก้ปัญหาตลาดสินค้าเกษตรและปัจจัยการผลิต เตรียมลงพื้นที่รับฟังข้อมูล ปรับสู่นโยบายการทำงาน "<persName>ธีระ</persName>" มอบหมายงานดูแลกรมส่งเสริมการเกษตร</lead>
<neck></neck>
<body><p><persName>นายศุภชัย โพธิ์สุ</persName> รัฐมนตรีช่วยว่าการกระทรวงเกษตรและสหกรณ์ เดินทางเข้ารับตำแหน่งในกระทรวงเกษตรฯ เป็นวันแรก โดยเข้าสักการะสิ่งศักดิ์สิทธิ์ประจำกระทรวงเกษตรฯ โดยมีผู้บริหารกระทรวงเกษตรฯ ให้การต้อนรับ หลังจากนั้นได้เข้าหารือกับ<persName>นายธีระ วงศ์สมุทร</persName> รัฐมนตรีว่าการกระทรวงเกษตรและสหกรณ์ ก่อนร่วมประชุมผู้บริหารระดับสูงของกระทรวงเกษตรฯ </p>

<p><persName>นายศุภชัย</persName> กล่าวว่า กระทรวงเกษตรและสหกรณ์ ถือเป็นหน่วยงานหลักด้านเกษตร ซึ่งเป็นอาชีพหลักของคนไทย ทั้งนี้ในการทำงานจะขอน้อมนำพระราชดำรัสของพระบาทสมเด็จพระเจ้าอยู่หัว ในการทำให้อาชีพเกษตรกรรมมาพัฒนาประเทศ เพื่อให้ประเทศมีความเจริญก้าวหน้า </p>

<p>จากการหารือเบื้องต้นกับรัฐมนตรีว่าการและผู้บริหารระดับสูง มีปัญหาด้านการเกษตรที่เป็นห่วงในขณะนี้สองประเด็นหลัก คือ 1.เรื่องของตลาดสินค้าเกษตรที่ยังมีไม่เพียงพอกับปริมาณผลผลิตที่ออกสู่ตลาด ทำให้เกษตรกรได้รับผลกระทบในด้านราคาสินค้า และ 2.ด้านปัจจัยการผลิตที่ยังมีราคาที่สูงมาก เช่น ปุ๋ย และค่าขนส่ง ซึ่งเป็นเรื่องด่วนที่ต้องเร่งดำเนินการแก้ไข</p>

<p>อย่างไรก็ตาม ในด้านนโยบายของพรรคภูมิใจไทย ขณะนี้ยังไม่ได้รับมอบหมายในเรื่องใดเป็นพิเศษ แต่คาดว่าภายหลังจากการลงพื้นที่พบปะเกษตรกร และประชาชน ระหว่างวันที่ 5-7 มิ.ย. นี้ จะสามารถนำข้อมูลต่างๆ ที่ได้รับฟังสภาพปัญหาของประชาชนในพื้นที่ โดยเฉพาะปัญหาด้านการเกษตร น่าจะมีความชัดเจนในด้านนโยบายภาคการเกษตรของพรรคภูมิใจไทย ที่จะนำมาเป็นแนวทางการปฏิบัติในการทำงาน</p>

<p><persName>นายธีระ</persName> กล่าวในโอกาสต้อนรับ ว่า ภารกิจหลักที่จะมอบหมายให้รัฐมนตรีช่วยว่าการกระทรวงเกษตรฯ คนใหม่รับผิดชอบ ประกอบด้วย กรมวิชาการเกษตร กรมส่งเสริมสหกรณ์ กรมตรวจบัญชีสหกรณ์ กรมพัฒนาที่ดิน องค์การสวนยาง (อสย.) สำนักงานกองทุนสงเคราะห์การทำสวนยาง (สกย.) และ องค์การสะพานปลา</p>

<p>ทั้งนี้ จากการพูดคุยหารือกันเบื้องต้นกับรัฐมนตรีช่วยว่าการกระทรวงเกษตรฯ ก็ได้เห็นถึงความมุ่งมั่นและตั้งใจจริงในการทำงาน จึงคาดว่าจะสามารถทำงานร่วมกันในการแก้ไขปัญหาให้แก่เกษตรกร และพัฒนาภาคการเกษตรของประเทศให้มั่นคงมากยิ่งขึ้นได้ แต่อย่างไรก็ตาม ยังคงต้องมีการประชุมหารือกันอย่างใกล้ชิดและต่อเนื่องต่อไป โดยเฉพาะในการประชุมร่วมกับผู้บริหารของกระทรวงเกษตรฯ ทุกเช้าวันจันทร์</p></body>
</news>
