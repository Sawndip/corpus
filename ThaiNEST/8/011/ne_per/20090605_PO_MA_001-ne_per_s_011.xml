<teiHeader>
<fileDesc>
<titleStmt>
  <title>มท.เดินสายแจง"วันชาติไทย"  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol06050652&sectionid=0133&day=2009-06-05  </bibl>
</sourceDesc>
</fileDesc>
</teiHeader>
<news>
<headline>มท.เดินสายแจง"วันชาติไทย"</headline>
<lead></lead>
<neck></neck>
<body><p><persName>ม.ล.ปนัดดา ดิศกุล</persName> ที่ปรึกษาด้านความมั่นคง กล่าวบรรยาย "ดวงใจไทยทั้งชาติ" แก่ข้าราชการ ผู้บริหารองค์กรปกครองส่วนท้องถิ่น ที่จังหวัดแม่ฮ่องสอน ว่า บรรพชนคนไทยทุกยุคสอนให้ลูกหลานเชื่อมั่นศรัทธาในหลักคุณธรรมความดี มีความรัก และเทิดทูนสถาบันพระมหากษัตริย์เพราะทรงมีพระมหากรุณาธิคุณแก่ปวงชนชาวไทยสุดพรรณนา และพระราชทานพระเมตตา เอื้ออาทรแก่พสกนิกรโดยปราศจากการเลือกปฏิบัติ และหลักคำสอนประการหนึ่งไม่มีวันล้าสมัย สมควรที่คนรุ่นปัจจุบันจดจำและปฏิบัติ คือ "สามารถ ซื่อสัตย์ สุจริต จงรักภักดี" ไม่ใช่พูดกันแต่ว่าเก่งหรือสามารถ แต่กลับโกงกินทุจริตชาติ หรือการเอารัดเอาเปรียบชาติ ส่วน "วันชาติไทย" ที่ยึดถือกันนั้นคือวันพระราชสมภพของพระมหากษัตริย์เป็นวันเฉลิมฉลองของชาติ เช่นเดียวกับอังกฤษ เนเธอร์แลนด์ เดนมาร์ก ญี่ปุ่น ฯลฯ ทั้งนี้ ขนบประเพณีประเทศที่มีพระมหากษัตริย์เป็นประมุข จะยึดถือวันพระราชสมภพของพระมหากษัตริย์เป็นหลักแห่งความสมัครสมานสามัคคีและเป็นศูนย์รวมจิตใจของคนในชาติ</p></body>
</news>
