<teiHeader>
<fileDesc>
<titleStmt>
  <title>พท.อัดกรณ์ขสมก.ออกตราสารนักลงทุนรับภาระ  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-08 14:56:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090608/49208/%e0%b8%9e%e0%b8%97.%e0%b8%ad%e0%b8%b1%e0%b8%94%e0%b8%81%e0%b8%a3%e0%b8%93%e0%b9%8c%e0%b8%82%e0%b8%aa%e0%b8%a1%e0%b8%81.%e0%b8%ad%e0%b8%ad%e0%b8%81%e0%b8%95%e0%b8%a3%e0%b8%b2%e0%b8%aa%e0%b8%b2%e0%b8%a3%e0%b8%99%e0%b8%b1%e0%b8%81%e0%b8%a5%e0%b8%87%e0%b8%97%e0%b8%b8%e0%b8%99%e0%b8%a3%e0%b8%b1%e0%b8%9a%e0%b8%a0%e0%b8%b2%e0%b8%a3%e0%b8%b0.html  </bibl>
</sourceDesc>
</fileDesc>
</teiHeader>
<news>
<headline>พท.อัด<persName>กรณ์</persName>ขสมก.ออกตราสารนักลงทุนรับภาระ</headline>
<lead>เพื่อไทยระบุข้อเสนอ"<persName>กรณ์</persName>"ให้ขสมก.ออกตราสารนักลงทุนแบกภาระ จี้ให้ขยายเวลาสภาพัฒน์ฯศึกษาเช่า-ซื้อรถเมล์เอ็นจีวี และศึกษาปัจจัยเสี่ยงรอบทุกด้าน</lead>
<neck></neck>
<body><p><persName>นายคณวัฒน์ วศินสังวร</persName> รองหัวหน้าพรรคเพื่อไทย กล่าวถึงกรณีความขัดแย้งในรัฐบาลเรื่องการจัดหารถเมล์เอ็นจีวี 4 พันคัน ว่า หาก<persName>นายอภิสิทธิ์ เวชชาชีวะ</persName> นายกรัฐมนตรีไม่เห็นด้วยก็ควรที่จะใช้ความกล้าหาญในการที่จะยกเลิกโครงการดังกล่าว ไม่ใช่ซื้อเวลาเพื่อต่อรองทางการเมืองเพื่อรอให้ ร่างพ.ร.ก.กู้เงิน 4 เเสนล้านบาท และร่างพ.ร.บ.งบประมาณรายจ่ายประจำปี 2553 ผ่านสภาก่อน ด้วยการส่งให้คณะกรรมการสภาการพัฒนาเศรษฐกิจเเละสังคมเเห่งชาติ(สภาพัฒน์) ศึกษาว่าจะจัดหาด้วยวิธีการซื้อหรือเช่า ซึ่งในอดีตการซื้อนั้นเคยสร้างปัญหาขาดทุนสะสมให้ขสมก.มาตลอดเช่นเดียวกัน </p>
<p>รองหัวหน้าพรรคเพื่อไทย กล่าวอีกว่า ส่วนกรณีที่<persName>นายกรณ์ จาติกวณิช</persName> รมว.คลัง เสนอให้ระดมทุนโดยให้ ขสมก.ออกตราสารโดยนำเอารายได้มาเป็นหลักประกัน (Securitization) เพื่อไม่ให้เป็นภาระกับงบประมาณนั้น เป็นข้อเสนอที่ไม่รับผิดชอบโดยปัดความเสี่ยงไปให้นักลงทุนเอง ซึ่งไม่คิดว่าจะมีใครมาลงทุนรับความเสี่ยงกับกิจการที่ขาดทุนมาตลอด ถ้ารัฐบาลโดยกระทรวงการคลังไม่ค้ำประกันผลตอบแทน หรือหากจะมีการค้ำประกันก็ต้องกำหนดค่าโดยสารค่อนข้างสูง ซึ่งก็เป็นการผลักภาระไปให้ประชาชนผู้ใช้บริการ </p>
<p>"จึงจำเป็นต้องศึกษาปัจจัยเสี่ยงให้รอบด้านโดยไม่จำเป็นที่จะต้องไปเร่งรัดให้สภาพัฒน์ศึกษาให้เสร็จใน1 เดือน เพราะนอกจากความเสี่ยงในเรื่องการลงทุน ซึ่งเป็นภาระกับงบประมาณที่หนีไม่พ้นตกเป็นภาระความรับผิดชอบของประชาชนผู้เสียภาษีแล้ว ประชาชนยังมีความเสี่ยงจากการที่จะได้รับบริการที่ไม่ดีในราคาที่แพงกว่าเดิมมากโดยไม่มีทางเลือกอื่น" <persName>นายคณวัฒน์</persName> กล่าว </p>
<p><persName>นายคณวัฒน์</persName> กล่าวอีกว่า ต้องเสียเวลาในการศึกษา รัฐบาลไม่ควรเร่งรีบโดยเกรงว่าจะขัดแย้งกับพรรคร่วมรัฐบาล แต่ควรที่จะให้สภาพัฒน์ศึกษาเพิ่มเติมถึงความสอดคล้องกับยุทธศาสตร์การลงทุนการขนส่งมวลชนขนาดใหญ่ เช่น ระบบรถไฟฟ้าซึ่งเป็นระบบการขนส่งหลัก ซึ่งเป็นสิ่งที่ถูกต้องแล้ว จะต้องมีการปรับระบบเส้นทางการเดินรถเมล์ให้สอดคล้องกันในลักษณะที่เป็นระบบสนับสนุนให้กับเส้นทางรถไฟฟ้าที่เป็นการขนส่งหลัก ซึ่งอาจไม่จำเป็นต้องจัดหารถเมล์จำนวนมากขนาดนั้นก็ได้ รวมทั้งควรจะศึกษาเพื่อเสนอทางเลือกในวิธีการจัดหาอื่นที่ไม่ใช่ทั้งการซื้อ และการเช่ามาเพื่อให้รัฐบาลพิจารณาพร้อมกันด้วย และจำเป็นอย่างยิ่งที่จะต้องช่วยกระตุ้นเศรษฐกิจทำให้เกิดการจ้างงานภายในประเทศ </p>
<p><persName>นายคณวัฒน์</persName> กล่าวว่า ขณะนี้พรรคเพื่อไทยกำลังให้ทีมนักวิชาการด้านการขนส่งศึกษาข้อมูลและพร้อมให้ข้อเสนอแนะเพิ่มเติมเพื่อช่วยให้การดำเนินโครงการนี้เกิดประโยชน์สูงสุดในการให้บริการประชาชนและเป็นไปด้วยความโปร่งใส</p>
<p>ด้าน<persName>นายวิชาญ มีนชัยนันท์</persName> ส.ส.กทม.พรรคเพื่อไทย แถลงว่า กรณีการเช่ารถเมล์เอ็นจีวี 4 พันคันว่า แม้ขณะนี้นายกฯ จะมอบหมายให้บอร์ดสภาพัฒน์ฯ ไปดำเนินการเปรียบเทียบประโยชน์ที่ประชาชนจะได้รับ แต่ที่ผ่านมาจากการให้ข่าวของนายกฯ หรือจะเป็นข่าวจากพรรคประชาธิปัตย์ ล้วนแต่เป็นข่าวที่ <persName>นายอภิสิทธิ์</persName> มีคะแนนนำ โดยเฉพาะความไม่เห็นด้วยเกี่ยวกับการทุจริต คอร์รัปชั่น ที่พยายามฉีกตัวเองออกมาว่า ตัวเองทำสิ่งที่ถูกต้อง แต่ขณะนี้พรรคภูมิใจกลับออกโฆษณาตามหนังสือพิมพ์ เพื่อชี้แจงถึงความเหมาะสมในการเช่ารถ จนทำให้เกิดความขัดแย้งในการให้ความเห็น</p>
<p>ทั้งที่เป็นพรรคร่วมรัฐบาลด้วยกัน ล้วนแต่แสดงถึงความขัดแย้งในพรรคร่วมรัฐบาลอย่างชัดเจน อย่างไรก็ตามก็รู้สึกเห็นใจพรรคภูมิใจไทย ที่กลายเป็นจำเลยสังคม ส่วนพรรคประชาธิปัตย์ก็จะได้คะแนน แต่เชื่อว่าท้ายสุดแล้วนายกฯจะไม่ประกาศยุบสภาในเร็วๆ นี้ เพราะพรรคร่วมรัฐบาลยังมีผลประโยชน์ร่วมกันอยู่ โดยเฉพาะการพิจารณา พ.ร.บ.งบประมาณรายจ่ายประจำปี 2553 และ พ.ร.ก.เงินกู้ </p>
<p><persName>นายวิชาญ</persName> กล่าวว่า การเช่ารถเมล์สามารถทำได้ แต่ก่อนที่จะเช่าควรคิดให้รอบคอบสักนิด ส่วนที่มีการอ้างว่า ไม่อยากให้ ขสมก.ขาดทุน หรือเพื่อปรับปรุง เป็นเพียงการกล่าวอ้างท่านั้น เพราะที่ผ่านมาก็มีการกล่าวอ้างเช่นนี้ตลอด และ ขสมก.ก็ขาดทุนทุกครั้ง สุดท้าย ขสมก.ก็คงจะเป็นแพะอีก ทั้งนี้มีผู้ใหญ่ใน ขสมก.บ่นกับว่า รู้สึกอึดอัดเกี่ยวกับเรื่องนี้ โดยเฉพาะการตั้งบอร์ดของสภาพัฒน์ฯ มาพิจารณาในโครงการต่างๆ ที่มีการสรรหามาจากนักการเมืองเพื่อเข้ามาหาผลประโยชน์กัน ส่วนกรณีที่พรรคภูมิใจไทย เตรียมที่จะตั้งคัทเอาท์ โฆษณาโครงการเช่ารถเมล์นั้น เสมือนเป็นการหาเสียง ชี้นำให้ประชาชนเกิดความสับสน ซึ่งเป็นเรื่องที่ไม่สมควรอย่างยิ่ง เพราะเมื่อมาเป็นรัฐบาล เมื่อจะตัดสินใจทำอะไรต้องทนกระแสแรงเสียดทานต่างๆได้ </p></body>
</news>
