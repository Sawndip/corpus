<teiHeader>
<fileDesc>
<titleStmt>
  <title>ยิงเสี่ยโรงน้ำแข็ง-ลูกน้องดับคารถ2ศพ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-24 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090724/21655/%e0%b8%a2%e0%b8%b4%e0%b8%87%e0%b9%80%e0%b8%aa%e0%b8%b5%e0%b9%88%e0%b8%a2%e0%b9%82%e0%b8%a3%e0%b8%87%e0%b8%99%e0%b9%89%e0%b8%b3%e0%b9%81%e0%b8%82%e0%b9%87%e0%b8%87%e0%b8%a5%e0%b8%b9%e0%b8%81%e0%b8%99%e0%b9%89%e0%b8%ad%e0%b8%87%e0%b8%94%e0%b8%b1%e0%b8%9a%e0%b8%84%e0%b8%b2%e0%b8%a3%e0%b8%962%e0%b8%a8%e0%b8%9e.html  </bibl>
</sourceDesc>
</fileDesc>
</teiHeader>
<news>
<headline>ยิงเสี่ยโรงน้ำแข็ง-ลูกน้องดับคารถ2ศพ</headline>
<lead>2คนร้ายขี่จยย.ประกบยิงเสี่ยโรงน้ำแข็งดับคากระบะ ลูกน้องพยายามเปิดประตูรถหนีถูกกระหน่ำยิงดับข้างรถอีกคน ส่วนพี่ชายกระสุนเจาะแขนเจ็บสาหัส ตำรวจตั้ง 2 ปมสังหาร "ยาเสพติด-ชู้สาว</lead>
<neck></neck>
<body><p>เมื่อเวลา 00.10 น. วันที่ 24 กรกฎาคม <persName>พ.ต.ท.เรวัตร จิตเอื้อ</persName> สารวัตรเวรสน.สน.บางยี่ขัน รับแจ้งมีเหตุยิงกันทำให้มีผู้เสียชีวิตและบาดเจ็บภายในซอย อรุณอัมรินทร์ 53 แขวงบางยี่ขัน เขตบาลพลัด กทม. จึงรุดไปตรวจสอบพร้อมด้วย <persName>พล.ต.ต.ไพศาล เชื้อรอต</persName> ผู้บังคับการตำรวจนครบาล 7 (ผบก.น.7) <persName>พ.ต.อ.สุธี เนรกัณฐี</persName>2 รองผู้บังคับการตำรวจนครบาล 7 (รอง ผบก.น.7) <persName>พ.ต.อ.พูนประยูร อิศรศักดิ์ ณ อยุธยา</persName> ผกก.สน.บางยี่ขัน <persName>พ.ต.ต.สมพงษ์ รัตนแมนสรวง</persName> สว.สส.สน.บางยี่ขัน เจ้าหน้าที่กองพิสูจน์หลักฐาน (พฐ.) แพทย์โรงพยาบาลศิริราช และเจ้าหน้าที่มูลนิธิร่วมกตัญญู</p>

<p>ที่เกิดเหตุเข้าไปภายซอยอรุณอัมรินทร์ 53 ประมาณ 50 เมตร ติดกับสถานที่ก่อสร้างอาคารลุมพินีเพลส พระราม 8 พบรถกระบะโตโยต้าไฮลักษ์ ไทเกอร์ แบบตอนครึ่งติดหลังคาแค่รี่บอย สีบรอนซ์ทอง หมายเลขทะเบียน ปน 6904  กรุงเทพมหานคร ตรวจสอบที่เบาะนั่งคนขับพบศพ <persName>นายสุรณรงค์ เลิศรัตนศาสตร์</persName> อายุ 31 ปี อยู่บ้านเลขที่ 281 ม.11 แขวงและเขตตลิ่งชัน กทม. สภาพสวมเสื้อเชิ้ตแขนยาวสีขาว สวมกางเกงยีนสีดำ ถูกยิงด้วยปืนขนาด 9 มม. เข้าที่สีข้างขวา 2 นัด</p>

<p>นอกจากนี้ข้างรถทางด้านซ้ายบนพื้นถนนพบผู้เสียชีวิตอีกรายทราบเพียงชื่อ<persName>ปิง</persName> เนื่องจากไม่พบหลักฐานว่าเป็นผู้ใด นอนคว่ำหน้าเสียชีวิต สวมเสื้อยืดสีเขียว กางเกงลายพรางทหาร ถูกยิงด้วยอาวุธปืนขนาดเดียวกันเข้าที่ลำคอ 1 นัด และยังมีผู้ได้รับบาดเจ็บอีก 1 คน พลเมืองดีช่วยกันนำส่งโรงพยาบาลธนบุรี 1 ทราบชื่อคือ <persName>นายจักรพงษ์ เลิศรัตนศาสตร์</persName> อายุ 34 ปี พี่ชายผู้ตาย ถูกยิงเข้าที่แขนทั้ง 2 ข้างและถูกฟันเข้าที่กลางหลังเป็นแผลเหวอะ</p>

<p>ทั้งนี้ในที่เกิดเหตุเจ้าหน้าที่พบหัวกระสุนติดอยู่ที่กำแพงจำนวน 1 หัว จึงเก็บไว้เป็นหลักฐาน และจากการค้นในตัวผู้ตายพบเงินสดกว่า 8 พันบาท สร้อยคอทองคำน้ำหนักประมาณ 1 บาท พร้อมพระเลี้ยมทอง และโทรศัพท์มือถืออีก 1 เครื่อง</p>

<p>จากการสอบสวนเจ้าหน้าที่รักษาความปลอดภัยอาคารลุมพินีเพลส พระราม 8  ให้การว่า ก่อนเกิดเหตุเห็นรถกระบะคันดังกล่าวขับมายังจุดเกิดเหตุ จังหวะนั้นมีรถจักรยานยนต์ไม่ทราบรุ่น สี และยี่ห้อ ขับขี่มาปาดดักหน้ารถกระบะ ของผู้ตาย จากนั้นคนซ้อนท้ายได้ลงมาจากรถชักอาวุธปืนกระหน่ำยิงคนขับจนเสียชีวิต และยิงชายอีกคนที่นั่งมากับท้ายกระบะ ที่พยายามจะเปิดฝาท้ายวิ่งหลบหนี จนเสียชีวิตอยู่ข้างรถ และยิงใส่อีกคนได้รับบาดเจ็บอีก จากนั้นคนร้ายได้ขับขี่รถ จยย.หลบหนีเข้าไปภายในซอยอรุณอัมรินทร์ 53 ซึ่งสามารถทะลุออกได้หลายเส้นทาง</p>

<p><persName>พ.ต.อ.สุธี</persName> กล่าวว่า จากการสอบสวนทราบว่าผู้ตายเป็นเจ้าของโรงน้ำแข็ง ภายในซอยสวนผัก 12 ย่านตลิ่งชัน โดยก่อนเกิดเหตุผู้ตาย และพี่ชายคือ<persName>นายจักรพงษ์</persName> และคนงานโรงน้ำแข็งนั่งที่กระบะท้าย ขับรถมาจากวัดดาวดึงส์ เพื่อจะมาหาเพื่อนในซอยอรุณอัมรินทร์ 53 จังหวะนั้นได้มีคนร้ายขับขี่รถจักรยานยนต์ ตามมาแล้วใช้อาวุธปืนขนาด 9 มม. กระหน่ำยิงเข้าไปในรถจนมีผู้เสียชีวิตและบาดเจ็บดังกล่าว</p>

<p><persName>พ.ต.อ.สุธี</persName> กล่าวว่า จากการตรวจสอบประวัติของ<persName>นายสุรณรงค์</persName> ทราบว่า เคยมีคดีใช้อาวุธมีดแทงคนเสียชีวิตในพื้นที่ สน.ตลิ่งชัน เมื่อ 2 สัปดาห์ที่ผ่านมา และอยู่ระหว่างประกันตัวมาสู้คดี แต่คาดว่าไม่น่าจะเกี่ยวข้องกัน ส่วนเหตุการณ์ที่เกิดขึ้นตั้งประเด็นไว้ 2 ประเด็นคือเรื่องยาเสพติด หรือ ชู้สาว ซึ่งจะได้สั่งการให้ฝ่ายสืบสวนเร่งติดตามตัวคนร้ายดำเนินคดีต่อไป</p></body>
</news>
