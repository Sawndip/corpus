<teiHeader>
<fileDesc>
<titleStmt>
  <title>วิทย์ชูเม็ดแบคทีเรีย ปราบลูกน้ำยุงลาย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-03 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/03/news_28858580.php?news_id=28858580  </bibl>
</sourceDesc>
</fileDesc>
</teiHeader>
<news>
<headline>วิทย์ชูเม็ดแบคทีเรีย ปราบลูกน้ำยุงลาย</headline>
<lead>รมว.วิทยาศาสตร์เลือกชุมชนกลางนา เขตบางนา พื้นที่นำร่องเผยแพร่เม็ดแบคทีเรียกำจัดลูกน้ำยุงลายพาหะโรคไข้เลือดออก ผลงานวิจัยร่วมมหาวิทยาลัยมหิดลกับไบโอเทค ระบุตัดวงจรชีวิตยุงตั้งแต่วัยลูกน้ำ เล็งประสาน กทม.เผยแพร่ผลิตภัณฑ์สู่ชุมชนเสี่ยง</lead>
<neck></neck>
<body><p>วานนี้ (2 มิ.ย.) <persName>คุณหญิงกัลยา โสภณพนิช</persName> รัฐมนตรีว่าการกระทรวงวิทยาศาสตร์และเทคโนโลยี (วท.) มอบชีวภัณฑ์กำจัดลูกน้ำยุงลายพาหะนำโรคไข้เลือดออก ให้แก่โรงเรียนและพื้นที่เสี่ยงในเขตท้องที่บางนา กรุงเทพมหานคร ผลงานจากการค้นคว้าวิจัยร่วมของนักวิจัยมหาวิทยาลัยมหิดลกับศูนย์พันธุ วิศวกรรมและเทคโนโลยีชีวภาพแห่งชาติ (ไบโอเทค) ผลิตจากแบคทีเรียที่เป็นศัตรูธรรมชาติของลูกน้ำ โดยการสร้างโปรตีนเข้าทำลายกระเพาะอาหาร ทำให้ลูกน้ำยุงลายอดอาหารและตายในที่สุด</p>
<p><persName>รศ.จันทร์เพ็ญ วิวัฒน์</persName> ภาควิชาจุลชีววิทยา คณะเภสัชศาสตร์ กล่าวว่า ทีมวิจัยได้ถ่ายทอดเทคโนโลยีผลิตภัณฑ์แบคทีเรียกำจัดลูกน้ำยุงลาย ให้บริษัท ทีเอฟไอ กรีนไบโอเทค จำกัด เรียบร้อยแล้วเมื่อปีที่ผ่านมา ขณะนี้อยู่ระหว่างทดสอบและรอขึ้นทะเบียนการอนุญาตใช้ผลิตเพื่อจำหน่าย จากสำนักงานคณะกรรมการอาหารและยา</p>
<p>ส่วนแบคทีเรียที่นำมาใช้ ผ่านการรับรองจากองค์การอนามัยโลกแล้วว่า ไม่เป็นพิษต่อสิ่งมีชีวิตอื่นและมีศักยภาพในการกินลูกน้ำยุงลาย ทั้งนี้ ผลิตภัณฑ์ต้นแบบมีลักษณะเป็นเม็ด ขนาด 4x5 มิลลิเมตร สำหรับใส่ในภาชนะกักเก็บน้ำ เช่น โอ่งน้ำ แจกัน จานรองตู้กับข้าว โดยห้ามใช้กับน้ำเพื่อการบริโภค</p>
<p>“ผลิตภัณฑ์แบคทีเรียกำจัดลูกน้ำยุงลาย 1 ซองบรรจุ 22 กรัม การใช้งานเพียงใส่ในภาชนะบรรจุน้ำขนาด 200 ลิตร ผลิตภัณฑ์จะเจือจางในน้ำ เมื่อลูกน้ำยุงลายกินเข้าไป โปรตีนจะสัมผัสกับด่างในกระเพาะลูกน้ำยุงลาย และแตกตัวจับกับผนังกระเพาะอาหาร จนเกิดรอยรั่วจนลูกน้ำยุงลายอัมพาตตายภายใน 3 วัน”นักวิจัย กล่าว</p>
<p>วิธีกำจัดลูกน้ำยุงลายด้วยแบคทีเรียนี้ มีฤทธิ์ควบคุมลูกน้ำยุงลายได้นาน 12 สัปดาห์ โดยเป็นการตัดวงจรให้ลูกน้ำยุงลายตายตั้งแต่ยังเล็ก เหมาะสำหรับนำไปใช้เสริมวิธีกำจัดด้วยการฉีดพ่น ซึ่งกำจัดได้เฉพาะยุงตัวใหญ่เท่านั้น อย่างไรก็ตาม ผลิตภัณฑ์นี้ใช้ได้กับยุงลายพาหะโรคไข้เลือดออก และยุงก้นปล่องสาเหตุของโรคมาลาเรีย ส่วนการกำจัดยุงรำคาญ ทีมวิจัยอยู่ระหว่างการพัฒนา เนื่องจากจะต้องใช้แบคทีเรียต่างชนิดกัน คาดว่าหากมีทุนเพียงพออีกประมาณ 2 ปีน่าจะเห็นผลิตภัณฑ์ต้นแบบ</p>
<p><persName>คุณหญิงกัลยา</persName> กล่าวว่า สาเหตุที่เลือกพื้นที่ชุมชนกลางนา เขตบางนา เป็นพื้นที่นำร่อง เนื่องจากที่พักอาศัยส่วนใหญ่สร้างอยู่บนพื้นที่น้ำท่วมขังตลอดปี ครอบคลุมพื้นที่ 17 ไร่ 175 หลังคาเรือน จึงเสี่ยงต่อการระบาดของโรคไข้เลือดออก</p>
<p>โครงการนำร่องนี้ กระทรวงวิทย์ฯได้ส่งมอบผลิตภัณฑ์แบคทีเรียกำจัดลูกน้ำยุงลายให้แก่ชุมชนกลาง นา 60,000 ซอง เพื่อแจกจ่ายให้แก่ชาวบ้านที่พักอาศัยในชุมชน และโรงเรียนเพี้ยนพินอนุสรณ์ สำหรับใส่ในภาชนะบรรจุน้ำ ตัดวงจรการเติบโตของยุงตั้งแต่ยังเป็นลูกน้ำ พร้อมกันนี้ยังมีแผนการที่จะขยายผลไปยังเขตพื้นที่อื่นเพิ่มด้วย โดยจะประสานงานกับกรุงเทพมหานครให้เป็นผู้กระจายเทคโนโลยีต่อไป</p></body>
</news>
