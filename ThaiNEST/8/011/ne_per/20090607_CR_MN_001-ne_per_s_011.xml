<teiHeader>
<fileDesc>
<titleStmt>
  <title>ปี 1 อุเทนโอด! รับน้องโหดกินกระดาษ เสี้ยมพกปืนเกลียดอริ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-07 17:40:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000063973  </bibl>
</sourceDesc>
</fileDesc>
</teiHeader>
<news>
<headline>ปี 1 อุเทนโอด! รับน้องโหดกินกระดาษ เสี้ยมพกปืนเกลียดอริ</headline>
<lead>นศ.สาว น้องใหม่ปี1 "อุเทน" สุดทนพฤติกรรมรุ่นพี่รับน้องโหด บังคับกินกระดาษมีหมึกปากกาเต็มแผ่น - ตบศีรษะ - กินพริกขี้หนูสด เด็ดสุดสั่งให้รุ่นน้องพกมีด ปืน ติดตัวมาเรียน แถมปลูกฝังให้มีทัศนคติที่ไม่ดีกับ"ช่างกลปทุมวัน" เผย นศ.ลาออกไปแล้วกว่า 20 คน ด้านเจ้าตัวรับปลื้มที่สอบเข้าได้แต่ผิดหวังที่มาเจอกิจกรรมรับน้องแบบนี้ วอน ผู้เกี่ยวข้องช่วยแก้ไข</lead>
<neck></neck>
<body><p>วันนี้ 7 มิ.ย. เมื่อเวลา 12.00น. <persName>น.ส.บุษ</persName> (นามสมมติ) อายุ 18 ปีนักศึกษาชั้นปีที่ 1 สาขาวิชาเทคโนโลยีสถาปัตยกรรม มหาวิทยาลัยเทคโนโลยีราชมงคลตะวันออก วิทยาเขตอุเทนถวาย เข้าร้องทุกข์ต่อ<persName>นางปวีณา หงสกุล</persName> ประธานมูลนิธิ<persName>ปวีณาหงสกุล</persName>เพื่อเด็กและสตรี ว่าถูกรุ่นพี่ มหาวิทยาลัยเทคโนโลยีราชมงคลตะวันออก วิทยาเขตอุเทนถวายรับน้องโหด</p>
       
       <p><persName>น.ส.บุษ</persName> กล่าวว่า ก่อนหน้านี้ตนเองรู้สึกดีใจมากที่สามารถสอบเข้าเรียนที่นี่ได้ โดยเปิดเรียนในวันที่ 1 มิ.ย.ที่ผ่านมา ภายหลังจากเปิดภาคเรียน ทุกๆ เย็นรุ่นพี่จะพาน้องทุกคนมาเข้าร่วมกิจกรรมรับน้อง โดยในวันแรกที่มีการเข้าร่วมกิจกรรม ตนและเพื่อนๆ ถูกรุ่นพี่บังคับให้กินกระดาษที่มีหมึกปากกาเขียนอยู่เต็มแผ่นโดยให้ฉีกแบ่งกันกินโดยให้อมจนหมึกละลายและกลืนลงไปห้ามคายออก เพื่อนบางคนมีปัญหาด้านสุขภาพเคยขาหักถึงขั้นดามเหล็กที่หัวเข่า เมื่อถูกรุ่นพี่ทำโทษจึงไม่สามารถทำตามคำสั่งได้เต็มที่ จึงถูกรุ่นพี่เพ่งเล็งและทำโทษหนักกว่าเดิม บางคนเคยประสบอุบัติเหตุที่ศีรษะอย่างรุนแรงและแจ้งให้รุ่นพี่ทราบแล้วแต่กลับถูกรุ่นพี่ทำโทษด้วยการตบที่ศีรษะอย่างแรงบ่อยครั้งจนต้องขอลาออกไปในที่สุด บางวันรุ่นพี่ทำโทษด้วยการให้กินพริกขี้หนูสด โดยนำพริกใส่ถ้วยมา 1 ถ้วยเต็มๆ จากนั้นให้ตนและเพื่อนหยิบกินทีละเม็ดจนกว่าพริกจะหมดถ้วยโดยห้ามกินน้ำเด็ดขาด ซึ่งเพื่อนหลายคนถึงกับร้องไห้ออกมา</p>
       
      <p> <persName>น.ส.บุษ</persName> กล่าวต่อไปว่า ตนและเพื่อนถูกทำโทษลักษณะนี้ทุกวันตั้งแต่เปิดเรียนมา โดยในแต่ละวันจะมีรุ่นพี่มาคอยคุมตลอดเวลาไม่ว่าจะเป็นช่วงเวลาใด แม้กระทั่งตอนพักเที่ยงก็จะถูกรุ่นพี่มารับน้องในตอนกินข้าว บางคนถูกรุ่นพี่ตักพริกซึ่งอยู่ในน้ำปลาใส่ไปในจานข้าวจนเต็มจาน และบังคับให้รุ่นน้องคนดังกล่าวกินจนหมด ซึ่งรุ่นพี่ไม่เคยสนใจว่ารุ่นน้องจะกินได้หรือไม่ อีกทั้งในวันที่ 5 มิ.ย.ที่ผ่านมา รุ่นพี่ได้สั่งให้รุ่นน้องทุกคนพกพาอาวุธติดตัวมาด้วย ไม่ว่าจะเป็นมีดหรือปืนก็ตาม อีกทั้งยังปลูกฝังให้ตนและเพื่อนๆ มีทัศนคติที่ไม่ดีต่อสถาบันเทคโนโลยีปทุมวัน บอกว่าสถาบันเทคโนโลยีปทุมวันคือศัตรูของอุเทนถวาย ซึ่งตนและเพื่อนเห็นว่าเป็นสิ่งไม่ถูกต้อง เพราะจะทำให้ปัญหาความขัดแย้งระหว่างสถาบันไม่มีวันจบสิ้น</p>
       
       <p>“ก่อนที่จะเข้าร่วมกิจกรรม หนูและเพื่อนๆ ต่างก็รู้สึกดีกับกิจกรรมดังกล่าว เพราะคิดว่าเป็นกิจกรรมที่สร้างความผูกพันระหว่างรุ่นพี่และรุ่นน้อง ดังนั้น การจัดกิจกรรมดังกล่าวน่าจะเป็นไปอย่างสร้างสรรค์ แต่เมื่อมาร่วมกิจกรรมทุกอย่างกลับไม่เป็นไปอย่างที่คิด ซึ่งรู้สึกผิดหวังและเสียใจเป็นอย่างมาก อยากให้ผู้เกี่ยวข้องเข้ามาแก้ไขอย่างจริงจัง” <persName>น.ส.บุษ</persName> กล่าว</p>
       
       <p><persName>น.ส.บุษ</persName> กล่าวด้วยว่า ขณะนี้มีเพื่อนๆ ได้ลาออกไปแล้วกว่า 20 คน หลังเข้าเรียนได้เพียงอาทิตย์เดียว ล่าสุดรุ่นพี่ได้แจ้งว่าให้เตรียมตัวไปรับน้องที่สัตหีบ จ.ชลบุรี ในช่วงสิ้นเดือนนี้ ให้เตรียมร่างกายให้ดีเพราะไปที่นั่นจะโดนรับน้องหนักกว่าที่มหาวิทยาลัยหลายเท่า ซึ่งรุ่นพี่กำชับว่าห้ามใครไปบอกอาจารย์โดยเด็ดขาด หากอาจารย์รู้รุ่นน้องทุกคนต้องรับโทษหนัก ทำให้ตนและเพื่อนรู้สึกกลัว ไม่อยากไปร่วมกิจกรรมดังกล่าวเลย จึงเดินทางเข้าร้องทุกข์ต่อ<persName>นางปวีณา</persName></p>
       
       <p>ด้าน <persName>นางปวีณา</persName>กล่าวว่า จะประสานไปยังกระทรวงศึกษาธิการ เพื่อตรวจสอบข้อเท็จจริงถึงเรื่องที่เกิดขึ้น ส่วนกรณีของ <persName>น.ส.บุษ</persName> ที่ไม่ประสงค์ที่จะศึกษาต่อที่สถาบันดังกล่าว ตนจะประสานไปยัง<persName>นายธีระ สลักเพชร</persName> รัฐมนตรีว่าการกระทรวงวัฒนธรรม เพื่อขอโอนย้าย <persName>น.ส.บุษ</persName> ไปเข้ารับการศึกษาต่อที่สถาบันบันฑิตพัฒนาศิลป์ ซึ่งเป็นสถาบันการศึกษาขึ้นตรงต่อกระทรวงวัฒนธรรม ขณะเดียวกัน มูลนิธิฯ ได้รับตัว <persName>น.ส.บุษ</persName> เข้ามาอยู่ที่บ้านพักของมูลนิธิฯ เป็นการชั่วคราวอีกด้วย</p></body>
</news>
