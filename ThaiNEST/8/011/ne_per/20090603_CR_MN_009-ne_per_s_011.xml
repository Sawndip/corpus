<teiHeader>
<fileDesc>
<titleStmt>
  <title>จับ “แม็ค ทุ่งครุ” ยิงเอเยนต์ค้ายาบ้าดับ อ้างแค้นเบี้ยวหนี้!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 12:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062240  </bibl>
</sourceDesc>
</fileDesc>
</teiHeader>
<news>
<headline>จับ “<persName>แม็ค ทุ่งครุ</persName>” ยิงเอเยนต์ค้ายาบ้าดับ อ้างแค้นเบี้ยวหนี้!</headline>
<lead>“<persName>วรพงษ์</persName>” แถลงโชว์จับหนุ่ม<persName>แม็ค ทุ่งครุ</persName> มือยิงโจ๋เอเยนต์ค้ายาบ้าเบี้ยวจ่าย 2 หมื่น สารภาพลั่นไกยิงจริง ปฏิเสธไม่เกี่ยวผลประโยชน์ค้ายาบ้า ทำเพราะแค้นทวงหนี้ไม่ยอมคืน แถมผู้ตายด่าและขู่จะฆ่าจึงชิงลงมือก่อน</lead>
<neck></neck>
<body><p>วันนี้ (3 มิ.ย.) เมื่อเวลา 11.00 น. ที่กองบัญชาการตำรวจนครบาล (บช.น.) <persName>พล.ต.ท.วรพงษ์ ชิวปรีชา</persName> ผู้บัญชาการตำรวจนครบาล (ผบช.น.) แถลงผลการจับกุม <persName>นายอนันนุกุล หวังรวมกลาง</persName> หรือ<persName>แม็ค ทุ่งครุ</persName> อายุ 19 ปี ผู้ค้ายา ภายหลังใช้อาวุธปืนยิง<persName>นายชานนท์</persName> หรือ<persName>บอล กัลยาธรรม</persName> อายุ 24 ปี เอเยนต์ค้ายาบ้า เหตุเกิดบริเวณปากซอยประชาอุทิศ 79 แยก 23 แขวงและเขตทุ่งครุ กทม. เมื่อเวลา 19.00 น.วันที่ 1 มิ.ย.ที่ผ่านมา พร้อมของกลางอาวุธปืนขนาด .32 จำนวน 1 กระบอก กระสุนปืน 4 นัด และปลอกกระสุนที่ใช้แล้ว 4 นัด หมวกกันน็อก และรถจักรยานยนต์ 1 คัน</p>
       
       <p><persName>พล.ต.ท.วรพงษ์</persName> กล่าวว่า สาเหตุของการสังหารมาจากความแค้นที่ผู้ตายขู่ฆ่าทั้งที่ผู้ตายเบี้ยวจ่ายเงินค่ายาบ้าจำนวน 2 หมื่นบาท จึงลงมือฆ่าดังกล่าว ซึ่งคดีนี้ต้องชมเชยเจ้าหน้าที่ผู้ปฏิบัติที่สืบสวนจับกุมคนร้ายได้ทันที เพราะเป็นเหตุการณ์ซึ่งหน้า และหลังเกิดเหตุมีการวางแผนแบบก้าวสกัดจนจับกุมได้ในที่สุด</p>
       
       <p>จากการสอบสวนผู้ต้องหาให้การรับสารภาพว่าเป็นคนยิงผู้ตายจริง แต่ไม่ได้มีสาเหตุมาจากเรื่องผลประโยชน์จากการค้ายาบ้า เพราะแค้นที่ผู้ตายยืมเงินไปแล้วไม่ยอมใช้คืนไปทวงถึง 2 ครั้ง แถมยังถูกด่าและขู่จะฆ่าด้วย พร้อมยอมรับเหตุที่ทำเพราะความแค้นที่ไม่ได้เงินคืน ต้องการนำเงินมาให้ภรรยาเป็นค่าใช้จ่ายในการคลอดลูก เพราะตอนนี้ท้องแก่กว่า 7 เดือนใกล้จะคลอดแล้ว โดยวันเกิดเหตุได้ไปทวงถามเงินกับ<persName>นายชานนท์</persName>และพกพาอาวุธปืนไปด้วยเพราะกลัวว่า<persName>นายชานนท์</persName>จะทำร้าย และเมื่อเจอตัวด้วยความกลัวว่าจะถูกทำร้ายจึงได้ชักอาวุธปืนยิงใส่ไป 4 นัดยิงแบบไม่ได้ตั้งใจจะจ่อยิง เพราะตอนนั้นกำลังขี่รถจักรยายนต์อยู่ อีกมือข้างหนึ่งจับแฮนด์รถใช้มือซ้ายยิงลักษณะเหลียวหลัง ไม่ตั้งใจทำให้ตาย</p>
       
      <p> เบื้องต้นเบื้องต้นพนักงานสอบสวนแจ้งข้อหาฆ่าผู้อื่นโดยเจตนา และพกพาอาวุธปืนไปในทางสาธารณะ ก่อนนำตัวไปดำเนินคดีตามกฎหมายต่อไป</p></body>
</news>
