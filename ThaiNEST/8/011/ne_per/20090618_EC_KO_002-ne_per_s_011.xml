<teiHeader>
<fileDesc>
<titleStmt>
  <title>"ณรงค์ชัย"หนุนดึงทุนสำรองฯ ลงทุนชี้มีเยอะใช้ได้ 2-3 หมื่นล้านดอลล์-คาดขายบอนด์ 14-15 ก.ค.นี้  </title>
  <author>มชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090618/17443/%e0%b8%93%e0%b8%a3%e0%b8%87%e0%b8%84%e0%b9%8c%e0%b8%8a%e0%b8%b1%e0%b8%a2%e0%b8%ab%e0%b8%99%e0%b8%b8%e0%b8%99%e0%b8%94%e0%b8%b6%e0%b8%87%e0%b8%97%e0%b8%b8%e0%b8%99%e0%b8%aa%e0%b8%b3%e0%b8%a3%e0%b8%ad%e0%b8%87%e0%b8%af%e0%b8%a5%e0%b8%87%e0%b8%97%e0%b8%b8%e0%b8%99%e0%b8%8a%e0%b8%b5%e0%b9%89%e0%b8%a1%e0%b8%b5%e0%b9%80%e0%b8%a2%e0%b8%ad%e0%b8%b0%e0%b9%83%e0%b8%8a%e0%b9%89%e0%b9%84%e0%b8%94%e0%b9%8923%e0%b8%ab%e0%b8%a1%e0%b8%b7%e0%b9%88%e0%b8%99%e0%b8%a5%e0%b9%89%e0%b8%b2%e0%b8%99%e0%b8%94%e0%b8%ad%e0%b8%a5%e0%b8%a5%e0%b9%8c%e0%b8%84%e0%b8%b2%e0%b8%94%e0%b8%82%e0%b8%b2%e0%b8%a2%e0%b8%9a%e0%b8%ad%e0%b8%99%e0%b8%94%e0%b9%8c1415%e0%b8%81.%e0%b8%84.%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>"<persName>ณรงค์ชัย</persName>"หนุนดึงทุนสำรองฯ ลงทุนชี้มีเยอะใช้ได้ 2-3 หมื่นล้านดอลล์-คาดขายบอนด์ 14-15 ก.ค.นี้</headline>
<lead>"<persName>ณรงค์ชัย</persName>" หนุนรัฐดึงทุนสำรองฯ มาใช้ลงทุน 2-3 หมื่นล้านดอลล์ แถมช่วยลดแรงกดดันบาทแข็งได้อีกทาง ด้านสบน.เผยเริ่มกู้เงินแบงก์ในประเทศ 3 หมื่นล้านเดือนมิ.ย.นี้ พร้อมขายพันธบัตร 3 หมื่นล้าน 14-15 ก.ค. ให้ดอกเบี้ย 3-5%</lead>
<neck></neck>
<body><p><persName>นายณรงค์ชัย อัครเศรณี</persName> ประธานคณะกรรมการ บริษัทหลักทรัพย์จัดการลงทุน (บลจ.) เอ็มเอฟซี และธนาคารเพื่อการส่งออกและนำเข้าแห่งประเทศไทย (ธสน.) เปิดเผยว่า ตนเห็นด้วยกับแนวคิดการนำเงินทุนสำรองระหว่างประเทศออกมาใช้ลงทุน เพื่อประโยชน์ในการพัฒนาประเทศ โดยเห็นว่าระดับทุนสำรองที่เหมาะสมกับประเทศไทยน่าจะอยู่ที่ประมาณ 8-9 หมื่นล้านดอลลาร์สหรัฐ จากปัจจุบันมีสูงถึง 1.2 แสนล้านดอลลาร์สหรัฐ จึงมีวงเงินที่น่าจะนำออกมาลงทุนได้ประมาณ 2-3 หมื่นล้านดอลลาร์สหรัฐ</p>

 <p>ทั้งนี้ มองว่าการลดปริมาณทุนสำรองฯ ของประเทศลงจะเป็นปัจจัยสำคัญที่ช่วยลดแรงกดดันต่อการแข็งค่าของเงินบาท ซึ่งธนาคารแห่งประเทศไทย (ธปท.) สามารถนำทุนสำรองฯ ออกมาใช้ลงทุนได้โดยไม่จำเป็นต้องรอการแก้ไขกฎหมาย ผ่านอำนาจของคณะกรรมการ ธปท. บริหารเงินสำรองระหว่างประเทศนำเงินมาลงทุนในโครงการที่ต้องใช้เงินตราต่างประเทศ หรือเป็นการลงทุนในพันธบัตรสกุลต่างประเทศที่ออกโดยกระทรวงการคลัง หรือรัฐวิสาหกิจได้ ไม่ใช่เรื่องเสียหาย</p>

 <p>ด้าน<persName>นายคณิศ แสงสุพรรณ</persName> ผู้อำนวยการ สถาบันวิจัยนโยบายเศรษฐกิจการคลัง กล่าวว่า จีดีพีในปีนี้น่าจะติดลบ 3.5% และเศรษฐกิจก็ชะลอตัวใกล้ถึงจุดต่ำสุดแล้ว โดยในไตรมาส 2 และ 3 น่าจะติดลบประมาณ 5% แต่ไตรมาส 4 น่าจะกลับมาขยายตัวเป็นบวกประมาณ 2% ส่วนปี 2553 คาดว่าจีดีพีจะไม่ติดลบแล้ว แต่ต้องขึ้นอยู่กับการลงทุนของภาครัฐว่า จะกระจายเม็ดเงินเพื่อกระตุ้นเศรษฐกิจได้มากน้อยเพียงใดด้วย</p>

 <p><persName>นายพงศ์ภาณุ เศวตรุนทร์</persName> ผู้อำนวยการ สำนักบริหารหนี้สาธารณะ (สบน.) กล่าวว่า กระทรวงการคลังเตรียมขอกู้เงินจากสถาบันการเงินในประเทศงวดแรก 3 หมื่นล้านบาทในช่วงปลายเดือนมิถุนายนนี้ เพื่อนำมาใช้ดำเนินมาตรการภายใต้แผนกระตุ้นเศรษฐกิจระยะที่ 2 คาดว่าจะมีอายุเงินกู้ประมาณ 3-5 ปี และมีต้นทุนการกู้เงินไม่เกิน 3.2%</p>

 <p>ส่วนพันธบัตรออมทรัพย์ไทยเข้มแข็งลอตแรก 3 หมื่นล้านบาท คาดว่าจะเริ่มดำเนินการได้วันที่ 14-15 กรกฎาคมนี้ หากความต้องการมากกว่าที่กำหนดไว้ก็พร้อมจะขยายวงเงินอีก 2 หมื่นล้านบาท โดยจะเปิดขายให้ผู้สูงอายุที่มีอายุตั้งแต่ 55 ปีขึ้นไปได้ซื้อก่อนประชาชนรายอื่นใน 3 วันแรก จากนั้นจึงจะเปิดให้ประชาชนทั่วไปเข้ามาซื้อ และให้อัตราดอกเบี้ยแบบขั้นบันได ซึ่งในปีแรกอาจจะสูงกว่า 3% และคาดว่าจะอยู่ที่ประมาณ 5% ในปีที่ 5 
 ด้าน<persName>นายจักรกฤศฎิ์ พาราพันธกุล</persName> รองโฆษก สบน. กล่าวว่า เงินกู้ดังกล่าวเป็นการเตรียมการรองรับโครงการลงทุนที่จะเสนอขอเข้ามา ส่วนวงเงินตามแผนกู้เงินตาม พ.ร.ก.จะเป็นการกู้เงินทั้งจากสถาบันการเงินและการออกพันธบัตรทั้งแบบอัตราดอกเบี้ยคงที่และอัตราดอกเบี้ยลอยตัวขึ้นตามความต้องการของตลาดในแต่ละช่วงเวลา</p></body>
</news>
