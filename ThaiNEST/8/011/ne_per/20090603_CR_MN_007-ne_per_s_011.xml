<teiHeader>
<fileDesc>
<titleStmt>
  <title>หนุ่มเก็บของเก่าฉุนถูกด่าขี้ขโมย คว้าค้อนปอนด์กระหน่ำหน้าอริดับ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 13:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062287  </bibl>
</sourceDesc>
</fileDesc>
</teiHeader>
<news>
<headline>หนุ่มเก็บของเก่าฉุนถูกด่าขี้ขโมย คว้าค้อนปอนด์กระหน่ำหน้าอริดับ!</headline>
<lead>สืบลุมพินีบุกรวบ “<persName>ค่อม เต่านินจา</persName>” หนุ่มเก็บของเก่าเลือดร้อนคว้าค้อนปอนด์ทุบหน้าคู่อริเละเสียชีวิตกลางซอยปลูกจิตต์ เหตุไม่พอใจที่ผู้ตายมากล่าวหาเป็นหัวขโมย แถมเคยอาฆาตกันมาก่อน เจ้าตัวสบโอกาสชิงลงมือขณะผู้ตายกำลังนอน</lead>
<neck></neck>
<body><p> วันนี้ (3 มิ.ย.) เมื่อเวลา 10.00 น.ที่ สน.ลุมพินี <persName>พ.ต.อ.สมประสงค์ เย็นท้วม</persName> ผกก.สน.ลุมพินี <persName>พ.ต.ท.ภิรมย์ จันทราภิรมย์</persName> รอง ผกก.สส. <persName>พ.ต.ต.ปิโยรส กัณหะสิริ</persName> สว.สส. พร้อมเจ้าหน้าที่ฝ่ายสืบสวน ร่วมกันแถลงข่าวจับกุม <persName>นายไพฑูรย์ ซื่อตรง</persName> เจ้าของฉายา “<persName>ค่อม เต่านินจา</persName>” อายุ 59 ปี พร้อมของกลางค้อนปอนด์เปื้อนคราบเลือดจำนวน 1 อัน โดยจับกุมได้ที่เพิงไม้ข้างถนนริมคลองภายในกรมการขนส่งทางอากาศ กระทรวงคมนาคม เมื่อเวลา 01.30 น.ที่ผ่านมา</p>
       
       <p><persName>พ.ต.อ.สมประสงค์</persName> กล่าวว่า การจับกุมครั้งนี้สืบเนื่องจากเมื่อเวลาประมาณ 23.00 น.วานนี้ (2 มิ.ย.) เจ้าหน้าที่พบศพ<persName>นายประสงค์ ดั่นธนสาร</persName> อายุ 39 ปี เสียชีวิตอยู่ในสภาพถูกตีด้วยค้อนปอนด์จนใบหน้าจนเละอยู่บริเวณกลางซอยปลูกจิตต์ แขวงลุมพินี เขตปทุมวัน โดยจากการสอบปากคำพยานยืนยันว่าก่อนเกิดเหตุผู้ตายได้มีปากเสียงกับ<persName>นายไพฑูรย์</persName>ซึ่งมีอาชีพเก็บของเก่า พักอยู่ที่เพิงไม้ภายในกรมการขนส่งทางอากาศ กระทรวงคมนาคม ใกล้กับจุดเกิดเหตุ เจ้าหน้าที่จึงนำกำลังเข้าจับกุม</p>
       
       <p>จากการสอบสวน <persName>นายไพฑูรย์</persName>ให้การรับสารภาพว่าใช้ค้อนปอนด์ทุบหน้าผู้ตายจนเสียชีวตจริง สาเหตุเนื่องจากไม่พอใจที่ถูกผู้ตายกล่าวหาว่าชอบไปขโมยของที่ร้านสะดวกซื้อ รวมทั้งเคยกล่าวอาฆาตว่าหากมีโอกาสจะทำร้ายตนอีกด้วย ตนจึงตัดสินใจชิงลงมือฆ่าผู้ตายก่อนขณะที่กำลังนอนหลับอยู่ เบื้องต้นเจ้าหน้าที่แจ้งข้อหาฆ่าผู้อื่นตายโดยเจตนา ก่อนนำตัวส่งพนักงานสอบสวนดำเนินคดีต่อไป</p></body>
</news>
