<teiHeader>
<fileDesc>
<titleStmt>
  <title>พธม.รวมพลสู้ข้อหาเท็จ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-15 21:04:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000080084  </bibl>
</sourceDesc>
</fileDesc>
</teiHeader>
<news>
<headline>พธม.รวมพลสู้ข้อหาเท็จ</headline>
<lead></lead>
<neck></neck>
<body><p>วานนี้ ( 15 ก.ค.) <persName>นายสุวัตร อภัยภักดิ์</persName> ทนายความพันธมิตรประชาชนเพื่อประชาธิปไตย กล่าวถึงการเดินทางไปพบพนักงานสอบสวนของแกนนำพันธมิตรฯ และแนวร่วม 36 คน ตามหมายเรียกในข้อหาก่อการร้าย และข้อหาอื่นๆ จากการชุมนุมที่สนามบินสุวรรณภูมิ และดอนเมือง ในวันนี้ (16 ก.ค.) ว่า แกนนำพันธมิตรฯจะยื่นโต้แย้งข้อกล่าวหาทุกข้อกล่าวหา เนื่องจากเป็นการแจ้งข้อกล่าวหาอันเป็นเท็จ ประกอบกับ <persName>นพ.เหวง โตจิราการ</persName> ซึ่งเป็นผู้แจ้งความร้องทุกข์ ไม่ใช่ผู้เสียหายตามกฎหมาย จึงไม่มีอำนาจแจ้งความดำเนินคดี</p>
<p>ที่สำคัญตามประมวลกฎหมายอาญา มาตรา 135/1 วรรคสุดท้าย ระบุว่า การกระทำในการเดินขบวน ชุมนุม ประท้วง โต้แย้ง หรือเคลื่อนไหวเพื่อเรียกร้องให้รัฐช่วยเหลือ หรือให้ได้รับความเป็นธรรมอันเป็นการใช้เสรีภาพตาม รัฐธรรมนูญ ไม่เป็นการกระทำความผิดฐานก่อการร้าย จึงแสดงให้เห็นว่า กลุ่มพันธมิตรฯไม่ได้มีการกระทำผิดตามที่แจ้งข้อกล่าวหาแต่อย่างใด</p>
<p><persName>นายสุวัตร</persName> กล่าวว่า หากพนักงานสอบสวนไม่พิจารณายกเลิกข้อกล่าวหาดังกล่าว ก็จะยื่นฟ้อง<persName>นายอภิสิทธิ์ เวชชาชีวะ</persName> นายกรัฐมนตรี ในฐานะประธานคณะกรรมการข้าราชการตำรวจ (ก.ตร.) และ <persName>พล.ต.อ.พัชรวาท วงษ์สุวรรณ</persName> ผบ.ตร. ต่อศาลปกครองต่อไป</p>
<p>สำหรับกรณีที่ศาลไม่รับฟ้องคดีที่<persName>นายไชยวัฒน์ สินสุวงศ์</persName> ฟ้อง<persName>นายอภิสิทธิ์ เวชชาชีวะ</persName> <persName>นายสุเทพ เทือกสุบรรณ</persName> รองนายกฯ และ<persName>พล.ต.อ.พัชรวาท วงษ์สุวรรณ</persName> ในความผิดต่อตำแหน่งหน้าที่ราชการ ความผิดต่อเจ้าพนักงาน ในกระบวนการยุติธรรม กรณีมีคำสั่งให้พนักงานสอบสวน ออกหมายเรียกพันธมิตรฯ ในข้อหาก่อการร้าย ซึ่งรุนแรงเกินจริงนั้น <persName>นายสุวัตร</persName> กล่าวว่า <persName>นายไชยวัฒน์</persName> ไม่ได้ยื่นฟ้องในนามพันธมิตรฯ แต่รีบยื่นฟ้องเองโดยพลการ ทั้งที่ตนได้บอกผ่าน<persName>นายณัฐพร โตประยูร</persName> ทนายความของ<persName>นายไชยวัฒน์</persName> ไปแล้วว่า จะต้องทำกันเป็นทีม และต้องนำคำฟ้องมาให้อ่านก่อน แต่ก็ไม่ได้นำมาให้อ่าน เมื่อตนทราบข่าวว่า<persName>นายไชยวัฒน์</persName> ยื่นฟ้อง ก็รู้ล่วงหน้าทันทีว่า ศาลจะไม่รับฟ้องแน่ เพราะทำผิดขั้นตอน</p>
<p><persName>นายสุวัตร</persName> กล่าวว่า กรณีที่พันธมิตรฯ เคยประกาศว่าจะฟ้องนายกฯ รองนายกฯ และ ผบ.ตร.นั้น มีขั้นตอนที่วางไว้ คือ ในการไปพบพนักงานสอบสวนในวันนี้ จะยื่นหนังสือขอให้เปลี่ยนพนักงานสอบสวนด้วย ซึ่งถ้าไม่มีการเปลี่ยนจึงจะยื่นฟ้องนายกฯในขั้นตอนต่อไป</p>
<p>อนึ่ง แกนนำพันธมิตรฯ และแนวร่วม 36 คน ที่ถูกแจ้งข้อกล่าวหา จะเข้าพบพนักงานสอบสวนที่สโมสรตำรวจ ถนนวิภาวดี –รังสิต ในเวลา 10.00 น. วันนี้ โดยจะมีพันธมิตรฯจากจังหวัดต่างๆ เดินทางไปให้กำลังใจจำนวนมาก</p>
<p><persName>นายสุริยะใส กตะศิลา</persName> ผู้ประสานงานพันธมิตรประชาชนเพื่อประชาธิปไตย กล่าวถึงกรณีที่ศาลไม่รับคำฟ้องของ <persName>นายไชยวัฒน์ สินสุวงศ์</persName> และคณะที่ยื่นฟ้องนายกฯ กรณีตั้งข้อหาก่อการร้ายนั้น จะไม่กระทบกับการดำเนินการต่อสู้เพื่อความเป็นธรรมในคดีของแกนนำพันธมิตรฯ ในรายอื่นๆ เพราะ<persName>นายไชยวัฒน์</persName> ถือแนวปฏิบัติอีกแบบหนึ่ง ซึ่งเป็นส่วนของสมัชชาฯ และเป็นคนละแนวปฏิบัติกับส่วนของพันธมิตรฯ ซึ่งที่ประชุมของแกนนำพันธมิตรฯ เห็นว่าขั้นตอนทางศาล จะเป็นขั้นตอนสุดท้าย</p>
<p>ทั้งนี้ ในวันนี้ (16 ก.ค.) แกนนำพันธมิตรฯ ที่ถูกออกหมายเรียกทั้งหมดจะไปที่สโมสรตำรวจ แต่เราจะมอบหมายให้ทีมทนาย เข้าพบพนักงานสอบสวน เพื่อยื่นเรื่องขอความเป็นธรรมไปถึงพนักงานสอบสวน ผบ.ตร. และนายกรัฐมนตรี ที่เป็นผู้รับผิดชอบ สตช.ให้ทบทวนการออกหมายเรียก ซึ่งเป็นข้อกล่าวหาเท็จ หลังจากนั้นเราจะรอคำตอบสักระยะก่อนพิจารณายื่นฟ้องศาล อาจจะไม่ใช่ศาลเดียว ซึ่งถ้าจำเป็นต้องยื่นฟ้องต่อศาลจะรวมเอา <persName>พล.ต.ท.วุฒิ พัวเวส</persName> หัวหน้าพนักงานสอบสวน และคณะไปด้วยอย่างแน่นอน</p>
<p>ด้าน<persName>นายปานเทพ พัวพงษ์พันธุ์</persName> โฆษกพันธมิตรฯ เปิดเผยว่าในช่วงเช้าวันนี้ เวลาประมาณ 10.00 น. ทนายทั้ง 2 คน คือ <persName>นายสุวัตร อภัยภักดิ์</persName> และ<persName>นายนิติธร ล้ำเหลือ</persName> จะไปยื่นหนังสือโต้แย้งข้อกล่าวหาของพนักงานสอบสวน โดยผู้ที่ถูกกล่าวหาทั้ง 36 คน จะไปตามกำหนดการดังกล่าว</p>
<p>ส่วน<persName>นายสนธิ ลิ้มทองกุล</persName> แกนนำพันธมิตรฯ จะไปด้วยหรือไม่นั้น ไม่สะดวกที่จะเปิดเผย เพราะเกรงว่าอาจจะเกิดความไม่ปลอดภัยกับนายสนธิ ได้</p>
<p>อย่างไรก็ตาม คาดว่าจะมีพี่น้องพันธมิตรฯ ทั้งในกรุงเทพ และจากต่างจังหวัดเดินทางมาร่วมกัน ที่สโมสรตำรวจในวันนี้ เป็นจำนวกมากเช่นกัน ซึ่งเราได้ประชาสัมพันธ์ไปก่อนหน้านี้แล้ว ขณะเดียวกัน ผู้ที่ถูกตั้งข้อกล่าวหาทั้ง 36 คน ก็เป็นคนที่พี่น้องพันธมิตรฯ คุ้นเคยหลายคน อาทิ แกนนำทั้งรุ่น 1 และรุ่น 2 พิธีกรของ เอเอสทีวี ซึ่งจะมีการจัดการปราศรัย ทักทายกับพี่น้องพันธมิตรฯ เช่นเดิมเป็นเหมือนการพบปะกันของพันธมิตรฯ แบบย่อมๆ จึงอยากฝากถึงพี่น้องพันธมิตรฯ ที่เห็นว่าการตั้งข้อกล่าวหาร้ายแรงในข้อหาก่อการร้ายของตำรวจ และพนักงานสอบสวนเป็นสิ่งที่ไม่ถูกต้อง และเป็นการยัดเยียดเกินเหตุ โดยที่รัฐบาลยังมีความพยายามที่จะหนีปัญหา ปล่อยให้ความอยุติธรรมยังเดินหน้า โดยไม่กำกับดูแลอย่างเข้มงวด ซึ่งสิ่งนี้ประชาชนที่ไม่เห็นด้วยกับความไม่ยุติธรรม จึงต้องออกมาเพื่อแสดงความรู้สึกที่จะโต้แย้งข้อกล่าวหาดังกล่าว ว่ารุนแรงเกินจริง จึงอยากให้พี่น้องพันธมิตรฯ มาร่วมแสดงตนในวันนี้ให้มาก</p></body>
</news>
