<teiHeader>
<fileDesc>
<titleStmt>
  <title>คลังถกเกณฑ์สมทบเงินเข้ากบช.รัฐจ่าย100%ให้ผู้ออมอายุ 51 ปี  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-20 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090720/21065/%e0%b8%84%e0%b8%a5%e0%b8%b1%e0%b8%87%e0%b8%96%e0%b8%81%e0%b9%80%e0%b8%81%e0%b8%93%e0%b8%91%e0%b9%8c%e0%b8%aa%e0%b8%a1%e0%b8%97%e0%b8%9a%e0%b9%80%e0%b8%87%e0%b8%b4%e0%b8%99%e0%b9%80%e0%b8%82%e0%b9%89%e0%b8%b2%e0%b8%81%e0%b8%9a%e0%b8%8a.%e0%b8%a3%e0%b8%b1%e0%b8%90%e0%b8%88%e0%b9%88%e0%b8%b2%e0%b8%a2100%e0%b9%83%e0%b8%ab%e0%b9%89%e0%b8%9c%e0%b8%b9%e0%b9%89%e0%b8%ad%e0%b8%ad%e0%b8%a1%e0%b8%ad%e0%b8%b2%e0%b8%a2%e0%b8%b851%e0%b8%9b%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>คลังถกเกณฑ์สมทบเงินเข้ากบช.รัฐจ่าย100%ให้ผู้ออมอายุ 51 ปี</headline>
<lead>คณะกรรมการตลาดทุนหารือกำหนดหลักเกณฑ์สมทบเงินให้ประชาชนตามกองทุนบำนาญแห่งชาติ เล็งสมทบเพิ่มเป็นขั้นบันไดตามอายุผู้เข้ากองทุน เริ่มต้น 20 ปี สมทบ 50% หลัง 51 ปีขึ้นไปรัฐสมทบ 100%</lead>
<neck></neck>
<body><p><persName>นายสมชัย สัจจพงศ์</persName> ผู้อำนวยการ สำนักงานเศรษฐกิจการคลัง (สศค.) เปิดเผยว่า วันที่ 20 กรกฎาคมนี้ จะมีการประชุมคณะกรรมการพัฒนาตลาดทุน เพื่อให้สิทธิกับประชาชนนอกระบบประกันสังคมให้มีระบบการบำนาญรองรับเมื่อเกษียณอายุ รวมทั้งพิจารณารูปแบบการออมเพื่อการเกษียณอายุ โดยเบื้องต้น<persName>นายกรณ์ จาติกวณิช</persName> รัฐมนตรีว่าการกระทรวงการคลังเห็นชอบในหลักการ ร่างกองทุนบำนาญแห่งชาติ (กบช.) แล้ว เหลือเพียงการเสนอร่าง พ.ร.บ. ดังกล่าว ให้คณะรัฐมนตรีเห็นชอบเท่านั้น ซึ่งในหลักการสมทบจะแบ่งเป็น 3 ช่วงอายุ คือ อายุ 20-30 ปี หากประชาชนใส่เงินเข้ามาใน กบช. 100 บาท รัฐบาลจะสมทบให้ 50 บาท อายุ 31-50 ปี ใส่เงินเข้า 100 บาท รัฐบาลจะสมทบให้ 80 บาท และหากอายุ 51 ปีขึ้นไปรัฐบาลจะสมทบให้ 100 บาท</p>

 <p>นอกจากนั้น ในรูปแบบการบริหาร กบช. รัฐบาลจะรับประกันผลตอบแทนให้ไม่ต่ำกว่า ดอกเบี้ยเงินฝากประจำอายุ 1 ปี และจะจ่ายคืนตั้งแต่อายุ 60 ปีขึ้นไป ด้วยการทยอยจ่ายอย่างน้อยเดือนละ 2,000-2,500 บาท และเมื่อรวมกับเบี้ยผู้สูงอายุอีกเดือนละ 500 บาท จะทำให้ผู้สูงอายุมีรายได้ต่อเดือนที่ 3,000 บาท ซึ่งน่าจะเป็นค่าใช้จ่ายพื้นฐานให้แก่คนแก่ที่อยู่นอกระบบการประกันสังคมและนอกกองทุนสำรองเลี้ยงชีพได้</p>

 <p>สำหรับแนวทางการลดหย่อนภาษีจากดอกเบี้ยเงินฝากออมทรัพย์นั้น ขณะนี้กรมสรรพากรกำลังศึกษารายละเอียด เพื่อให้สะดวกกับการจัดเก็บภาษี ซึ่งจะเป็นประโยชน์กับประชาชนหลายล้านคน เพราะรายได้จากการจัดเก็บภาษีส่วนนี้ไม่มาก แต่มีคนที่ได้รับผลกระทบจำนวนมาก และรัฐบาลไม่กลัวว่าจะสูญเสียรายได้จากการขยายวงเงินลดหย่อนภาษีดอกเบี้ยเนื่องจากต้องการช่วยเหลือประชาชนกว่า  6-7 ล้านบัญชีที่มีในปัจจุบันมากกว่า</p></body>
</news>
