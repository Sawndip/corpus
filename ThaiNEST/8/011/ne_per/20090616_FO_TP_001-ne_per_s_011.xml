<teiHeader>
<fileDesc>
<titleStmt>
  <title>เผยโสมแดงสร้างฐานทดสอบนุกเพิ่ม  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/160609/6290  </bibl>
</sourceDesc>
</fileDesc>
</teiHeader>
<news>
<headline>เผยโสมแดงสร้างฐานทดสอบนุกเพิ่ม</headline>
<lead><persName>ประธานาธิบดีลี  มุงบัก</persName>  แห่งเกาหลีใต้มุ่งหน้าเยือนสหรัฐ  เล็งถกเรื่องเกาหลีเหนือเป็นประเด็นหลัก  ขณะเดียวกันสื่อกิมจิตีข่าวเปียงยางสร้างฐานทดสอบนิวเคลียร์ใต้ดินเพิ่มแถบตะวันออกเฉียงเหนือของประเทศ</lead>
<neck></neck>
<body><p>สำนักข่าวยอนฮัพรายงานอ้างเจ้าหน้าที่ข่าวกรองเกาหลีใต้ที่ระบุว่าเกาหลีเหนืออาจสร้างฐานทดสอบนิวเคลียร์เพิ่มอีก 2-3แห่งที่เขตปุงเกรีเมืองคิลจูใกล้กับชายฝั่งทางภาคตะวันออกเฉียงเหนือด้านแหล่งข่าวกรองสหรัฐเปิดเผยกับเครือข่ายโทรทัศน์อเมริกันเมื่อสัปดาห์ก่อนว่าโสมแดงมีแผนจะแก้เผ็ดมติคว่ำบาตรครั้งใหม่ของสหประชาชาติด้วยการทดสอบนิวเคลียร์หนที่3แต่แหล่งข่าวอีกคนบอกกับยอนฮัพว่าขณะนี้ยังไม่มีสัญญาณใดๆบ่งชี้ว่าเกาหลีเหนือกำลังเตรียมการทดสอบนุกรอบใหม่ หลังทดลองสำเร็จมาแล้ว2ครั้งเมื่อปี2549และ25พ.ค.ที่ผ่านมา</p>
<p> ส่วนหนังสือพิมพ์จุงอังอิลโบรายงานเจ้าหน้าที่เกาหลีใต้และสหรัฐกำลังใช้ดาวเทียมจับตาดูความเคลื่อนไหวบริเวณฐานทดสอบใต้ดินทั้ง11แห่งของโสมแดงอย่างใกล้ชิดแต่แหล่งข่าวอีกคนชี้ว่าถึงแม้จะพยายามตรวจตราอย่างเข้มงวดสักเท่าใดแต่ก็คงไม่สามารถล่วงรู้ความเคลื่อนไหวสถานที่ตั้งนิวเคลียร์ทั้งหมดของเกาหลีเหนือได้</p>
<p> กระแสข่าวนี้แพร่สะพัดออกมาในช่วงที่<persName>ประธานาธิบดีลี</persName>มุ่งหน้าเยือนสหรัฐและมีกำหนดพบหารือกับ<persName>ประธานาธิบดีบารัก โอบามา</persName>ของสหรัฐในวันอังคารคาดว่าประเด็นหลักคงหนีไม่พ้นปัญหาความตึงเครียดบนคาบสมุทรเกาหลีรองลงมาคือประเด็นเศรษฐกิจและการค้า</p>
<p> เกาหลีเหนือไม่พอใจอย่างมากที่คณะมนตรีความมั่นคงแห่งสหประชาชาติลงมติประณามการยิงทดสอบขีปนาวุธเมื่อเดือน เม.ย.จึงขู่จะหันกลับไปเดินหน้าเสริมสมรรถนะยูเรเนียมเพื่อผลิตนิวเคลียร์อีกครั้งหลังเคยปิดโรงงานมาครั้งหนึ่งเมื่อปี2550ตามข้อตกลงของที่ประชุม6ฝ่ายเพื่อแก้วิกฤตินิวเคลียร์บนคาบสมุทรเกาหลี</p>
<p> ผู้เชี่ยวชาญวิเคราะห์ว่า <persName>คิมจองอิล</persName>ผู้นำเกาหลีเหนือกำลังพยายามยั่วยุให้สถานการณ์บนคาบสมุทรเกาหลีตึงเครียดขึ้นมาอีก เพื่อเพิ่มความน่าเชื่อถือให้ตนเองในช่วงที่เขากำลังสืบทอดอำนาจต่อให้แก่<persName>คิมจองอุน</persName>บุตรชายคนเล็ก</p></body>
</news>
