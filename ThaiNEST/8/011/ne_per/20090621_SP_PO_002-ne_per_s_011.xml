<teiHeader>
<fileDesc>
<titleStmt>
  <title>แทมมี่เบิ้ลแชมป์ถิ่นกังหันรับ1.3ล.  </title>
  <author>สำนักข่าวต่างประเทศ  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-21 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=53242  </bibl>
</sourceDesc>
</fileDesc>
</teiHeader>
<news>
<headline><persName>แทมมี่</persName>เบิ้ลแชมป์ถิ่นกังหันรับ1.3ล.</headline>
<lead><persName>แทมมี่</persName>ฟอร์มแจ่มเบิ้ลแชมป์ออร์ดินาฯ ขณะที่<persName>นาดาล</persName>ถอนตัวไม่ป้องแชมป์วิมเบิลดัน เหตุเข่าเดี้ยงไม่หาย</lead>
<neck></neck>
<body><p>“<persName>แทมมี่</persName>” <persName>แทมมารีน ธนสุกาญจน์</persName> นักหวดสาวมือ 1 ไทย อันดับ 47 โลก คว้าแชมป์สมัยที่ 2 ติดต่อกันใน ออร์ดินา โอเพน ที่เนเธอร์แลนด์ วานนี้ ซึ่งเป็นรายการอุ่นเครื่องคอร์ตหญ้าก่อนศึกแกรนด์สแลมที่ 3 ของซีซัน “วิมเบิลดัน” โดยเอาชนะมือ 72 โลก <persName>ยานินา วิกเมเยอร์</persName> นักหวดวัย 19 ปี เบลเยียม 6-3, 7-5</p>
<p>“ก่อนอื่นต้องขอแสดงความยินดีกับยานินาด้วย ที่สามารถเล่นได้ยอดเยี่ยมเช่นกัน โดยทำให้ฉันต้องวิ่งไปทั่วคอร์ตเลย และฉันรู้สึกสบายใจเวลาที่มาเล่นที่นี่ เพราะ อบอุ่นเหมือนกับอยู่ที่บ้าน ทัวร์นา เมนต์นี้ถูกโฉลกกับฉันจริงๆ และมันแทบไม่น่าเชื่อว่าอะไรเกิดขึ้นบ้างในสัปดาห์นี้” สาวไทยวัย 32 ปี กล่าว หลังซิวแชมป์ดับเบิลยูทีเอ ทัวร์ เป็นครั้งที่ 3 พร้อมรับเงินรางวัล 3.7 หมื่นเหรียญสหรัฐ (ราว 1.3 ล้านบาท)</p>
<p>นอกจากนี้ แทมมี่ที่คว้าแชมป์ดับเบิลยูทีเอครั้งแรกที่ไฮเดอราบัด ในปี 2003 ยังบอกอีกว่า หมวกสีส้มที่เธอใส่ลงแข่งน่าจะมีส่วนนำโชคให้เธอ เพราะเป็นสีประจำชาติเนเธอร์แลนด์</p>
<p>ทั้งนี้ ในรอบตัดเชือกเมื่อวันศุกร์ที่ผ่านมา แทมมี่ได้สร้างชื่อกระฉ่อนโลกด้วยการย้ำแค้นคว่ำมือ 1 โลก <persName>ดินารา ซาฟินา</persName> (รัสเซีย) 7-5, 7-5 หลังเคยเอาชนะในรอบชิงฯ รายการนี้เมื่อปีที่แล้ว พร้อมมีสถิติเฮดทูเฮด ชนะ-แพ้ 2-1</p>
<p>ส่วนแชมป์หญิงเดี่ยว อีสต์บอร์น อินเตอร์เนชันแนล ที่อังกฤษ เป็นของ <persName>แคโรไลน์ วอสเนียกกี</persName> (มือวาง 6/เดนมาร์ก) หลังพิชิต <persName>เวอร์จีนี ราซซาโน</persName> (ฝรั่งเศส) 7-6 (7/5), 7-5</p>
<p>สำหรับศึกวิลเบิลดัน 2009 ที่จะเริ่มขึ้นวันพรุ่งนี้ ไม่มี “แชมป์เก่า” <persName>ราฟาเอล นาดาล</persName> (มือ 1 โลก/สเปน) ลงป้องกันแชมป์ เนื่องจากอาการเจ็บเข่ายังไม่ดีขึ้นจนต้องขอถอนตัว ทั้งที่ได้เดินทางไปที่อังกฤษแล้ว</p>
<p>“วันนี้ (19 มิ.ย.) ถือเป็นการทดสอบความพร้อมครั้งสุดท้ายแล้ว แม้ไม่รู้สึกว่ามันร้ายแรงอะไรนัก แต่ก็ไม่ดีกับผมแน่หากจะฝืนลงแข่ง” <persName>นาดาล</persName> ที่สวมเสื้อสีม่วงและกางเกงสั้นสีขาว กล่าว ณ ห้องแถลงข่าว ที่ออลอิงแลนด์ คลับ เมื่อวันศุกร์ที่ผ่านมา หลังไปเล่นโชว์แล้วพ่าย <persName>สตานิสลาส วอรินกา</persName> ที่เฮอร์ลิงแฮม คลับ ทางตอนใต้ของกรุงลอนดอน</p>
<p>ยอดนักหวดจากแดนกระทิงวัย 23 ปี ซึ่งนับเป็นคนแรกที่ไม่ลงป้องกันแชมป์ชายเดี่ยวต่อจาก <persName>โกรัน อิวานิเซวิช</persName> (โครเอเชีย) ที่ถอนตัวในปี 2002 ยอมรับว่า นี่เป็นช่วงเวลาที่ยากลำบากที่สุดในการเล่นเทนนิสอาชีพของเขา แต่ยืนยันว่าการถอนตัวไม่ได้เป็นสัญญาณถึงสภาพร่างกายและพละกำลังที่เริ่ม เสื่อมถดถอยแน่ และมั่นใจจะฟิตสมบูรณ์ 100% ทั้งร่างกายและจิตใจ แล้วกลับคืนสนามได้ในเร็วๆ นี้</p>
<p>“เมื่อผมเข้าสู่รายการอย่างวิมเบิลดัน ผมต้องการเป็นผู้ชนะ แต่ตอนนี้รู้สึกไม่มั่นใจเลยที่จะชนะ ผมไม่คิดว่าพร้อมพอที่จะลงเล่นศึกสำคัญแบบนี้ หลังจากได้พยายามทุกอย่างแล้วแต่ก็ไม่สำเร็จ ผมมีปัญหาที่เข่ามาหลายเดือนแล้ว คงต้องพักซักระยะ ผมโชคร้ายที่มาถึงช่วงสำคัญนี้ด้วยสภาพที่แย่มาก” แชมป์เฟรนช์ โอเพน 4 สมัย กล่าวทิ้งท้าย </p></body>
</news>
