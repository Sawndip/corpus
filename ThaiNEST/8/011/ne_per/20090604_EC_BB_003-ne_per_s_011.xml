<teiHeader>
<fileDesc>
<titleStmt>
  <title>อุตสาหกรรมยอมถอนพืช13ชนิดพ้นบัญชีวัตถุอันตราย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28868158.php?news_id=28868158  </bibl>
</sourceDesc>
</fileDesc>
</teiHeader>
<news>
<headline>อุตสาหกรรมยอมถอนพืช13ชนิดพ้นบัญชีวัตถุอันตราย</headline>
<lead>กระทรวงอุตสาหกรรม ยอมถอนผลิตภัณฑ์กำจัดศัตรูพืชที่ได้จากพืช 13 ชนิด ออกจากบัญชีวัตถุอันตราย หลังจากเกษตรฯ ชี้ อาจทำให้ประชาชนตระหนกและสับสนผลิตภัณฑ์บริโภค เตรียมเสนอ "<persName>ชาญชัย</persName>" ลงนามสัปดาห์หน้า พร้อมลุ้นศาลปกครองวินิจฉัยอุทธรณ์คำสั่งทุเลาประกาศถอนซัลเฟอร์ออกจากบัญชีวัตถุอันตราย</lead>
<neck></neck>
<body><p><persName>นายอนุสรณ์ เนื่องผลมาก</persName> รองปลัดกระทรวงอุตสาหกรรม ในฐานะประธานคณะกรรมการวัตถุอันตราย เปิดเผยภายหลังการประชุมคณะกรรมการวัตถุอันตราย วานนี้ (3 มิ.ย.) ว่า ที่ประชุมมีมติตามที่กระทรวงเกษตรฯเสนอให้ยกเลิกควบคุมผลิตภัณฑ์จากชิ้นส่วนพืชที่ไม่ผ่านกรรมวิธีที่ทำให้เกิดการเปลี่ยนแปลงทางเคมี เฉพาะที่นำไปใช้ป้องกัน กำจัด ทำลาย ควบคุมแมลง วัชพืช โรคพืช ศัตรูพืชหรือควบคุมการเจริญเติบโตของพืชที่ได้จากพืช 13 ชนิดได้แก่ สะเดา ตะไคร้หอม ขมิ้นชัน ขิง ข่า ดาวเรือง สาบเสือ กากเมล็ดชา พริก ขึ้นฉ่าย ชุมเห็ดเทศ ดองดึงและหนอนตายอยาก</p>

<p><persName>นายอนุสรณ์</persName> กล่าวว่า กระทรวงเกษตรฯพิจารณาแล้วเห็นว่า การกำหนดให้ผลิตภัณฑ์จากชิ้นส่วนพืชดังกล่าวอยู่ในบัญชีวัตถุอันตรายจะทำให้ประชาชนเกิดความตระหนกและสับสนกับผลิตภัณฑ์ที่ใช้บริโภค จึงขอยกเลิกประกาศดังกล่าว โดยหากกระทรวงเกษตรฯ เห็นว่าควรประกาศให้ผลิตภัณฑ์ดังกล่าวอยู่ในบัญชีวัตถุอันตรายก็จะเปิดรับฟังความเห็นประชาชนก่อนเสนอมาที่คณะกรรมการวัตถุอันตรายอีกครั้ง</p>

<p>ทั้งนี้การยกเลิกผลิตภัณฑ์จากชิ้นส่วนพืชดังกล่าวจะประกาศกระทรวงอุตสาหกรรม ซึ่งคณะกรรมการวัตถุอันตรายจะเสนอร่างประกาศให้นายชาญชัย ชัยรุ่งเรือง รัฐมนตรีว่าการกระทรวงอุตสาหกรรมพิจารณาลงนามในประกาศสัปดาห์หน้า โดยประกาศกระทรวงอุตสาหกรรมจะมีผลเมื่อมีการประกาศในราชกิจจานุเบกษา</p>

<p><persName>นายอนุสรณ์</persName> กล่าวว่า ในการประชุมวันนี้ยังไม่มีการพิจารณาเกี่ยวกับประกาศกระทรวงอุตสาหกรรมเรื่องการถอนสารซัลเฟอร์ออกจากบัญชีวัตถุอันตราย เนื่องจากขณะนี้ศาลปกครองมีคำสั่งทุเลาประกาศกระทรวงดังกล่าว ซึ่งต้องรอให้ศาลปกครองมีคำวินิจฉัยออกมาจึงจะมีการดำเนินการตามคำสั่งศาลปกครอง โดยที่ผ่านมากรมโรงงานอุตสาหกรรมได้อุทธรณ์คำสั่งทุเลาของศาลปกครอง และได้ส่งเอกสารชี้แจงตามที่ศาลปกครองกำหนด ซึ่งเป็นการชี้แจงเชิงวิชาการว่าศาลซัลเฟอร์ที่ถอนออกจากบัญชีวัตถุอันตรายไม่เป็นอันตราย และชี้แจงว่าที่ต้องประกาศให้อยู่ในบัญชีวัตถุอันตรายเพราะกระทรวงเกษตรและสหกรณ์ต้องการให้มีการควบคุมไม่ให้มีการใช้สารซัลเฟอร์ในภาคการเกษตร โดยศาลปกครองยังไม่กำหนดมาว่าจะวินิจฉัยเมื่อใด</p>

<p>"ขณะนี้ต้องรอว่าศาลปกครองจะมีคำสั่งให้ส่งเอกสารแจงเพิ่มเติมหรือไม่ และจะมีคำวินิจฉัยอย่างไร หากศาลไม่เห็นด้วยกับคำอุทธรณ์ของกระทรวงอุตสาหกรรมจะต้องไปสู้ในคดีที่นายสมคิด หอมเนตร นักวิชาการอิสระฟ้อง รมว.อุตสาหกรรม และอธิบดีกรมโรงงานอุตสาหกรรมเรื่องที่เจ้าหน้าที่ของรัฐออกกฎโดยไม่ชอบด้วยกฎหมาย และเห็นว่าการออกประกาศกระทรวงอุตสาหกรรมยกเลิกสารซัลเฟอร์ออกจากบัญชีวัตถุอันตรายไม่ถูกต้อง</p></body>
</news>
