<teiHeader>
<fileDesc>
<titleStmt>
  <title>เบรกเรือโดยสารขึ้นราคา คมนาคมห่วงชาวบ้านเดือดร้อน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-03 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=164162  </bibl>
</sourceDesc>
</fileDesc>
</teiHeader>
<news>
<headline>เบรกเรือโดยสารขึ้นราคา คมนาคมห่วงชาวบ้านเดือดร้อน</headline>
<lead></lead>
<neck></neck>
<body><p><persName>นายชวลิต เมธยะประภาส</persName> นายกสมาคมเรือไทย (ส.ร.ท.) เปิดเผยว่า เมื่อวันที่ 2 มิถุนายน ที่ผ่านมา สมาคมฯได้เข้ายื่นหนังสือต่อ กรมการขนส่งทางน้ำ และพาณิชยนาวี กระทรวงคมนาคม เพื่อขอให้จัดประชุมคณะกรรมการเรือโดยสาร เพื่อพิจารณาอัตราค่าโดยสารเรือใหม่ หลังจากระดับราคาน้ำมันดีเซลขายปลีกในประเทศปรับตัวสูงกว่า 25 บาทต่อลิตร ซึ่งอยู่ในเกณฑ์ และเป็นไปตามข้อตกลงที่ต้องปรับราคาค่าโดยสารใหม่อีกครั้ง </p>

 <p>สำหรับอัตราค่าโดยสารใหม่นั้น เบื้องต้นจะขอปรับขึ้น 2 บาท โดยเรือด่วนเจ้าพระยา (ธงส้ม)ขอปรับเป็น 15 บาทตลอดสาย จากปัจจุบันจัดเก็บ13 บาทตลอดสาย เรือด่วนเจ้าพระยา (ธงเหลือง) ปรับเป็น 20-29 บาท จากปัจจุบัน 18-27 บาท และเรือด่วนเจ้าพระยา ธงประจำทางธรรมดา ปรับเป็น 10 -15 บาท จากปัจจุบัน 8-13 บาท เรือคลองแสนแสบ ปรับเป็น 10-22 บาท จากปัจจุบัน 8-20 บาท ส่วนเรือข้ามฟากปรับเป็นเที่ยวละ 3.50 บาทต่อเที่ยว จากปัจจุบัน 3 บาทต่อเที่ยว </p>

<p> ขณะที่ <persName>นายชลอ คชรัตน์</persName> อธิบดีกรมการขนส่งทางน้ำและพาณิชยนาวี กล่าวหลังจากได้รับหนังสือจากส.ร.ท.ว่า กรมจะมีการพิจารณาข้อเรียกร้องดังกล่าวอีกครั้งว่าสมควรที่จะจัดประชุมเพื่อปรับอัตราค่าโดยสารใหม่หรือไม่ แต่ถ้าหากปรับขึ้นตามข้อเรียกร้องจะทำให้ประชาชนต้องได้รับความเดือดร้อน จึงของติดตามสถานการณ์ของราคาน้ำมันอีกระยะหนึ่งก่อน </p>

 <p>ผู้สื่อข่าวรายงานว่า ก่อนหน้านี้ สมาคมพัฒนารถร่วมเอกชน ซึ่งเป็นผู้ให้บริการรถร่วมขสมก.ได้ยื่นหนังสือถึง กรมการขนส่งทางบก ขอปรับค่าโดยสารเช่นกัน โดยรถธรรมดาขอปรับเพิ่มอีก2บาท และรถปรับอากาศขอปรับอีกระยะ2บาท </p></body>
</news>
