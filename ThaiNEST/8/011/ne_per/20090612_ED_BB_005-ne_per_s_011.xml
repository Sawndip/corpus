<teiHeader>
<fileDesc>
<titleStmt>
  <title>ไอบีเอ็มกระตุ้นเอสเอ็มอีลงทุน จัดประกวดโครงงานชิง1ล้านบาท  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/12/news_28916882.php?news_id=28916882  </bibl>
</sourceDesc>
</fileDesc>
</teiHeader>
<news>
<headline>ไอบีเอ็มกระตุ้นเอสเอ็มอีลงทุน จัดประกวดโครงงานชิง1ล้านบาท</headline>
<lead>ไอบีเอ็ม จัดประกวดโครงงานชิงรางวัลผลิตภัณฑ์และโซลูชั่นไอทีมูลค่า 1 ล้านบาท หวังกระตุ้นเอสเอ็มอีเดินหน้าใช้ไอทีปรับปรุงประสิทธิภาพการทำงาน รับความท้าทายทางเศรษฐกิจ</lead>
<neck></neck>
<body><p><persName>นางพรรณสิรี อมาตยกุล</persName> รองกรรมการผู้จัดการใหญ่ธุรกิจทั่วไป บริษัท ไอบีเอ็ม ประเทศไทย จำกัด กล่าว บริษัทได้จัดการประกวดโครงงานไอที ชื่อว่า “บิสซิเนส เรียลลิตี้ ชาเลนจ์” ซึ่งเป็นกิจกรรมกระตุ้นตลาดกลุ่มองค์กรธุรกิจขนาดกลางและขนาดย่อม (เอสเอ็มอี) ให้ปรับปรุงการทำงานให้มีประสิทธิภาพมากขึ้น โดยจะมอบผลิตภัณฑ์ และโซลูชั่นไอที รวมมูลค่า 1 ล้านบาท ให้แก่องค์กรผู้ชนะที่มีโครงการพัฒนาธุรกิจอย่างชาญฉลาด</p>
<p>ด้านองค์กรธุรกิจที่มีสิทธิเข้าร่วมการประกวด ครั้งนี้ จะต้องมีจำนวนพนักงาน 100-999 คน มีความมุ่งมั่นในการใช้เทคโนโลยีเพื่อเพิ่มประสิทธิภาพการทำงาน รวมถึงการปกป้องข้อมูลสำคัญๆ และกระบวนการทางธุรกิจ และสามารถประหยัดค่าใช้จ่ายในการดำเนินงาน และสร้างผลตอบแทนจากการลงทุน (ROI) ที่เหนือกว่าภายในเวลาอันรวดเร็ว ส่งผลต่อการเพิ่มกำไร เสริมสร้างขีดความสามารถการแข่งขัน และประหยัดค่าใช้จ่ายอย่างเหมาะสมในภาวะวิกฤติเศรษฐกิจปัจจุบัน</p>
<p>ทั้งนี้ องค์กรธุรกิจสามารถเข้าร่วมการประกวดครั้งนี้ ด้วยการเขียนเรียงความ ที่มีความยาวไม่เกิน 100 คำ โดยบรรยายเกี่ยวกับปัญหาท้าทายทางด้านไอทีที่องค์กรนั้นๆ กำลังเผชิญอยู่ พร้อมทั้งระบุว่า รางวัลมูลค่าหนึ่งล้านบาท จะช่วยให้องค์กรสามารถพัฒนาธุรกิจอย่างชาญฉลาดมากขึ้นได้อย่างไร ผู้สนใจสามารถลงทะเบียนเข้าร่วมการประกวดได้ตั้งแต่วันนี้ - 30 มิ.ย. นี้</p>
<p>“ตลาดเอสเอ็มอีในประเทศไทย เป็นตลาดหนึ่งที่มีขนาดใหญ่ที่สุด และเติบโตเร็วที่สุดสำหรับไอบีเอ็ม เรามุ่งมั่นที่จะเพิ่มความสะดวกให้แก่องค์กรเอสเอ็มอี ในการใช้ประโยชน์จากนวัตกรรมทางด้านเทคโนโลยี เพื่อสร้างความแตกต่างทางธุรกิจและกระตุ้นการเติบโต การประกวดครั้งนี้ ยังจะช่วยให้เราเข้าใจปัญหาสำคัญๆ ทางด้านธุรกิจและเทคโนโลยีของเอสเอ็มอี” <persName>นางพรรณสิรี</persName> กล่าว</p></body>
</news>
