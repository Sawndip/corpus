<teiHeader>
<fileDesc>
<titleStmt>
  <title>นราฯยังป่วนไม่เลิกยิงชาวบ้านตายอีก1  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-15 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090615/17039/%e0%b8%99%e0%b8%a3%e0%b8%b2%e0%b8%af%e0%b8%a2%e0%b8%b1%e0%b8%87%e0%b8%9b%e0%b9%88%e0%b8%a7%e0%b8%99%e0%b9%84%e0%b8%a1%e0%b9%88%e0%b9%80%e0%b8%a5%e0%b8%b4%e0%b8%81%e0%b8%a2%e0%b8%b4%e0%b8%87%e0%b8%8a%e0%b8%b2%e0%b8%a7%e0%b8%9a%e0%b9%89%e0%b8%b2%e0%b8%99%e0%b8%95%e0%b8%b2%e0%b8%a2%e0%b8%ad%e0%b8%b5%e0%b8%811.html  </bibl>
</sourceDesc>
</fileDesc>
</teiHeader>
<news>
<headline>นราฯยังป่วนไม่เลิกยิงชาวบ้านตายอีก1</headline>
<lead>นราธิวาส ยังป่วนไม่เลิกคนร้ายไล่ประกบยิงชาวบ้านเสียชีวิตอีก 1 ศพ</lead>
<neck></neck>
<body><p>(15มิ.ย.) เวลา 06.30 น. <persName>ร.ต.อ.อัคนีรักษ์ อัครพิน</persName> ร้อยเวร สภ.เมืองนราธิวาส ได้รับแจ้งเหตุคนถูกยิงเสียชีวิตบนถนนสายทุ่งคา-มะนังตายอ ช่วงบริเวณบ้านโต๊ะนอ ม. 4 ต.มะนังตายอ อ.เมือง หลังรับแจ้งจึงเดินทางไปตรวจสอบพร้อม <persName>พ.ต.ท.สมชาย พนมอุปการ</persName> รอง ผกก.สส.สภ.เมืองนราธิวาส และเจ้าหน้าที่กองวิทยาการ จ.นราธิวาส รวมทั้งกำลังตำรวจทหารและเจ้าหน้าที่มูลนิธิกู้ภัยเมตตาธรรมจำนวนหนึ่ง </p>
 
<p>เมื่อไปถึงที่เกิดเหตุพบศพผู้เสียชีวิตนอนจมกองเลือดริมถนน ทราบชื่อคือ<persName>นายมูเซ็ง มะสู</persName> อายุ 40 ปี อยู่บ้านเลขที่ 18/1 ม.6 ต.กาเยาะมาตี อ.บาเจาะ จ.นราธิวาส มีบาดแผลถูกกระสุนปืนพกสั้นไม่ทราบขนาด เข้าที่เบ้าตาซ้ายทะลุท้ายทอย 1 นัด ส่วนที่เกิดเหตุเจ้าหน้าที่ตรวจสอบไม่พบหลักฐานใดๆ ของกลุ่มคนร้าย เจ้าหน้าที่จึงมอบศพให้มูลนิธิกู้ภัยเมตตาธรรม นำศพไปโรงพยาบาลนราธิวาสราชนคริทร์ เพื่อให้แพทย์ทำการชันสูตรพลิกศพอย่างละเอียดอีกครั้ง ก่อนที่จะมอบให้ญาติรับศพไปประกอบพิธีทางศาสนา</p>
 
<p>จากการสอบสวนทราบว่า ก่อนเกิดเหตุผู้ตายได้เดินทางออกจากบ้านพักในพื้นที่ อ.บาเจาะ มานอนค้างที่บ้านภรรยา คือ <persName>นางแวเซาะ มะโล๊ะ</persName> อายุ 32 ปี ซึ่งอยู่ในหมู่บ้านจุดเกิดเหตุ เมื่อตื่นเช้าผู้ตายเดินออกจากบ้านพักภรรยา เพื่อมานั่งดื่มกาแฟกับเพื่อนปกติ และระหว่างที่ผู้ตายเดินอยู่บนถนน ก็มีคนร้าย  2 คน ขี่รถ จยย.เป็นพาหนะ เมื่อพบผู้ตายคนร้ายที่นั่งซ้อนท้ายได้ชักอาวุธปืนพกสั้นไม่ทราบขนาด ออกมายิงใส่ผู้ตาย 1 นัด จนล้มทั้งยืนและเสียชีวิตคาที คนร้ายจึงได้ขี่รถ จยย.หลบหนีไป</p>
 
 <p>ส่วนสาเหตุที่เกิดขึ้นเจ้าหน้าที่ตั้งแนวทางสอบสวนไว้ 2 ประเด็น คือขัดแย้งส่วนตัว แต่ไม่ตัดทิ้งประเด็นความมั่นคง เนื่องจากผู้ตายเป็นคนนอกพื้นที่ แต่โชคร้ายมาเดินพบกลุ่มคนร้ายจึงถูกยิงเสียชีวิตเพื่อสังเวยไฟใต้ดังกล่าว.</p></body>
</news>
