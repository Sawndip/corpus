<teiHeader>
<fileDesc>
<titleStmt>
  <title>เชื่อนจีน 40% เสี่ยงถล่ม หลังสร้างไม่นาน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-19 16:14:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/china-focus/20090619/52908/%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%99%e0%b8%88%e0%b8%b5%e0%b8%99-40-%e0%b9%80%e0%b8%aa%e0%b8%b5%e0%b9%88%e0%b8%a2%e0%b8%87%e0%b8%96%e0%b8%a5%e0%b9%88%e0%b8%a1-%e0%b8%ab%e0%b8%a5%e0%b8%b1%e0%b8%87%e0%b8%aa%e0%b8%a3%e0%b9%89%e0%b8%b2%e0%b8%87%e0%b9%84%e0%b8%a1%e0%b9%88%e0%b8%99%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>เชื่อนจีน 40% เสี่ยงถล่ม หลังสร้างไม่นาน</headline>
<lead>ปักกิ่ง - สื่อมวลชนจีนประโคมข่าว เขื่อนมากกว่า 40% ในประเทศ เสี่ยงที่จะถล่ม ทั้งที่เพิ่งสร้างได้ไม่กี่ปี</lead>
<neck></neck>
<body><p>หนังสือพิมพ์ไชน่า เดลี่ ของทางการจีน รายงานว่า เขื่อนหลายแห่งที่สร้างไว้ในบริเวณแม่น้ำเหลือง กำลังใกล้จะพังถล่มลงมา หลังจากเพิ่งสร้างได้เพียงไม่กี่ปี ท่ามกลางความวิตกว่าเขื่อนในประเทศจีนกว่า 40 เปอร์เซ็นต์ ไม่มีความปลอดภัย </p>
<p>รายงานระบุว่า การก่อสร้างที่ไร้มาตรฐาน ใช้วัสดุคุณภาพต่ำ แรงงานที่ไม่มีคุณภาพ และการยักยอกงบประมาณการก่อสร้าง ล้วนเป็นปัจจัยที่ทำให้เขื่อนต่างๆ ในมณฑลกานซู ตกอยู่ในความเสี่ยง</p>
<p>สถานการณ์นี้ ยังเป็นภัยคุกคามอย่างมากต่อความปลอดภัยของประชาชน </p>
<p>รายงานข่าวดังกล่าว ซึ่งอ้างการเข้าไปตรวจสอบของหนังสือพิมพ์ ไชน่า ยูธ เดลี่ ยังชี้ให้เห็นว่า มีเขื่อนอยู่แห่งหนึ่ง ที่เพิ่งสร้างเมื่อปี 2539 ที่เขตหวน บนฝั่งแม่น้ำเหลือง กำลังมีรอยแตกในระดับที่เป็นอันตรายบริเวณช่วงกลางตัวเชื่อน </p>
<p>ขณะประชาชนในพื้นที่ เผยว่า มีเขื่อนสร้างใหม่อย่างน้อย 5 แห่ง ที่อยู่ในสภาพน่าวิตก </p>
<p>ทางด้านเจ้าหน้าที่สำนักงานคุ้มครองน้ำรายหนึ่ง ระบุว่า รัฐบาลกำลังอยู่ระหว่างดำเนินการสอบสวนเรื่องนี้ แต่ไม่ได้เปิดเผยรายละเอียดที่นอกเหนือจากนี้ </p>
<p>อย่างไรก็ดี สถานการณ์ข้างต้น ไม่ได้จำกัดอยู่เฉพาะที่มณฑลกานซู เพราะยังมีเขื่อนอีกกว่า 40% ในจีน หรือราว 37,000 แห่ง มีสภาพร้าว และเป็นอันตราย</p>
<p>ในจำนวนนี้ มีอยู่ประมาณ 3,640 แห่ง ที่อยู่ระหว่างการเสริมความแข็งแกร่ง และอีก 7,600 แห่ง จำเป็นต้องได้รับความใส่ใจอย่างเร่งด่วน</p></body>
</news>
