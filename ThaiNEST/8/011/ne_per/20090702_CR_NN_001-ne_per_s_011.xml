<teiHeader>
<fileDesc>
<titleStmt>
  <title>รวบพม่าตุ๋นพม่า หลอกใช้แรงงาน-เรียกเงินไถ่ตัว  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=168572  </bibl>
</sourceDesc>
</fileDesc>
</teiHeader>
<news>
<headline>รวบพม่าตุ๋นพม่า หลอกใช้แรงงาน-เรียกเงินไถ่ตัว</headline>
<lead></lead>
<neck></neck>
<body><p>ที่ กองบังคับการปราบปรามการกระทำผิดต่อเด็กเยาวชนและสตรี (บก.ปดส.) เมื่อเวลา 14.30 น.วันที่ 2 กรกฎาคม <persName>พ.ต.อ.สุวิชญ์พล อิ่มใจรัชต์</persName> รอง ผบก.ปดส.<persName>พ.ต.อ.วรพงษ์ ทองไพบูลย์</persName> ผกก.2 บก.ปดส.<persName>พ.ต.ท.ชูศักดิ์ เคทอง</persName> รอง ผกก.2 บก.ปดส.ร่วมกันแถลงข่าวจับกุม<persName>นายเวง</persName> หรือ<persName>ธิต</persName> อายุ 44 ปี และ<persName>นางมอญ</persName> อายุ 30 ปี ทั้งสองสัญชาติพม่า โดยแจ้งข้อหาร่วมกันค้ามนุษย์ ร่วมกันหน่วงเหนี่ยวกักขังทำให้เสียอิสรภาพ และเป็นบุคคลต่างด้าวเข้ามาในราชอาณาจักรโดยไม่ได้รับอนุญาต จับกุมผู้ต้องหาทั้งสองได้ที่บ้านเช่าเลขที่ 33/1 หมู่ 2 ต.แสมสาร อ.สัตหีบ จ.ชลบุรี</p>

                <p><persName>พ.ต.อ.สุวิชญ์พล</persName> กล่าวว่า การจับกุมครั้งนี้สืบเนื่องจากก่อนหน้านี้<persName>นายรวย</persName> ชาวพม่า ได้เข้าแจ้งความกับ บก.ปดส.ว่า <persName>นายนีทู</persName> เพื่อนชาวพม่า ถูกผู้ต้องหากักขังตัวไว้ที่บ้านเช่าแห่งหนึ่งในพื้นที่ ต.แสมสาร อ.สัตหีบ จ.ชลบุรี เพื่อใช้แรงงานในเรือ ประมงและถูกทำร้ายร่างกายโดยถูกบังคับให้นำเงินจำนวน 20,000 บาท มาไถ่ตัว ภายหลังรับแจ้งชุดสืบสวน กก.2 บก.ปดส.เดินทางลงพื้นที่เพื่อให้การช่วยเหลือ<persName>นายนีทู</persName> โดยให้<persName>นายชาย</persName> ชาวพม่า ซึ่งเคยติดต่อกับผู้ต้องหา ไปบอกกับผู้ต้องหาว่าจะนำเงินจำนวน 20,000 บาท ไถ่ตัว<persName>นายนีทู</persName></p>

                <p>ต่อมา เมื่อเจ้าหน้าที่เดินทางไปตรวจสอบยังบ้านเช่าของผู้ต้องหา ซึ่งเป็นของ<persName>นายปัญญา เลิศสรรค์ปัญญา</persName> อายุ 59 ปี อาชีพทำประมง ก็ได้พบแรงงานชาวพม่า 6 คน ประกอบด้วย <persName>นายอังซอ</persName> <persName>นายมิวมีนแทะ</persName> <persName>นายเซ็งกู</persName> <persName>นายอง</persName> <persName>นายไทออง</persName> และ<persName>นายเต็งกู</persName> นอกจากนี้ได้พบตัว<persName>นายนีทู</persName> ถูกขังตัวไว้อีกห้องหนึ่งในสภาพถูกทำร้ายร่ากายมีรอยฟกช้ำที่ใบหน้า จึงให้ความช่วยเหลือทั้งหมดออกมา ก่อนจะติดตามจับกุมผู้ต้องหาทั้งสองไว้ได้</p>

                <p><persName>พ.ต.อ.สุวิชญ์พล</persName> กล่าวต่อว่า หลังจากสอบปากคำแรงงานชาวพม่าผู้เสียหาย ทราบว่า ทั้งหมดถูกผู้ต้องหาบังคับให้ไปทำงานในเรือประมง เมื่อเสร็จงานก็จะนำตัวมากักขังที่บ้านพักดังกล่าวเป็นเวลาถึง 3 เดือน โดยทั้งหมดไม่สามารถจะหลบหนีได้เนื่องจากในห้องพักมีการติดรั้วตาข่ายและตีสังกะสีไว้อย่างนแน่นหนา แม้ว่าก่อนหน้านั้น <persName>นายนีทู</persName> กับ<persName>นายโยเมโท</persName> ผู้เสียหายอีกรายหนึ่ง จะพยายามหลบหนีออกมา แต่ก็มีเพียง<persName>นายโยเมโท</persName> ที่หลบหนีมาได้ ส่วน<persName>นายนีทู</persName> ถูกตามจับตัวได้จึงถูกผู้ต้องหาแยกตัวไปขังและทำร้ายร่างกาย</p>

                <p>สอบสวนผู้ต้องหาให้การรับสารภาพว่า แรงงานทั้งหมดมีนายหน้าเป็นผู้ติดต่อให้ไปรับตัวในพื้นที่ อ.สังขละบุรี จ.กาญจนบุรี โดยตนจะต้องจ่ายค่าหัวรายละ 10,000 บาท ก่อนจะพามาทำงานในเรือประมง หากแรงงานรายใดไม่ต้องการทำงานก็ต้องนำเงินจำนวน 20,000 บาท มาไถ่ตัวออกไป ซึ่งทำมาแล้วประมาณปีเศษ หากแรงงานรายใดขัดขืนตนก็จะให้ลูกน้องทำร้ายร่างกาย ส่วนการทำงานในเรือประมงนั้นก็ให้ทำงานเพื่อชดใช้กับเงินที่ตนจ่ายให้กับนายหน้า</p></body>
</news>
