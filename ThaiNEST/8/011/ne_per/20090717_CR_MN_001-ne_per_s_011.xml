<teiHeader>
<fileDesc>
<titleStmt>
  <title>จับแก๊ง “หยิบสิบ” ขู่ฆ่ายกครัวนักธุรกิจผีพนันเบี้ยวหนี้  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-17 17:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081046  </bibl>
</sourceDesc>
</fileDesc>
</teiHeader>
<news>
<headline>จับแก๊ง “หยิบสิบ” ขู่ฆ่ายกครัวนักธุรกิจผีพนันเบี้ยวหนี้</headline>
<lead>กองปราบปรามรวบแก๊งหยิบสิบ ขู่ฆ่ายกครัวนักธุรกิจเฟอร์นิเจอร์ชาวไทย ผีพนันที่ข้ามไปเล่นฝั่งปอยเปต แล้วติดหนี้เงินยืมจากโต๊ะเงินกู้ฝั่งกัมพูชา</lead>
<neck></neck>
<body><p>วันนี้ (17 ก.ค.) ที่ กองปราบปราม เมื่อเวลา 14.30 น.<persName>พ.ต.อ.อัคราเดช พิมลศรี</persName> ผกก.2 บก.ป. พร้อมด้วย <persName>พ.ต.ท.ขวัญพิชัย มะโนเจริญทรัพย์</persName> พนักงานสอบสวน (สบ 3) กก.2 บก.ป.นำกำลังจับกุม <persName>นายไรเรน เหลย</persName> หรือ <persName>อาซัน</persName> อายุ 37 ปี สัญชาติจีน <persName>นายฉัตรชัย ชมเชย</persName> อายุ 20 ปี <persName>นายสราวุธ แสงสี</persName> อายุ 20 ปี และ <persName>นายประภาส ขวัญเพ็ง</persName> อายุ 20 ปี ตามหมายจับศาลจังหวัดชลบุรี ที่ 468-471/2552 ข้อหาร่วมกันข่มขืนใจผู้อื่นให้กระทำการหรือจำยอมต่อสิ่งใดโดยกลัวว่าจะเกิดอันตรายต่อชีวิต ร่างกาย เสรีภาพของผู้ถูกข่มขืนใจ โดยมีอาวุธหรือร่วมกันกระทำผิดตั้งแต่ 5 คนขึ้นไป และร่วมกันกรรโชกทรัพย์ พร้อมของกลางรถยนต์โตโยต้า สีดำ ทะเบียน สย 3709 กทม.สมุดบัญชีลูกหนี้ 1 เล่ม และโทรศัพท์มือถืออีก 8 เครื่อง โดยจับกุมทั้งหมดได้ที่ จ.ชลบุรี</p>
       
       <p>ทั้งนี้ เมื่อวันที่ 3 ก.ค.<persName>นายสำเริง สว่างศรี</persName> อายุ 46 ปี นักธุรกิจเฟอร์นิเจอร์ ได้ไปเล่นพนันที่บ่อนฮอลิเดย์ ฝั่งปอยเปต ประเทศกัมพูชา แต่เล่นเสียหมดตัว จึงไปกู้ยืมเงินจากโต๊ะเงินกู้ชื่อ “เฮง เฮง เฮง” ซึ่งเป็นของกลุ่มชาวจีนในบ่อนรู้จักกันดีในชื่อว่าแก๊ง “หยิบสิบ” เพราะลูกหนี้ทุกรายจะต้องถูกหักเงินต้นทันที 10 เปอร์เซ็นต์ โดย <persName>นายสำเริง</persName> ได้ขอกู้เงินมา 1 แสนบาท จากนั้นคนร้ายได้ยึดบัตรเอทีเอ็มของ <persName>นายสำเริง</persName> ที่มียอดเงินในบัญชีจำนวน 110,000 บาท เอาไว้</p>
       
       <p>ต่อมา <persName>นายสำเริง</persName> ได้เสียพนันจนหมดอีก จึงนัดหมายกับคนร้าย ว่า ให้นำบัตรเอทีเอ็ม มากดเงินในฝั่งไทย แต่รออยู่นานก็ไม่พบ จึงทำเรื่องอายัดบัตรเอทีเอ็ม เมื่อคนร้ายรู้เรื่องก็เลยเกิดความไม่พอใจ โทรศัพท์มาข่มขู่ว่าจะทำอันตรายผู้เสียหายและครอบครัว วันต่อมาได้มีกลุ่มชายฉกรรจ์ จำนวน 8 คน พร้อมอาวุธครบมือ มาที่ร้านขายเฟอร์นิเจอร์ของ <persName>นายสำเริง</persName> ภายในนิคมอุตสาหกรรมอมตะนคร ต.บ้านเกา อ.พานทอง จ.ชลบุรี แล้วข่มขู่ให้หาเงินมาชดใช้พร้อมดอกเบี้ยและค่าติดตามอีก 30,000 บาท ภายในวันที่ 12 ก.ค.ไม่เช่นนั้นจะฆ่าให้ตายทีละคน</p>
       
      <p> จากนั้นเมื่อวันที่ 10 ก.ค.ที่ผ่านมา <persName>นายสำเริง</persName> ได้เข้าแจ้งความพนักงานสอบสวน บก.ป.ต่อมา <persName>พ.ต.อ.อัคราเดช</persName> พร้อมกำลังได้รวบรวมพยานหลักฐานขออนุมัติศาลออกหมายจับ และวางแผนจับกุมตัวได้ดังกล่าว เบื้องต้นสอบสวนผู้ต้องหาทั้งหมดให้การปฏิเสธ จึงควบคุมตัวส่งพนักงานสอบสวน กก.2 บก.ป.ดำเนินคดีต่อไป</p></body>
</news>
