<teiHeader>
<fileDesc>
<titleStmt>
  <title>กบข.สวนหมัดหันพึ่งกฤษฎีกาชี้อำนาจ ป.ป.ท.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090616/17181/%e0%b8%81%e0%b8%9a%e0%b8%82.%e0%b8%aa%e0%b8%a7%e0%b8%99%e0%b8%ab%e0%b8%a1%e0%b8%b1%e0%b8%94%e0%b8%ab%e0%b8%b1%e0%b8%99%e0%b8%9e%e0%b8%b6%e0%b9%88%e0%b8%87%e0%b8%81%e0%b8%a4%e0%b8%a9%e0%b8%8e%e0%b8%b5%e0%b8%81%e0%b8%b2%e0%b8%8a%e0%b8%b5%e0%b9%89%e0%b8%ad%e0%b8%b3%e0%b8%99%e0%b8%b2%e0%b8%88%e0%b8%9b.%e0%b8%9b.%e0%b8%97..html  </bibl>
</sourceDesc>
</fileDesc>
</teiHeader>
<news>
<headline>กบข.สวนหมัดหันพึ่งกฤษฎีกาชี้อำนาจ ป.ป.ท.</headline>
<lead>กบข.ส่งผ่านกรมบัญชีกลางยื่นกฤษฎีกาตีความ อำนาจการตรวจสอบของ ป.ป.ท. เรียกชี้แจงวันที่ 17 มิถุนายนนี้ เผย กบข.ยังไม่ยอมมาชี้แจง</lead>
<neck></neck>
<body><p>รายงานข่าวจากกระทรวงยุติธรรมเปิดเผยถึงความคืบหน้าการตรวจสอบการบริหารงานของกองทุนบำเหน็จบำนาญข้าราชการ (กบข.) ว่าขณะนี้คณะกรรมการ กบข.และ<persName>นายวิสิฐ ตันติสุนทร</persName> อดีตเลขาธิการ กบข. ยังไม่ได้ติดต่อขอชี้แจงข้อมูลต่อสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) ตามที่ได้ทำหนังสือร้องขอไปเมื่อวันที่ 8 มิถุนายนที่ผ่านมาหรือไม่</p>

 <p>อย่างไรก็ตาม กลับมีหนังสือจากสำนักงานคณะกรรมการกฤษฎีกาส่งถึง<persName>นายธาริต เพ็งดิษฐ์</persName> เลขาธิการ ป.ป.ท. ขอให้เข้าชี้แจงอำนาจของ ป.ป.ท.ในวันที่ 17 มิถุนายนนี้ เวลา 14.00 น. ตามที่กรมบัญชีกลางทำหนังสือขอหารือไปยังกฤษฎีกา ว่าเลขาธิการ ป.ป.ท.มีหน้าที่เพียงการบริหารงานธุรการ และไม่มีกฎหมายใดกำหนดให้เลขาธิการกระทำแทนบอร์ด ป.ป.ท.</p>

<p> รายงานข่าวระบุว่า การส่งหนังสือขอหารือผ่านกรมบัญชีกลาง เป็นประเด็นที่ต้องจับตามอง เนื่องจากผู้บริหารระดับสูงของหน่วยงานรัฐหลายแห่งต่างมีชื่อร่วมเป็นบอร์ด กบข. ทำให้ข้าราชการที่เป็นสมาชิก กบข.ต่างวิตกกังวลว่า การตรวจสอบอาจติดขัดในประเด็นอำนาจตามกฎหมาย จนอาจกลายเป็นประเด็นที่เบี่ยงเบนไม่ให้มีการตรวจสอบและหาตัวผู้รับผิดชอบต่อความเสียหายที่เกิดขึ้นจากการบริหารและการตัดสินใจลงทุนที่ไม่โปร่งใส</p>

 <p>ทั้งนี้ เจ้าหน้าที่ฝ่ายกฎหมาย ป.ป.ท.เตรียมข้อมูลเข้าชี้แจงต่อกฤษฎีกา เพื่อยืนยันว่าการตรวจสอบ กบข.ที่ผ่านมา ไม่ใช่การสั่งการตามอำนาจสอบสวน แต่เป็นการขอความอนุเคราะห์ให้ กบข.จัดส่งข้อมูล หรือเข้าให้ข้อมูลต่อ ป.ป.ท.ถึง 2 ครั้ง แต่ กบข.ไม่เคยให้ตามที่ได้รับการร้องขอ อย่างไรก็ตาม การตรวจสอบนั้น ป.ป.ท.ใช้อำนาจตามกฎกระทรวงแบ่งส่วนราชการสำนักงาน ป.ป.ท. กระทรวงยุติธรรม พ.ศ.2551 และตระหนักดีว่าอำนาจการตรวจสอบ กบข.เป็นของคณะกรรมการป้องกันและปราบปรามการทุจริตแห่งชาติ (ป.ป.ช.) ดังนั้นหากครบกำหนด กบข.ไม่เข้าชี้แจงข้อมูลในประเด็นต่างๆ ป.ป.ท.จะส่งข้อมูลเบื้องต้นทั้งหมดให้ ป.ป.ช.ดำเนินการตามกฎหมายต่อไป</p></body>
</news>
