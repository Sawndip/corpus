<teiHeader>
<fileDesc>
<titleStmt>
  <title>กก.สมานฉันท์เล็งยกเลิก “ยุบพรรค”  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=39426  </bibl>
</sourceDesc>
</fileDesc>
</teiHeader>
<news>
<headline>กก.สมานฉันท์เล็งยกเลิก “ยุบพรรค”</headline>
<lead></lead>
<neck></neck>
<body><p>เมื่อวันที่ 3 มิ.ย.52 ผู้สื่อข่าวรายงานว่า <persName>พระบาทสมเด็จพระปรมินทรมหาภูมิพลอดุลยเดช</persName> ทรงมีพระบรมราชโองการโปรดเกล้าฯ เรียกประชุมรัฐสภาเป็นการประชุมสมัยวิสามัญ อาศัยอำนาจตามความในมาตรา 128 และมาตรา 187 ของรัฐธรรมนูญแห่งราชอาณาจักรไทย จึงทรงพระกรุณาโปรดเกล้าฯ ให้ตราพระราชกฤษฎีกาเรียกประชุมสมัยวิสามัญแห่งรัฐสภาตั้งแต่วันที่ 15 มิ.ย.52 ผู้รับสนองพระบรมราชโองการ <persName>นายอภิสิทธิ์ เวชชาชีวะ</persName> นายกรัฐมนตรี</p>
<p><persName>นายชุมพล ศิลปอาชา</persName> รมว.ท่องเที่ยวและกีฬา หัวหน้าพรรคชาติไทยพัฒนา กล่าวถึงสถานการณ์ทางการเมืองภายในพรรคร่วมรัฐบาล ว่า ขณะนี้พรรคร่วมฯยังแข็งแรงดีมากไม่มีปัญหา อีกทั้งกลุ่มพันธมิตรประชาชนเพื่อประชาธิปไตยที่ใส่สีเหลืองได้กลายพันธุ์เป็นนักการเมืองเหมือนสีแดงแล้ว อยู่ในลู่วิ่งเดียวกัน จึงไม่มีคลื่นการเมือง</p>
<p>ด้าน <persName>นายเฉลิมชัย ศรีอ่อน</persName> รองหัวหน้าพรรคประชาธิปัตย์ กล่าวถึงการตั้งพรรคการเมืองของกลุ่มพันธมิตรฯ ว่า เป็นเรื่องที่ดี ที่ประชาชนจะมีทางเลือกที่หลากหลายในระบอบประชาธิปไตย ซึ่งคนที่อาสาเข้ามาทำงานทางการเมืองต้องรู้ว่าสามารถทำประโยชน์ให้พื้นที่ได้มากน้อยแค่ไหน เพราะขณะนี้ชาวบ้านมีวิจารณญาณมากขึ้น</p>
<p><persName>นายสมเกียรติ พงษ์ไพบูลย์</persName> ส.ส.สัดส่วน พรรคประชาธิปัตย์ แกนนำพันธมิตรฯ กล่าวยืนยันว่า ยังเป็นสมาชิกของพรรคประชาธิปัตย์อยู่ แม้ว่ากลุ่มพันธมิตรฯ จะตั้งพรรคการเมืองก็ตาม ซึ่งเจตนารมณ์ของกลุ่มพันธมิตรฯ เพื่อร่วมมือกับพรรคการเมืองที่ดี เพื่อต่อสู้กับพรรคที่เลว </p>
<p>ขณะที่ <persName>นายสุเทพ เทือกสุบรรณ</persName> รองนายกฯ ฝ่ายความมั่นคง เลขาธิการพรรคประชาธิปัตย์ กล่าวในเรื่องเดียวกันว่า ยังไม่เป็นไร ขณะนี้ได้เตรียมความพร้อมในการรับมือการชุมนุมทางการเมืองของกลุ่มผู้ชุมนุม ที่จะนำปัญหาการบริหารราชการแผ่นดิน โดยเฉพาะเรื่องเศรษฐกิจและการทุจริตต่างๆ มาผสมกันว่า ต้องชี้แจงโดยนำความจริงมาต่อสู้กันไม่มีปัญหาอะไร ส่วนการตั้งพรรคการเมืองของกลุ่มพันธมิตรฯ นั้น ยังไม่เป็นไร </p>
<p>ด้าน <persName>นายจตุพร พรหมพันธุ์</persName> แกนนำนปช. กล่าวยืนยันว่า ในการชุมนุมใหญ่ วันที่ 27 มิ.ย.ที่สนามหลวง จะมีการเปิดประเด็นการทุจริตและนำข้อมูลหลักฐาน เช่นการประกวดราคาข้าว และโครงการเช่ารถเมล์เอ็นจีวี 4 พันคัน รวมทั้งหลักฐานในการสลายการชุมนุมของกลุ่มคนเสื้อแดงในช่วงเทศกาลสงกรานต์ มาเปิดเผยให้ประชาชนได้รับทราบ ดังนั้นภารกิจของคนเสื้อแดงยังไม่จบ </p>
<p>ที่รัฐสภา มีการประชุมคณะอนุกรรมการตรวจสอบเหตุการณ์ความวุ่นวายที่เมืองพัทยา จ.ชลบุรีและภูมิภาคมี <persName>นายอโนทัย ฤทธิปัญญาวงศ์</persName> ส.ว.สรรหา เป็นประธาน ได้เชิญผู้บัญชาการตำรวจแห่งชาติ ปลัดกระทรวงมหาดไทย แม่ทัพภาคที่ 1 ผู้บัญชาการกองเรือยุทธการ กองอำนวยการรักษาความมั่นคงภายใน(กอ.รมน.)ตัวแทนจากสภาความมั่นคงแห่งชาติ(สมช.)มาชี้แจงกรณีเหตุการณ์ชุมนุมในการประชุมผู้นำอาเซียนกับคู่เจรจา ที่เมืองพัทยา จ.ชลบุรี</p>
<p><persName>พล.ต.ต.ปราโมทย์ ปทุมวงศ์</persName> รองผบช.ภ.2 รักษาการ ผบก.ภ.จว.ชลบุรี ชี้แจงว่า ได้วางแผนรักษาความปลอดภัยผู้นำประเทศต่างๆ 100 เปอร์เซ็นต์ แม้จะมีเวลาทำงานเพียง 15 วัน และยืนยันว่าทำดีที่สุด แต่สาเหตุและปัจจัยอยู่นอกเหนือจากการควบคุม ส่วนการชุมนุมของคนเสื้อน้ำเงิน ตนไม่เห็น เพราะอยู่ไกลจากที่เกิดเหตุ</p>
<p><persName>นายสงวน พงษ์มณี</persName> ส.ส.ลำพูน พรรคเพื่อไทย อนุกรรมการฯ กล่าวว่า อยากให้เจ้าหน้าที่ตำรวจได้รักษาศักดิ์ศรีของตัวเอง และอย่าปล่อยให้บุคคลทางการเมืองที่ไม่มีสถานะทางการเมืองและไม่มีอำนาจ มาบัญชาการแทนได้อย่างไร </p>
<p>ขณะเดียวกัน ได้มีการประชุมของคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญมี <persName>นายดิเรก</persName> ถึงฝั่ง ส.ว.นนทบุรี ประธานคณะกรรมการฯ ทำหน้าที่ประธาน เพื่อนัดสรุปข้อเสนอของคณะอนุกรรมการพิจารณาศึกษาแนวทางปฏิรูปการเมืองอีกครั้ง โดย <persName>นายประเสริฐ ชิตพงศ์</persName> ส.ว.สงขลา ในฐานะประธานอนุกรรมการฯ ได้เสนอกรอบและแนวทางแก้ไข โดยเสนอให้มีตัวแทนภาคประชาชนร่วมเป็นกรรมการสรรหาองค์กรอิสระ ตามรัฐธรรมนูญและมีบทบาทในการตรวจสอบองค์กรอิสระให้มากขึ้น โดยให้มีการสรรหากกต.และป.ป.ช.ใหม่ เพราะเห็นว่าองค์กรดังกล่าวน่าจะยุติบทบาทได้แล้ว </p>
<p>ส่วนของการปรับปรุงโครงสร้างทางการเมืองของพรรคการเมือง อนุกรรมการฯ เห็นว่าปัญหาที่เกิดขึ้นคือ การมีส่วนร่วมของประชาชนยังไม่เป็นรูปธรรม ยังมีปัญหาเรื่องการยุบพรรค และตัดสิทธิ์กรรมการบริหารพรรค ทำให้พรรคการเมืองอ่อนแอ จึงเสนอแนวทางแก้ไข โดยให้ประชาชนมีส่วนร่วมในการดำเนินงานของพรรคการเมืองอย่างแท้จริง อาทิ การนำเงินบริจาคให้พรรคการเมืองมาลดหย่อนภาษี กรณีที่กรรมการบริหารพรรคกระทำผิดไม่ควรยุบพรรค แต่ควรลงโทษกรรมการบริหารพรรค </p>
<p>จากนั้น ที่ประชุมได้เปิดโอกาสให้กรรมการสมานฉันท์ฯ แต่ละคนแสดงความคิดเห็นกันอย่างกว้างขวาง ในที่สุดที่ประชุมมีมติให้เพิ่มกรอบที่จะต้องปฏิรูปโครงสร้างสังคม การเมืองและเศรษฐกิจ ทั้งด้านที่มาขององค์กรตามรัฐธรรมนูญ ปัญหาระบบการบริหารราชการแผ่นดิน ปัญหาพรรคการเมือง ปัญหาโครงสร้างทางอำนาจและการแบ่งแยกโครงสร้างอำนาจประชาธิปไตยทางรัฐธรรมนูญโครงสร้างทางเศรษฐกิจ และกระบวนการมีส่วนร่วมของประชาชนในทางการเมือง และที่ประชุมมีมติเห็นชอบกับแนวทางการแก้ไขปัญหาขององค์กรรัฐธรรมนูญที่อนุกรรมการฯ เสนอ และเพิ่มข้อความให้ชัดเจน ให้ศาลเป็นผู้มีอำนาจในการเพิกถอนสิทธิเลือกตั้งหรือสั่งให้มีการเลือกตั้งใหม่ทั้งก่อนการเลือกตั้งและหลังวันมีการเลือกตั้ง โดยที่ประชุมไม่มีใครคัดค้านข้อเสนอที่ให้มีการสรรหากกต.และป.ป.ช.ชุดใหม่ </p>
<p>ขณะที่ในส่วนของแนวทางแก้ไขปัญหาพรรคการเมืองและนักการเมือง คณะกรรมการสมานฉันท์มีมติให้ยกเลิกโทษยุบพรรค ส่วนกรรมการบริหารพรรคที่กระทำผิดให้ได้รับโทษเฉพาะตัว</p></body>
</news>
