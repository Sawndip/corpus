<teiHeader>
<fileDesc>
<titleStmt>
  <title>ป.บุกค้นบ้าน ส.จ.แปดริ้วสวมวิญญาณมาเฟียข่มขู่ลูกบ้าน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-17 15:10:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000068352  </bibl>
</sourceDesc>
</fileDesc>
</teiHeader>
<news>
<headline>ป.บุกค้นบ้าน ส.จ.แปดริ้วสวมวิญญาณมาเฟียข่มขู่ลูกบ้าน</headline>
<lead>ตำรวจกองปราบปรามบุกเข้าค้นบ้าน ส.จ.ใน จ.ฉะเชิงเทรา หลังพบมีพฤติกรรมเข้าข่ายมาเฟีย ข่มขู่ลูกบ้านช่วงก่อนการเลือกตั้งผู้ใหญ่บ้าน ได้อาวุธปืนหลายรายการ เจ้าตัวอ้างมีผู้นำมาขายให้ ไม่เคยนำไปใช้ข่มขู่วบ้าน แต่ตำรวจไม่เชื่อ ส่งตัวดำเนินคดี</lead>
<neck></neck>
<body><p>วันนี้ (17 มิ.ย.) ที่กองปราบปราม เมื่อเวลา 10.00 น. <persName>พล.ต.ต.พงศ์พัฒน์ ฉายาพันธุ์</persName> ผบก.ป.สั่งการให้ <persName>พ.ต.อ.อัคราเดช พิมลศรี</persName> ผกก.2 บก.ป.พร้อมกำลังนำหมายค้นศาลจังหวัดฉะเชิงเทรา เข้าตรวจค้นบ้านพักเลขที่ 60 หมู่ 3 ต.บางกะไห อ.เมือง จ.ฉะเชิงเทรา ของ <persName>นายปราโมทย์ ชูทับทิม</persName> ส.จ.ฉะเชิงเทรา โดยมี <persName>นายอำนาจ ภารัศมี</persName> อายุ 41 ปี ผู้ช่วยผู้ใหญ่บ้านหมู่ 3 ต.บางกะไห รับเป็นผู้ดูแล ภายหลังสืบทราบว่า <persName>นายอำนาจ</persName> มีพฤติการณ์ข่มขู่ชาวบ้านในพื้นที่ในช่วงก่อนการเลือกตั้งผู้ใหญ่บ้านหมู่ 3 เมื่อวันที่ 10 มิถุนายนที่ผ่านมา ซึ่งเป็นไปตามนโยบายปราบปรามผู้มีอิทธิพลและมือปืนรับจ้างของสำนักงานตำรวจแห่งชาติ</p>
       
       <p>จากการตรวจค้นพบอาวุธปืนลูกซองยาว 5 นัด ปืนยาวขนาด .22 ปืนพกสั้นขนาด .38 ปืนสั้นขนาด 11 มม. ปืนพกขนาด .22 ทั้งหมดไม่มีทะเบียน พร้อมกระสุนปืน 91 นัด ซองกระสุนปืนและกล้องติดศูนย์ปืนอีกจำนวนหนึ่ง จึงยึดทั้งหมดไว้เป็นของกลาง แจ้งข้อหามีอาวุธปืนไว้ในครอบครองโดยไม่ได้รับอนุญาต</p>
       
      <p> สอบสวน <persName>นายอำนาจ</persName> ให้การว่า อาวุธปืนของกลางทั้งหมดมีผู้นำมาขายให้ แต่ก็ซื้อเก็บไว้เท่านั้นไม่ได้นำไปใช้ข่มขู่ใคร ทั้งนี้ ตำรวจยังไม่เชื่อคำให้การ พร้อมกับควบคุมตัวผู้ต้องหาส่งพนักงานสอบสวน สภ.เมืองฉะเชิงเทรา ดำเนินคดี และตรวจสอบอาวุธปืนของกลางว่ามีความเกี่ยวพันกับการกระทำความผิดในคดีต่างๆ ด้วยหรือไม่</p></body>
</news>
