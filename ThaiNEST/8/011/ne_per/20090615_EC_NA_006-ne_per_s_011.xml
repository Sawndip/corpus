<teiHeader>
<fileDesc>
<titleStmt>
  <title>เน็กซัส จัดโรดโชว์ครั้งที่ 4 หวังกระตุ้นตลาด  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-15 13:25:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/property/event/20090615/51276/%e0%b9%80%e0%b8%99%e0%b9%87%e0%b8%81%e0%b8%8b%e0%b8%b1%e0%b8%aa-%e0%b8%88%e0%b8%b1%e0%b8%94%e0%b9%82%e0%b8%a3%e0%b8%94%e0%b9%82%e0%b8%8a%e0%b8%a7%e0%b9%8c%e0%b8%84%e0%b8%a3%e0%b8%b1%e0%b9%89%e0%b8%87%e0%b8%97%e0%b8%b5%e0%b9%88-4-%e0%b8%ab%e0%b8%a7%e0%b8%b1%e0%b8%87%e0%b8%81%e0%b8%a3%e0%b8%b0%e0%b8%95%e0%b8%b8%e0%b9%89%e0%b8%99%e0%b8%95%e0%b8%a5%e0%b8%b2%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>เน็กซัส จัดโรดโชว์ครั้งที่ 4 หวังกระตุ้นตลาด</headline>
<lead>“เน็กซัส” เผยภาวะเศรษฐกิจส่งผลกระทบต่อตลาดอสังหาริมทรัพย์ชะลอตัว ปรับกลยุทธ์เน้นตระเวนโรดโชว์ให้เข้าถึงกลุ่มเป้าหมาย</lead>
<neck></neck>
<body><p><persName>นายอภิสิทธิ์ ลิ้มล้อมวงศ์</persName> กรรมการผู้จัดการ บริษัท เน็กซัส พรอพเพอตี้ คอนซัลแทนท์ จำกัด บริษัทที่ปรึกษาทางด้านธุรกิจอสังหาริมทรัพย์ เปิดเผยว่า จากสภาวะวิกฤติทางเศรษฐกิจในปัจจุบันทำให้การเปิดตัวบ้านหรือคอนโดมิเนียมโครงการใหม่ ๆ ในเขตกรุงเทพฯ มีจำนวนลดลงจากปีที่แล้วค่อนข้างมาก ซึ่งทางเน็กซัสฯ เล็งเห็นว่าเป็นโอกาสที่ดีในการทำการตลาด เนื่องจากอุปทานในตลาดมีอัตราการขยายตัวไม่มาก ในขณะเดียวกันความต้องการที่อยู่อาศัยในกรุงเทพฯยังคงมีอยู่ค่อนข้างมาก ขาดเพียงแต่ความเชื่อมั่นในการบริโภค สืบเนื่องมาจากผู้ประกอบการด้านอสังหาริมทรัพย์เองก็ชะลอการลงทุนด้านการตลาดออกไป ดังนั้นบริษัทที่ดำเนินธุรกิจที่ปรึกษาแต่ละรายต่างก็ต้องเร่งหากลยุทธ์ทางการตลาดที่ไม่ใช้เงินลงทุนสูง และช่วยให้ผู้บริโภคมีความมั่นใจ และตัดสินใจได้ง่ายขึ้น </p>

<p>โดยกลยุทธ์ทางการตลาดที่ “เน็กซัส” ดำเนินการในขณะนี้ก็คือ การจัดกิจกรรมโรดโชว์ “Innovative Living 2009” ซึ่งจัดขึ้นเพื่อแนะนำ และส่งเสริมการขายโครงการคอนโดมีเนียม, บ้านเดี่ยว และโฮมออฟฟิศ รวมทั้งสิ้น 14 โครงการที่เกิดขึ้นในทำเลสุขุมวิท, สาทร, พหลโยธิน, ลาดพร้าว, และเจริญนคร ซึ่งจากการจัดครั้งแรกที่ ดิ เอ็มโพเรียม เมื่อเดือนเมษายนที่ผ่านมาได้รับความสำเร็จอย่างดีด้วยยอดขาย 250 ล้านบาท และจากการจัดครั้งที่ 2 เมื่อเดือนพฤษภาคมที่สยามพารากอน ซึ่งมียอดขายเป็นไปตามเป้าหมายที่วางไว้ที่ 400 ล้านบาท และ 300 ล้านบาท ในการจัดโรดโชว์ครั้งที่ 3 ที่เซ็นทรัลลาดพร้าว</p>

<p>“การทำโรดโชว์เป็นกลยุทธ์ที่ได้ผลดีที่สุดในช่วงเศรษฐกิจเช่นนี้ เพราะสามารถทุ่นค่าใช้จ่ายในการทำโฆษณาโครงการของแต่ละราย อีกทั้งแต่ละทำเลที่เราเลือกจัดโรดโชว์นั้นสามารถเข้าถึงกลุ่มเป้าหมายระดับกลางถึงระดับสูงที่มีกำลังซื้อ และกำลังมองหาสิ่งปลูกสร้างในทำเลที่ต้องการได้เป็นอย่างดี”  <persName>นายอภิสิทธิ์</persName>กล่าว</p>

<p><persName>นายอภิสิทธิ์</persName>กล่าวว่า การจัดโรดโชว์ Innovative Living 2009 ครั้งที่ 4 จะจัดขึ้นที่เซ็นทรัลพระราม 3 ระหว่างวันที่ 12 – 16 มิถุนายน นี้ ซึ่งคาดว่าจะมียอดขายโครงการจากการทำโรดโชว์ครั้งนี้ได้ราว 200 ล้านบาท และเมื่อปิดโครงการโรดโชว์จะสามารถทำยอดขายได้ตามเป้าหมายที่วางไว้นั่นคือ 2,000 ล้านบาทอย่างแน่นอน</p></body>
</news>
