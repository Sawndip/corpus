<teiHeader>
<fileDesc>
<titleStmt>
  <title>"กษิต"แอบเข้ามอบตัวปฏิเสธทุกข้อกล่าวหา  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=41581  </bibl>
</sourceDesc>
</fileDesc>
</teiHeader>
<news>
<headline>"<persName>กษิต</persName>"แอบเข้ามอบตัวปฏิเสธทุกข้อกล่าวหา</headline>
<lead></lead>
<neck></neck>
<body><p>เมื่อเวลา 12.30 น.วันที่ 6 ก.ค.52 ที่สน.ทุ่งสองห้อง <persName>นายกษิต ภิรมย์</persName> รมว.ต่างประเทศ พร้อม<persName>นายนิติธร ล้ำเหลือ</persName> ทนายความ และเจ้าหน้าที่ของกระทรวงการต่างประเทศ เดินทางเข้าพบพนักงานสอบสวน ที่สน.ทุ่งสองห้อง เพื่อรับทราบข้อกล่าวหา "ร่วมกันกระทำให้ปรากฏแก่ประชาชนด้วยวาจา หนังสือ หรือวิธีอื่นใด อันมิใช่เป็นการกระทำภายในความมุ่งหมายแห่งรัฐธรรมนูญฯ มั่วสุมกันตั้งแต่สิบคนขึ้นไป ใช้กำลังประทุษร้า ขู่เข็ญว่าจะใช้กำลังประทุษร้าย หรือกระทำการอย่างหนึ่งอย่างใดให้เกิดการวุ่นวายขึ้นในบ้านเมืองฯ </p>

                <p>เมื่อเจ้าพนักงานสั่งให้เลิกการมั่วสุมแล้วไม่เลิก  ก่อการร้าย บุกรุก  ทำให้เสียทรัพย์ ฯลฯ ทำให้การให้บริการของท่าอากาศยานหยุดชะงักลง ฝ่าฝืนข้อกำหนดออกตามมาตรา 9 แห่ง พ.ร.ก.การบริหารราชการในสถานการณ์ฉุกเฉิน พ.ศ.2548 ฉบับที่ 1 ลงวันที่ 29 พฤศจิกายน 2551 และฉบับที่ 2 ลงวันที่ 1 ธันวาคม 2551 เหตุเกิดระหว่างวันที่ 25 พฤศจิกายน 2551 ถึงวันที่ 3 ธันวาคม 2551 ที่ท่าอากาศยานสุวรรณภูมิ จังหวัดสมุทรปราการ" โดยมี <persName>พล.ต.ท.วุฒิ พัวเวส</persName> ผู้ช่วยผบ.ตร. ร่วมสอบเป็นเวลาประมาณ 2 ชั่วโมง</p>
                       <p><persName>พล.ต.ท.วุฒิ</persName> กล่าวภายหลังการสอบปากคำว่า เมื่อช่วงเช้าวันนี้ ได้รับการติดต่อจาก<persName>นายกษิต</persName> ว่าจะเดินทางเข้ามารับทราบข้อกล่าวหา ซึ่งในครั้งแรกได้จัดเตรียมสถานที่ไว้ที่ สภ.ราชาเทวะ จ.สมุทรปราการ เป็นสถานที่แจ้งข้อกล่าวหา</p>

                    <p> แต่เมื่อมีการประสานกัน จึงมาลงตัวที่สน.ทุ่งสองห้อง โดย<persName>นายกษิต</persName> เดินทางมาพร้อมทนายความ และเจ้าหน้าที่ได้แจ้งข้อกล่าวหาให้รับทราบ และดำเนินกระบวนการขั้นตอนตามปกติ เหมือนประชาชนทั่วไป โดยมีการพิมพ์ลายนิ้วมือ ทำประวัติ ถ่ายภาพ ซึ่ง<persName>นายกษิต</persName>ได้ให้ความร่วมมือกับเจ้าหน้าที่ตำรวจเป็นอย่างดี </p>
                       <p>"นายกษิตได้กล่าวขอบคุณ และกล่าวแสดงความเข้าใจการทำงานของตำรวจว่า ได้กระทำไปตามหน้าที่ ซึ่งตำรวจเราใช้เวลาในการสอบปากคำประมาณ 2 ชั่วโมง เบื้องต้น </p>

                      <p>นายกษิตให้การปฏิเสธทุกข้อกล่าวหา โดยจะขอไปให้การในชั้นศาล ส่วนคำให้การอย่างเป็นทางการ ที่นายกษิตจะทำมาเป็นลายลักษณ์อักษรนั้น จะส่งมาให้พนักงานสอบสวนภายใน 30 วัน และที่นายกษิตต้องเดินทางมารับทราบข้อกล่าวหาในวันนี้ เพราะ ในวันที่ 16 ก.ค.ตามกำหนดนัดของพนักงานสอบสวนนั้น นายกษิตติดราชการเดินทางไปต่างประเทศ" <persName>พล.ต.ท.วุฒิ</persName>กล่าว </p>
                      <p> <persName>พล.ต.ท.วุฒิ</persName> ยังกล่าวถึงแกนนำพันธมิตรรายอื่น ที่ถูกออกหมายเรียกในข้อหาเดียวกันกับ<persName>นายกษิต</persName>ด้วยว่า จนถึงขณะนี้ ยังไม่มีใครติดต่อเข้ามา เพื่อมารับทราบข้อกล่าวหาดังกล่าว </p>

                     <p>โดยคาดว่า ทั้งหมดคงจะเดินทางไปรับทราบข้อกล่าวหาในวันที่ 16 ก.ค.พร้อมกันตามกำหนดนัด โดยตนยืนยันว่า คดีนี้ ตำรวจไม่ได้รู้สึกหนักใจ ที่ดำเนินการออกหมายเรียกไปนั้น เป็นไปตามหน้าที่ และจะให้ความเป็นธรรมกับทุกฝ่าย ในขณะเดียวกัน ไม่รู้สึกกดดันแต่อย่างใด</p></body>
</news>
