<teiHeader>
<fileDesc>
<titleStmt>
  <title>จนท.ยันคนร้ายยิงมัสยิดมีประมาณ10คน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090609/16241/%e0%b8%88%e0%b8%99%e0%b8%97.%e0%b8%a2%e0%b8%b1%e0%b8%99%e0%b8%84%e0%b8%99%e0%b8%a3%e0%b9%89%e0%b8%b2%e0%b8%a2%e0%b8%a2%e0%b8%b4%e0%b8%87%e0%b8%a1%e0%b8%b1%e0%b8%aa%e0%b8%a2%e0%b8%b4%e0%b8%94%e0%b8%a1%e0%b8%b5%e0%b8%9b%e0%b8%a3%e0%b8%b0%e0%b8%a1%e0%b8%b2%e0%b8%9310%e0%b8%84%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>จนท.ยันคนร้ายยิงมัสยิดมีประมาณ10คน</headline>
<lead>ชาวเจาะไอร้องนับพันร่วมไว้อาลัย ญาติลำเลียงศพผู้เสียชีวิตออกจากมัสยิด ท่ามกลางรปภ.เข้มของเจ้าหน้าที่ หวั่นมือที่ 3 ป่วนซ้ำ ส่วนผู้ว่าฯควงแขนรองผู้การฯ แจงให้ประชาชนเข้าใจ ระบุ คนร้ายมีประมาณ 10 คน</lead>
<neck></neck>
<body><p>(9มิ.ย.) ผู้สื่อข่าวรายงานว่า ความคืบหน้ากรณีเหตุคนร้ายใช้อาวุธปืนสงครามยิงถล่มชาวบ้านที่กำลังละหมาดในมัสยิดอัลฟุรกอน ซึ่งตั้งอยู่บ้านไอปาแย ม.8 ต.จวบ อ.เจาะไอร้อง จ.นราธิวาส ล่าสุดเช้าวันนี้ ชาวบ้านที่อาศัยในพื้นที่ได้รวมตัวทยอยเดินทางไปมัสยิดอะลฟุรกอน เพื่อร่วมแสดงความเสียใจและร่วมไว้อาลัยแก่ผู้เสียชีวิตทั้ง 11 คน ที่เครือญาติได้ทยอยเดินทางมาเคลื่อนย้ายศพออกจากมัสยิด ท่ามกลางบรรยากาศที่เต็มไปด้วยความหดหู่และเศร้าสลด </p>
 
 <p>ชาวบ้านได้มีการยืนรวมตัวกันเป็นกลุ่มๆ พร้อมทั้งกล่าววิพากษ์วิจารณ์ไปต่างๆนาๆ ถึงความโหดเหี้ยมของคนร้าย ที่ฆ่าผู้บริสุทธิ์ได้ทั้งที่ประกอบพิธีละ หมาดในมัสยิด โดยมีกำลังเจ้าหน้าที่ตำรวจทหารและฝ่ายปกครอง กว่า 100 นาย ได้กระจายกำลังกันให้การรักษาความปลอดภัยแก่ชาวบ้าน เพื่อป้องกันไม่ให้มือที่ 3 แฝงตัวเข้ามาก่อเหตุร้ายขึ้นซ้ำ</p>
 
 <p>ต่อมา<persName>นายวินัย ครุวรรณพัฒน์</persName> ผวจ.นราธิวาส <persName>พ.ท.ยุทธนา สายประเสริฐ</persName> รอง ผบ.ฉก.นราธิวาส 31 <persName>พ.ต.อ.โชติ ชวาลวิวัฒน์</persName> รอง ผบก.ภ.จ.นราธิวาส ได้ร่วมเดินทางไปยังมัสยิด เพื่อชี้แจงทำความเข้าใจกับชาวบ้านเกี่ยวกับเหตุร้ายที่เกิดขึ้น ที่คนร้ายลอบก่อเหตุเพื่อนำประเด็นไปปลุกระดมชวนเชื่อ เพื่อให้ชาวไทยพุทธและมุสลิมมีความขัดแย้งซึ่งกันและกัน โดยชาวบ้านที่ร่วมรับฟังครั้งนี้ได้แสดงอาการโกธรแค้นแทนเจ้าหน้าที่ และทุกคนต่างยืนยันจะช่วยเหลือทางการแก้ไขปัญหาภาคใต้ถึงที่สุด เพราะชาวบ้านทุกคนถึงทางตันแล้ว ไม่เช่นนั้นคนร้ายจะเหิมเกริกหนักข้อขึ้นอีก</p>
 
<p> ด้านความคืบหน้าคดีนั้น <persName>พ.ต.ท.สมใจ สิงห์เกลี้ยง</persName> พนักงานสอบสวน <persName>พ.ต.ต.กิตติศักดิ์ พาหุบุจร</persName> สว.กองวิทยาการ จ.นราธิวาส และเจ้าหน้าที่ที่เกี่ยวข้อง ได้ร่วมเดินทางไปตรวจสอบที่เกิดเหตุ เพื่อหาหลักฐานเพิ่มเติมอีกครั้ง และสามารถตรวจสอบพบปลอกกระสุนปืน เอ็ม.16 และปลอกกระสุนลูกซอง ของคนร้ายตกอยู่ที่พื้นข้างชายคามัสยิด 3 จุดใหญ่ คือ หน้าต่างด้านหลังมัสยิด ด้านข้างมัสยิดและบริเวณประตูด้านหน้าทางเข้ามัสยิด รวมทั้งสิ้น 105 ปลอก พร้อมด้วยหัวกระสุนปืนจำนวนหนึ่ง ที่ตกอยู่ภายในมัสยิด เจ้าหน้าที่จึงได้เก็บรวบรวมไว้เป็นหลัก</p>
 
 <p>โดยพยานบุคคลที่อยู่ในที่เกิดเหตุ ได้ให้ข้อมูลเจ้าหน้าที่เพิ่มเติมว่า คนร้ายที่ก่อเหตุครั้งนี้มีประมาณ 10 คน โดยแยกออกเป็น 4 ชุด ชุดที่ 1-3 ได้บุกใช้อาวุธปืนยิงใส่ชาวบ้านที่บริเวณหน้าต่างทางด้านหลังด้ายข้างและด้านหน้าประตู ส่วนชุดที่ 4 ได้ยืนถือปืนคุมเชิงอยู่ที่ประตูรั้วริมถนนใหญ่ ซึ่งคนร้ายได้ปฏิบัติการณ์ยิงถล่มใส่ชาวบ้านเพียง 1-2 นาที เท่านั้น ก่อนที่จะอาศัยความชำนาญพื้นที่หลบหนีไป</p></body>
</news>
