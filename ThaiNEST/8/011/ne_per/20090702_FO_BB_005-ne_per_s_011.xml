<teiHeader>
<fileDesc>
<titleStmt>
  <title>บ.ดังแห่ลอยแพพนง.ระลอกใหม่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29034816.php?news_id=29034816  </bibl>
</sourceDesc>
</fileDesc>
</teiHeader>
<news>
<headline>บ.ดังแห่ลอยแพพนง.ระลอกใหม่</headline>
<lead>ลอนดอน-บริษัทชั้นนำ เช่น ลอยด์ แบงกิง กรุ๊ป แกนเน็ตต์ และ 3เอ็ม ประกาศปลดพนักงานรอบใหม่ สังเวยความต้องการลด เพราะพิษเศรษฐกิจโลก</lead>
<neck></neck>
<body><p>ลอยด์ แบงกิง กรุ๊ป (แอลบีจี) ธนาคารรายใหญ่ของอังกฤษ ที่รัฐบาลถือหุ้นอยู่ 43% ประกาศแผนปลดพนักงานเพิ่ม 2,100 คน ในอังกฤษ ตลอดช่วง 3 ปีข้างหน้า เพื่อปรับปรุงการดำเนินงาน และฟื้นตัวจากวิกฤติการเงินโลก นับเป็นการปลดพนักงานครั้งใหญ่สุดตั้งแต่ผนวกกิจการกับเอชบีโอเอส ธนาคารคู่แข่ง เมื่อเดือน ม.ค.</p>
<p>ขณะเดียวกัน เว็บไซต์หนังสือพิมพ์วอลล์สตรีท เจอร์นัล รายงานว่า แกนเน็ตต์ โค กลุ่มสื่อสิ่งพิมพ์ยักษ์ใหญ่ของสหรัฐ มีแผนปลดพนักงานระลอกใหม่ ราว 1,000-2,000 คน หลังจากยอดขายโฆษณาร่วงลง 34% ในช่วงไตรมาสแรกของปีนี้ โดยรายงานข่าวระบุว่า ความเคลื่อนไหวนี้ จะไม่ส่งผลกระทบกับหนังสือพิมพ์ยูเอสเอ ทูเดย์ หนังสือพิมพ์หัวใหญ่สุดของกลุ่ม และคาดว่าจะมีการเปิดเผยรายละเอียดในไม่ช้านี้</p>
<p>ด้าน<persName>นางแจคเกอลีน เบอร์รี</persName> โฆษก 3เอ็ม ผู้ผลิตสินค้าเพื่อผู้บริโภครายใหญ่ แจ้งว่า บริษัทเตรียมปลดพนักงาน 900 คน ในช่วงไตรมาส 2 ปีนี้ โดย 240 คนเป็นพนักงานในสหรัฐ ส่วนที่เหลือในยุโรปตะวันตก และเอเชีย เพื่อลดต้นทุนท่ามกลางความต้องการสินค้าลดลงอย่างต่อเนื่อง ขณะที่เดียร์ แอนด์ โค ผู้ผลิตรถยนต์เพื่อการเกษตรรายใหญ่สุดของโลก ประกาศจะรับผิดชอบค่าใช้จ่ายก่อนหักภาษี 100 ล้านดอลลาร์ จากการปลดพนักงานราว 800 คน ตามโครงการสมัครใจออกจากงาน ที่ประกาศไว้เมื่อเดือน เม.ย.</p>
<p>ส่วนสำนักข่าวสกายนิวส์ ของอังกฤษ รายงานว่า การเจรจาระหว่าง บริติช แอร์เวย์ สายการบินรายใหญ่สุดของอังกฤษ กับสหภาพแรงงาน เรื่องการลดต้นทุน จบลงโดยไร้ข้อสรุป โดยสายการบิน ต้องการปลดพนักงาน 5,000 คน และไม่ขึ้นเงินเดือนให้แก่พนักงานเป็นเวลา 2 ปี รวมถึงพนักงานภาคพื้นดิน พนักงานต้อนรับบนเครื่องบิน และพนักงานยกกระเป๋า ขณะที่ สำนักข่าวบีบีซี รายงานว่า ทั้งสองฝ่ายจะฟื้นการเจรจาเร็วๆ นี้</p></body>
</news>
