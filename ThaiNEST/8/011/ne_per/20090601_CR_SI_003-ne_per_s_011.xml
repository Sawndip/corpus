<teiHeader>
<fileDesc>
<titleStmt>
  <title>ผกก.ทองหล่อเตรียมโอนคดีมือมืดโทรป่วนดาราดังให้สน.คลองตัน  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=39167  </bibl>
</sourceDesc>
</fileDesc>
</teiHeader>
<news>
<headline>ผกก.ทองหล่อเตรียมโอนคดีมือมืดโทรป่วนดาราดังให้สน.คลองตัน</headline>
<lead></lead>
<neck></neck>
<body><p>จากกรณี<persName>บลู-เอลิกา พลอยอัมพร</persName> อายุ 24 ปี ดารานางแบบสาวชื่อดัง เดินทางเข้าแจ้งความกับเจ้าหน้าที่ตำรวจ สน.ทองหล่อ กรณีถูกก่อกวนโดยหนุ่มลึกลับอ้างตัวเป็นช่างภาพนิตยสารชื่อดัง ชักชวนไปถ่ายภาพสยิวและขอร่วมหลับนอนด้วย เหตุเกิดตั้งแต่ช่วงกลางเดือนก.พ. เรื่อยมาจนถึงเดือน พ.ค. จนสร้างความกังวลใจในเรื่องความปลอดภัย จนต้องตัดสินใจเดินทางเข้าแจ้งความตั้งแต่ช่วงหัวค่ำวันที่ 25 พ.ค. ที่ผ่านมา แม้ภายหลังเดินทางเข้าแจ้งความแล้วชายลึกลับดังกล่าว ก็ยังไม่มีทีท่าจะเลิกรังควาน แม้<persName>บลู-เอลิกา</persName> จะยืนยันว่าไม่เอาเรื่องหากยอมยุติการก่อกวน ซึ่งขณะนี้สำนวนการสอบสวนอยู่ระหว่างการเตรียมโอนไปให้ สน.คลองตัน รับผิดชอบ เนื่องจากเป็นพื้นที่ที่เกิดเหตุ ตามที่เสนอข่าวไปแล้วนั้น</p>

                <p>ความคืบหน้าล่าสุด  <persName>พ.ต.อ.สุทิน ทรัพย์พ่วง</persName> ผกก.สน.ทองหล่อ กล่าวว่า ขณะนี้ได้สั่งการให้ <persName>ร.ต.ท.นุกูล สุขสด</persName> พงส.(สบ 1) เจ้าของคดี เร่งดำเนินการสรุปสำนวนการสอบปากคำ<persName>น้องบลู</persName> เพื่อเตรียมส่งมอบสำนวนคดีไปให้พนักงานสอบสวน สน.คลองตัน เนื่องจากว่าที่เกิดเหตุวินนิ่งคอนโดฯ ซึ่งเป็นที่พักของ<persName>น้องบลู</persName> นั้น อยู่ในอาณาเขตพื้นที่รับผิดชอบของสน.คลองตัน อย่างไรก็ตามการร้องทุกข์กับอำนาจการสอบสวนเป็นคนละขั้นตอน ผู้เสียหายสามารถร้องทุกข์ได้ทุกที่ ทางสน.ทองหล่อ ยินดีรับเรื่องไว้ ก่อนส่งต่ออำนาจการสอบสวนไปให้สน.คลองตัน ดำเนินการ </p>

            <p>ด้าน <persName>ร.ต.ท.นุกูล</persName> เจ้าของคดีกล่าวว่า จากการเข้าให้ปากคำเพิ่มเติมของ<persName>น้องบลู</persName>เมื่อวานนี้ ได้ให้การที่เป็นประโยชน์กับรูปคดีเป็นอย่างมาก เนื่องจากเมื่อ 3-4เดือน ก่อนเข้าแจ้งความนั้น ลักษณะถ้อยคำที่ชายลึกลับกล่าว เป็นการชักชวนในลักษณะเข้าข่ายความผิดดูหมิ่น ชักชวนร่วมเพศ ตาม ป.วิอาญา มาตรา 393 มีอัตราโทษปรับไม่เกิน 1,000 บาท จำคุกไม่เกิน 1 เดือน หรือทั้งจำทั้งปรับ แต่ช่วงระยะหลังที่โทรเข้ามาก่อกวนนั้น ยังไม่เข้าข่ายความผิดแต่อย่างใด ส่วนในเรื่องสำนวนคดีนั้นขณะนี้ตนเองได้สรุปสำนวนการสอบสวนเสร็จสิ้นแล้ว โดยจะทำการส่งมอบสำนวนคดีไปให้ สน.คลองตัน ดำเนินการต่อภายในวันจันทร์ที่ 1 มิ.ย. นี้</p>

               <p> รายงานเพิ่มเติมแจ้งว่า เบื้องต้นจากแนวทางการสืบสวน ซึ่งได้ดำเนินการตรวจสอบในทางลับทราบว่า หมายเลขโทรศัพท์ของชายลึกลับที่สงสัยว่าโทรเข้าไปก่อกวน<persName>น้องบลู</persName>นั้น ได้มีการยกเลิกการใช้บริการไปตั้งแต่เมื่อเดือนเมษายนแล้ว ซึ่งจากนี้จะได้มีการตรวจสอบอย่างละเอียดอีกครั้งว่า ที่<persName>น้องบลู</persName>ให้การว่ายังคงโทรมาก่อกวนในช่วงเช้าวันที่ 25 พ.ค. นั้น เป็นหมายเลขโทรศัพท์ใดกันแน่</p></body>
</news>
