<teiHeader>
<fileDesc>
<titleStmt>
  <title>อุตฯจับมือจีนขยายช่องทางการค้าสู่เวทีโลกดันเมืองคู่แฝดโลจิสติกส์ 'ไทย-กวางโจว'เกิด  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-07-03 12:27:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000075367  </bibl>
</sourceDesc>
</fileDesc>
</teiHeader>
<news>
<headline>อุตฯจับมือจีนขยายช่องทางการค้าสู่เวทีโลกดันเมืองคู่แฝดโลจิสติกส์ 'ไทย-กวางโจว'เกิด</headline>
<lead>กระทรวงอุตสาหกรรมจับมือสสว.และม.หัวเฉียว ร่วมมือจีน สร้างเมืองคู่แฝดโลจิสติกส์ ไทย-กวางโจว รับแผนพัฒนากวางโจวเป็นศูนย์กลางโลจิสติกส์ที่ทันสมัยและใหญ่ที่สุดในโลกในอีก 10 ปี เชื่อมูลค่าการค้าระหว่าง2 ประเทศเพิ่ม ขณะที่จีนมีทางออกทะเลส่งสินค้าทั่วโลกง่ายขึ้น ส่วนไทยได้โอกาสกระจายสินค้าทั่วจีนต่อเชื่อมไปรัสเซียได้ ด้านกรมอุตสาหกรรมพื้นฐานและการเหมืองแร่ เตรียมดัน 13 กลุ่มอุตสาหกรรมเป้าหมายหวังลดต้นทุน และเพิ่มขีดความสามารถในการแข่งขันสู้เวทีโลก</lead>
<neck>ยิ่งภาวะเศรษฐกิจโลกยิ่งตกต่ำเท่าไร จีนก็ยิ่งเป็นประเทศที่มีความสำคัญในเวทีการค้าโลกเพิ่มขึ้นเรื่อยๆ นอกจากการเข้าไปหาช่องทางการลงทุนในจีนแล้ว การเข้าไปร่วมอยู่ในแผนพัฒนาเศรษฐกิจของจีนโดยเฉพาะด้านโลจิสติกส์ ก็เป็นเรื่องหนึ่งที่จะทำให้ไทยได้รับประโยชน์อย่างมหาศาล</neck>
<body><p>ด้วยเหตุนี้กรมอุตสาหกรรมพื้นฐานและการเหมืองแร่ โดยสำนักโลจิสติกส์ สำนักงานส่งเสริมวิสาหกิจขนาดกลางและขนาดย่อม (สสว.) และมหาวิทยาลัยหัวเฉียวเฉลิมพระเกียรติ โดยสถาบันธุรกิจไทย-จีนภิวัฒน์ จึงได้ร่วมกันจัดสัมนนา เรื่อง 'ทิศทาง และการเตรียมความพร้อมเพื่อการจัดตั้งศูนย์กลางโลจิสติกส์แฝดโลก : ไทย-กวางโจว' ขึ้น เมื่อวันจันทร์ที่ผ่านมา</p>
<p><persName>ชาญชัย ชัยรุ่งเรือง</persName> รัฐมนตรีว่าการกระทรวงอุตสาหกรรม กล่าวว่า การจับมือจีนเพื่อร่วมมือกันด้านโลจิสติกส์จะทำให้ประเทศไทยได้ประโยชน์อย่างมากในอนาคต เนื่องจากเศรษฐกิจจีนมีการขยายตัวอย่างต่อเนื่องและรวดเร็ว ทำให้ปัจจุบันจีนเป็นประเทศที่มีปริมาณการขนถ่ายสินค้าและตู้คอนเทนเนอร์ในท่าเรือสูงเป็นอันดับหนึ่งของโลก คือมีปริมาณกว่า 50 ล้านตู้ต่อปี มีมูลค่าทางเศรษฐกิจใหญ่เป็นอันดับที่ 3 ของโลกรองจากสหรัฐอเมริกาและญี่ปุ่น</p>
<p>ขณะเดียวกัน นอกจากการค้ากับจีนกับประเทศอื่นๆแล้ว ในจีนเองนั้นยังมีความสำคัญเพราะด้วยจำนวนประชากรกว่า 1,300 ล้านคน จีนยังเป็นตลาดผู้บริโภคขนาดใหญ่อันดับหนึ่งของโลก ด้วยการบริโภคที่พัฒนาจากแค่สินค้าปัจจัย 4 มาเป็นให้ความสำคัญกับสินค้าคุณภาพชีวิตมากขึ้น รวมทั้งด้านการสื่อสาร การท่องเที่ยว การศึกษา และศิลปวัฒนธรรมด้วย ฉะนั้นจีนจึงมีโอกาสทางการค้ามากมายที่คนทั่วโลกต่างสนใจเข้าลงทุน ซึ่งจีนก็ทราบดี และเตรียมพัฒนาประเทศด้านโลจิสติกส์ และปี 2551 จีนจึงออกนโยบายให้ นครกวางโจว มณฑลกวางตุ้ง เป็นศูนย์กลางโลจิสติกส์ที่ทันสมัยและใหญ่ที่สุดของโลกภายใน 10 ปี (พ.ศ.2551-2561)</p>
<p>ประกอบกับความพร้อมของประเทศไทย ไม่ว่าจะด้านภูมิศาสตร์ โครงสร้างอุตสาหกรรมที่เข้มแข็ง โครงสร้างพื้นฐานของประเทศ การสื่อสาร การคมนาคม ทั้งทางน้ำ ทางบก และอากาศ จึงทำให้จีนสนใจที่จะร่วมมือกับไทยในความร่วมมือด้านโลจิสติกส์กับไทยด้วย ซึ่งหากความร่วมมือนี้สำเร็จ ก็จะสร้างผลประโยชน์ให้กับไทยและจีนอย่างมากด้วย</p>
<p>กวางโจวศูนย์กลางโลจิสติกส์โลกในอีก 10 ปี</p>
<p><persName>พิษณุ เหรียญมหาสาร</persName> ผู้อำนวยการสถาบันธุรกิจไทย-จีนภิวัฒน์ มหาวิทยาลัยหัวเฉียวเฉลิมพระเกียรติ หรือที่รู้จักกันดีในชื่อ 'มิสเตอร์ไชน่าเมืองไทย' อดีตรองปลัดกระทรวงพาณิชย์ที่ทำการประสานงานกับเมืองจีน และเป็นกูรูที่รู้จักประเทศจีนมากที่สุดคนหนึ่งของประเทศไทย เปิดเผยว่า หลังจากจีนได้ตั้งเป้าหมายให้นครกวางโจวเป็นศูนย์กลางโลจิสติกส์ที่ทันสมัยและใหญ่ที่สุดของโลกในอีก 10 ปีข้างหน้า จีนได้เห็นความสำคัญของไทย และเริ่มติดต่อเพื่อสร้างความร่วมมือกับไทยในการจัดตั้งศูนย์กลางโลจิสติกส์แฝดโลก ไทย-กวางโจว</p>
<p>นครกวางโจว อยู่ในมณฑลกวางตุ้ง ความสำคัญคือการที่อยู่ติดกับฮ่องกง ทำให้กวางโจวเป็นเมืองหน้าด่าน และเป็นประตูสู่การค้าโลกของจีนมาตั้งอดีต อีกทั้งยังมีอาณาเขตติดแม่น้ำจูเจียง จึงทำให้กวางโจว ตั้งแต่สมัยเปิดประเทศทำให้ กวางโจว เป็นเมืองที่มีการค้าขายกับต่างประเทศถึง 99%</p>
<p>แม้ว่าหลังจากจีนเปิดประเทศในปี ค.ศ.1979 และมีมาตรการเขตเศรษฐกิจพิเศษขึ้น 4 แห่ง หลังจากนั้นก็มีการพัฒนาเมืองชายฝั่งทะเล 14 เมือง ทำให้เมืองต่างๆ เหล่านี้มีการติดต่อทำการค้ากับต่างประเทศได้ ทั้ง ต้าเหลียน เทียนจิน เซี่ยงไฮ้ หนิงโป ชิงเต่า ฯลฯ ทำให้สินค้าผ่านช่องทางเข้ากวางโจวลดลงเหลือ 38% แต่แม้ว่าของที่เข้ากวางโจวจะลดลง แต่มูลค่าสินค้าที่เข้าออกในช่องทางนี้กลับเพิ่มขึ้นเป็นลำดับ และยังเป็นช่องทางที่ยังมีการค้าขายมากที่สุดในจีน</p>
<p>อย่างไรก็ดี ในอดีต จีนถือว่าเป็นประเทศที่มีเส้นทางคมนาคมที่ยังไม่พัฒนามากนัก มีต้นทุนการขนส่ง 50% ของจีดีพี แต่ปัจจุบันนี้ก็มีการพัฒนาขึ้นเป็นลำดับ จาก 50% เหลือ 40% ใน 30 ปีก่อน หลังจากนั้นเหลือ 30% ใน 20 ปีที่แล้ว และเหลือ21% ใน 10 ปีก่อน แต่ว่าเวลานี้ไม่ใช่แล้ว เพราะจีนได้มีการพัฒนาถนนหนทาง มีเส้นทางซุปเปอร์ไฮเวย์หลายสาย มีทางด่วนมากมายที่พัฒนาเทคโนโลยีมาจาก ประเทศเยอรมันนี ยุโรป ญี่ปุ่นและสหรัฐอเมริกา</p>
<p>ปัจจุบันจีนมีทางด่วนทั่วทั้งประเทศจีน 5 หมื่นกว่ากิโลเมตร รถไฟเก่าๆ กลายเป็นรถไฟรางคู่ที่เป็นรถด่วน 205 กิโลเมตรต่อชั่วโมง และคาดว่าจะมีรถไฟที่วิ่ง 205 กิโลเมตรต่อชั่วโมง ทั่วประเทศใน 2 ปีข้างหน้า ส่วนเส้นทางปักกิ่ง-เซี่ยงไฮ้ ได้พัฒนาความเร็วขึ้นได้เป็น 300 กิโลเมตรต่อชั่วโมงแล้ว และกำลังจะทำเส้นทางต่อมาถึงกวางโจวในอนาคตอันใกล้นี้ด้วย</p>
<p>ดังนั้นการพัฒนาโลจิสติกส์ของประเทศจีน จึงคาดได้ว่าจะพัฒนาอย่างไม่หยุดยั้งในอนาคต การที่ไทยร่วมมือกับจีนด้านการสร้างเมืองคู่แฝดโลจิสติกส์ครั้งนี้ หากสำเร็จนอกจากไทยจะสามารถลดต้นทุนการขนส่งจากไทยไปจีนแล้ว ไทยยังสามารถส่งสินค้าไปทั่วประเทศจีนได้เร็วขึ้น จากปัจจุบันที่มีปัญหาการขนส่งสินค้าไทยไปทางภาคตะวันออกเฉียงเหนือ และภาคตะวันตกเฉียงเหนือได้ยาก แต่อนาคตก็จะสามารถกระจายได้ทั่วประเทศ และอาจต่อเนื่องไปยังประเทศรัสเซียได้ด้วย</p>
<p>เรือ-บก-อากาศพร้อมเชื่อม 23 ตลาดสินค้าจีน</p>
<p>สำหรับการร่วมมือเป็นเมืองคู่แฝดโลติสติกส์ระหว่างไทย-จีนครั้งนี้ มิสเตอร์ไชน่า เปิดเผยว่าในประเทศไทยจะใช้กรุงเทพมหานคร โดยอาจจะใช้บริเวณแถวๆบางนา-ตราด เป็นศูนย์กลาง ร่วมมือกับนครกวางโจว เพราะมีความเหมาะสมหลายด้านทั้งการคมนาคมทางบก ทางน้ำ และทางอากาศ</p>
<p>เนื่องจากบริเวณแถวบางนา-ตราด จะใกล้กับสนามบินสุวรรณภูมิ ก็จะเชื่อมสนามบินไป๋หยุน ที่อยู่ในเขตไป๋หยุน และมีบางส่วนติดเขตฮัวตู ซึ่งเป็นเขตสำคัญของกวางโจวในการพัฒนาสินค้าหลายชนิด อาทิ อิเล็กทรอนิกส์ และสิ่งทอ</p>
<p>ขณะที่ท่าเรือ แถวบางนา-ตราดจะไม่ไกล จากท่าเรือแหลมฉบัง และท่าเรือคลองเตย ส่วนของกวางโจวจะมีท่าเรือที่บริเวณลุ่มแม่น้ำจูเจียง</p>
<p>สำหรับทางบก จะมีเส้นทาง East-West Economic Corridors และ North 'South Corridors ผ่านเส้นทางคุนมั่น-กงลู่ ที่เชื่อมระหว่างกัน โดยเฉพาะเส้นทาง R9 ที่เชื่อมผ่านเวียดนาม ไปยังประเทศจีนที่ด่านมิตรภาพ (เยี่ยวหวีกวน) เมืองผิงเสียว ที่จะเชื่อมต่อไปยังศูนย์โลจิสติกส์ ณ นครกวางโจว ได้ง่าย และเส้นทาง R3 จากกวางซี-ยูนนาน-12 ปันนา-บ่อหาน-บ่อเต็น-เชียงราย ก็ได้ด้วย</p>
<p>สำหรับคอนเซ็ปต์เมืองคู่แฝดโลจิสติกส์เบื้องต้น กวางโจวจะมีการสร้างตลาดสินค้าสำคัญๆ ขึ้นมา 23 ตลาด โดยจุดเด่นคือ 1 สินค้า 1 ตลาด เช่น ตลาดเจียงหนาน เป็นตลาดผลไม้ และจะมีการพัฒนาแต่ละตลาดให้ทันสมัยมากขึ้น นอกจากนี้ก็มีตลาดเครื่องใช้ไฟฟ้า ตลาดเสื้อผ้าเป็นต้น</p>
<p>สำหรับไทยก็ควรจะจัดหาตลาดขึ้นมาเชื่อมแต่ละตลาด โดยตลาดผลไม้อาจจะใช้เมืองจันทบุรีเป็นศูนย์กลาง สำหรับตรงส่วนบางนา-ตราด อยู่ใกล้จังหวัดสมุทรปราการ ซึ่งปัจจุบันถือเป็นดงเอสเอ็มอีด้านอาหารสำคัญของไทย ก็จะใช้เป็นศูนย์กลางอาหาร เป็นต้น ซึ่งเมื่อพัฒนาตลาดคู่กันได้สำเร็จแล้ว ก็จะมีการคัดเลือกสินค้าส่งไปขายที่ดี โดยควรจะเน้นสินค้าระดับไฮเอนด์เป็นหลัก</p>
<p>'ต่อไปจีนส่งสินค้าจีนมาที่ไทยแล้วก็จะสามารถส่งต่อสินค้าไปประเทศคู่ค้าอื่นๆ ได้ง่ายด้วย เช่น อินเดีย หรืออาเซียน เพราะไทยเป็นประตูเชื่อมสู่อาเซียนอยู่แล้ว ขณะที่ไทยก็จะกระจายสินค้าไปจีนได้มากขึ้น รวมถึงส่งต่อไปรัสเซียได้อีกด้วย ถือว่าได้ประโยชน์ทั้ง 2 ฝ่าย'</p>
<p>ดัน 13 กลุ่มอุตฯหวังลดต้นทุน-แข่งขันได้</p>
<p><persName>ไพโรจน์ สัญญะเดชากุล</persName> อธิบดีกรมอุตสาหกรรมพื้นฐานและการเหมืองแร่ กระทรวงอุตสาหกรรม กล่าวว่า เป้าหมายด้านโลจิสติกส์ของประเทศไทยคือ ต้องสามารถเพิ่มขีดความสามารถในการแข่งขันของประเทศไทยให้ได้มากที่สุด และสามารถลดต้นทุนด้านการคือครองสินค้าและวัตถุดิบ ซึ่งเกิดจากภาคอุตสาหกรรมเป็นหลัก ที่มีสัดส่วนสูงถึงร้อยละ 45.0 ของต้นทุนโลจิสติกส์ต่อ GDP (19%) หรือคิดเป็นร้อยละ 8.5 ต่อ GDP ลงให้ได้</p>
<p>สำหรับอุตสาหกรรมเป้าหมายทั้งระยะต้นและระยะกลาง จะมี 13 กลุ่มอุตสาหกรรม ได้แก่ อาหาร,น้ำตาลทราย,ยานยนต์และชิ้นส่วนยานยนต์,เหล็กและเหล็กกล้า,เครื่องใช้ไฟฟ้าและอิเล็กทรอนิกส์,ยา,เหมืองแร่,เซรามิก,หัตถอุตสาหกรรม,สิ่งทอและเครื่องนุ่งห่ม,ปิโตรเคมีและพลาสติก,ผลิตภัณฑ์จากยางพารา และของเสียและวัสดุเหลือใช้ ซึ่งนอกจากมุ่งประสานความร่วมมือกับทั้งภาครัฐและภาคเอกชน ซึ่งหากได้ร่วมมือกับจีน นอกจากจะช่วยในการลดต้นทุนการผลิต เพิ่มประสิทธิภาพ สร้างมูลค่าเพิ่มให้สินค้าแล้ว ยังเป็นการบูรณาการระบบโลจิสติกส์ของประเทศให้มีการเพิ่มโอกาสในการเชื่อมโยงห่วงโซ่อุปทานได้มากขึ้นด้วย</p>
<p>ทั้งนี้ ในเดือนสิงหาคม ทางกระทรวงอุตสาหกรรม และ ทางสสว. ได้เตรียมจัดกิจกรรมโรดโชว์ เพื่อศึกษาดูงานศูนย์โลจิสติกส์ ณ นครกวางโจว และจะมีการลงนามความร่วมมือด้านการส่งเสริมการลงทุนไทย-กวางโจว ซึ่งจะเป็นโอกาสธุรกิจด้านโลจิสติกส์ และ จะมีการจับคู่พันธมิตรธุรกิจการค้าระหว่าง SMEs ไทย-จีนด้วย เชื่อโอกาสนี้จะทำให้ SMEs ไทย-จีนมีการร่วมมือทำการค้ากันได้มากขึ้นด้วย</p></body>
</news>
