<teiHeader>
<fileDesc>
<titleStmt>
  <title>ไทยชูศักยภาพการ'ผลิต-ส่งออก' หวังเป็นแหล่งผลิตอาหารโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/06/news_28882929.php?news_id=28882929  </bibl>
</sourceDesc>
</fileDesc>
</teiHeader>
<news>
<headline>ไทยชูศักยภาพการ'ผลิต-ส่งออก' หวังเป็นแหล่งผลิตอาหารโลก</headline>
<lead>"ไทย" ชูศักยภาพผลิตและส่งออกสินค้าเกษตรเวทีโลก เรียกร้องทุกชาติ หวังสร้างความเชื่อมั่นเป็นแหล่งผลิตอาหารของโลก รับมือกระแสความมั่นคงและปลอดภัยอาหาร พร้อมเปิดเจรจาทวิภาคี ขายกุ้งและสินค้าเกษตรเพิ่มขึ้น นายกฯ รับปากเร่งแก้ปัญหาที่ทำกินและหนี้สินเกษตรกร</lead>
<neck></neck>
<body><p><persName>นายอภิชาต จงสกุล</persName> เลขาธิการสำนักงานเศรษฐกิจการเกษตร (สศก.) เปิดเผยว่า จะเดินทางไปร่วมการประชุม World Grain Forum ณ เมืองเซนต์ปีเตอร์สเบิร์ก ประเทศรัสเซีย ระหว่างวันที่ 6-7 มิ.ย.นี้ โดยในการประชุมครั้งนี้จะมีประเทศผู้ผลิตและส่งออกสินค้าเกษตรรายใหญ่ของโลกเข้าร่วมประชุม เช่น สหรัฐ แคนาดา ญี่ปุ่น จีน ออสเตรเลีย </p>

<p>ทั้งนี้ คาดว่าในที่ประชุมจะมีการหารือถึงความร่วมมือทางความมั่นคงและความปลอดภัยด้านอาหาร ทั้งในระยะสั้น ระยะกลาง และระยะยาวในพืชกลุ่มอาหารและพืชพลังงาน แต่จะมุ่งเน้นให้ความสนใจไปกลุ่มพืชที่นำมาบริโภคเป็นอาหารเป็นอันดับแรก เพราะขณะนี้พบว่ายังมีประชากรโลกอดอยากและหิวโหยอยู่มาก รวมถึงมาตรการป้องกันและแก้ปัญหาการใช้มาตรการกีดกันทางการค้าที่ไม่ใช่ภาษีของประเทศต่างๆ</p>

<p>ในส่วนของไทยจะเสนอให้พิจารณาศักยภาพการผลิตและส่งออกสินค้าเกษตร เพื่อสร้างความเชื่อมั่นแก่ประเทศต่างๆ ในการเป็นแหล่งผลิตอาหารที่มีเพียงพอต่อการบริโภคในประเทศและส่งออกเช่น ข้าว และข้าวโพด ยางพารา รวมทั้งจะเสนอให้รับรองคุณภาพสินค้าที่มีการพัฒนาต่อเนื่องตามมาตรฐานความปลอดภัยของสินค้าเกษตรในระดับสากล</p>

<p>“การประชุมครั้งนี้ถือเป็นอีกเวทีที่จะแสดงศักยภาพการผลิตและส่งออกสินค้าเกษตรของไทย และเราจะสามารถชูแนวนโยบายผลิตสินค้าเกษตรในเวทีโลกได้ รวมทั้งยังเป็นโอกาสในการขยายช่องทางส่งออกสินค้าเกษตรไปประเทศรัสเซีย ซึ่งเป็นคู่ค้าอันดับหนึ่งในกลุ่มยุโรปตะวันออกและกลุ่มเครือรัฐเอกราช“</p> 

<p>ปัจจุบันมูลค่าการค้าไทยกับรัสเซียปี 2551 มีมูลค่า 127,053 ล้านบาท สินค้าเกษตรหลักที่ส่งออกคือ ผลไม้กระป๋องและแปรรูป ข้าว ยางพารา อาหารทะเลกระป๋องและแปรรูป ซึ่งในการประชุมครั้งนี้ไทยจะหารือกับรัฐมนตรีกระทรวงเกษตรรัสเซียระดับทวิภาคี เพื่อผลักดันการส่งออกกุ้งไทยไปรัสเซีย</p>

<p><persName>นายอภิสิทธิ์ เวชชาชีวะ</persName> นายกรัฐมนตรี พร้อมด้วย <persName>นายกอร์ปศักดิ์ สภาวสุ</persName> รองนายกรัฐมนตรี และ<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ได้หารือร่วมกับผู้แทนสมัชชาคนจน 50 คน วานนี้ (5 มิ.ย.) เกี่ยวกับปัญหาที่ทำกินและหนี้สินเกษตรกร โดยกล่าวว่า รัฐบาลตั้งใจแก้ปัญหา โดยเฉพาะที่ทำกินและหนี้สินเกษตรกร แต่การแก้ปัญหาต้องอยู่บนความจริงว่าไม่สามารถแก้ได้ทั้งหมดในรัฐบาลนี้</p>

<p>"บางเรื่องผ่านมา 6-7 รัฐบาลแล้ว เพราะเป็นเรื่องยาก แต่เราจะพยายามดูแลและแก้ปัญหา โดยตั้งนายสาทิตย์ วงศ์หนองเตย รัฐมนตรีประจำสำนักนายกรัฐมนตรี เป็นประธานร่วมกับสมัชชาคนจน และตั้งคณะกรรมการพิจารณาและนำผลการหารือเสนอ ครม."</p></body>
</news>
