<teiHeader>
<fileDesc>
<titleStmt>
  <title>ค่ายมือถือลั่นไม่เคยขายเบอร์ลูกค้าลงขันระบบป้องกันรายละ20ล้าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090620/17701/%e0%b8%84%e0%b9%88%e0%b8%b2%e0%b8%a2%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b8%a5%e0%b8%b1%e0%b9%88%e0%b8%99%e0%b9%84%e0%b8%a1%e0%b9%88%e0%b9%80%e0%b8%84%e0%b8%a2%e0%b8%82%e0%b8%b2%e0%b8%a2%e0%b9%80%e0%b8%9a%e0%b8%ad%e0%b8%a3%e0%b9%8c%e0%b8%a5%e0%b8%b9%e0%b8%81%e0%b8%84%e0%b9%89%e0%b8%b2%e0%b8%a5%e0%b8%87%e0%b8%82%e0%b8%b1%e0%b8%99%e0%b8%a3%e0%b8%b0%e0%b8%9a%e0%b8%9a%e0%b8%9b%e0%b9%89%e0%b8%ad%e0%b8%87%e0%b8%81%e0%b8%b1%e0%b8%99%e0%b8%a3%e0%b8%b2%e0%b8%a2%e0%b8%a5%e0%b8%b020%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ค่ายมือถือลั่นไม่เคยขายเบอร์ลูกค้าลงขันระบบป้องกันรายละ20ล้าน</headline>
<lead>เอไอเอส-ดีแทค ยันไม่เคยขายเบอร์ลูกค้าให้ใคร ทุกค่ายพร้อมร่วมแก้ปัญหาลงขันระบบป้องกันรายละ 20 ล้านบาท คาดใช้งานได้จริงภายใน 1 ปี</lead>
<neck></neck>
<body><p><persName>นายปรัธนา ลีลพนัง</persName> ผู้อำนวยการสำนักการตลาด บริการสื่อสารไร้สาย บมจ.แอดวานซ์ อินโฟร์ เซอร์วิส (เอไอเอส) กล่าวว่า เอไอเอสไม่เคยขายเบอร์โทรศัพท์ของลูกค้าให้ใคร เพราะเชื่อว่าจะทำให้มีปัญหาได้ในอนาคต โดยขณะนี้มีลูกค้ายินดีรับข้อมูลเอสเอ็มเอสรับคูปองส่วนลด ประมาณ 1.2 ล้านเลขหมาย และบริษัทได้ให้บริการลักษณะโมบาย แอดเวอร์ไทซิ่งแก่บริษัทที่ต้องการใช้บริการนี้ ส่งเอสเอ็มเอสคูปองส่วนลดแก่ลูกค้าเมื่อมีรายการที่น่าสนใจ</p>
<p>อย่างไรก็ตามการได้มาซึ่งเบอร์โทรศัพท์เพื่อใช้ส่งเอสเอ็มเอสขายสินค้า หรือเอสเอ็มเอส สแปม มี 3 วิธี ซึ่งใช้กันมากทุกวิธี คือ วิธีแรก การซื้อข้อมูลที่อยู่ เบอร์โทรศัพท์บ้าน-โทรศัพท์มือถือ วิธีที่สอง ผู้ใช้โทรศัพท์ไปใช้ซื้อบริการคอนเทนท์บนมือถือต่างๆ เช่น ดูดวงออนไลน์ ก็จะมีข้อความเสนอขายคอนเทนท์อื่นๆ ตามมา วิธีที่สาม การสุ่มหมายเลข จากผู้ใช้ปัจจุบันกว่า 50 ล้านเลขหมาย ทางเอไอเอส จึงมีมาตรการป้องกัน 3 รูปแบบ คือ บล็อกจากแหล่งที่บล็อกได้ทั้งหมด ร่วมกับผู้ให้บริการโทรศัพท์มือถือรายอื่นๆ เรื่องการส่งข้ามเครือข่ายต้องกลั่นกรองก่อน คาดจะเริ่มใช้ระบบนี้วันที่ 25-30 มิถุนายนนี้ จากเดิมจะต้องใช้ตั้งแต่เดือนพฤาภาคมที่ผ่านมา ส่วนการป้องกันสแปมจากเครือข่ายต่างประเทศ (สแปม โปรเทคชั่น) เอไอเอสดำเนินการเพียงรายเดียว ด้วยงบประมาณ 20 ล้านบาท</p>
<p><persName>นายปกรณ์ พรรณเชษฐ์</persName> ผู้อำนวยการอาวุโส กลุ่มบริการเสริม จาก บมจ.โทเทิ่ล แอ็คเซ็ส คอมมูนิเคชั่น (ดีแทค) กล่าวเช่นกันว่า ช่องทางจะหาเบอร์โทรศัพท์นั้นง่าย แถมยังสามารถทราบได้ว่า เบอร์โทรใดเป็นลูกค้าระดับดี เช่น เลขหมายที่ใช้มานานกว่า 10 ปียุคที่มีโทรศัพท์มือถือใช้งานกันใหม่ๆ แต่ยืนยันว่าบริษัทไม่เคยขายเบอร์ลูกค้าให้ใคร โดยล่าสุดทุกค่ายทั้งเอไอเอส ดีแทค ทรูมูฟ และฮัทช์ จึงลงทุนกันรายละ 20 ล้านบาท เพื่อจัดทำระบบป้องกันเอสเอ็มเอส สแปม ซึ่งน่าจะใช้งานได้จริงภายใน 1 ปี</p></body>
</news>
