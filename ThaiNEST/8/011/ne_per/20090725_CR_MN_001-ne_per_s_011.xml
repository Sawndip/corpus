<teiHeader>
<fileDesc>
<titleStmt>
  <title>ออกหมายจับเสี่ยรถหรูโกงพันล้าน-เผ่นหนีไปนอกแล้ว  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-25 12:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000084219  </bibl>
</sourceDesc>
</fileDesc>
</teiHeader>
<news>
<headline>ออกหมายจับเสี่ยรถหรูโกงพันล้าน-เผ่นหนีไปนอกแล้ว</headline>
<lead>ศาลอนุมัติหมายจับเจ้าของบริษัทนำเข้ารถยนต์หรู เอส.อี.ซี.ซี. หลังพบทำปลอมบัญชีซื้อรถยนต์นับ 100 คัน ยักยอกเงินบริษัทกว่า 1,000 ล้าน</lead>
<neck></neck>
<body><p>วันนี้ (25 ก.ค.) <persName>พ.ต.อ.ทวี สอดส่อง</persName> อธิบดีกรมสอบสวนคดีพิเศษ (ดีเอสไอ) เปิดเผยถึงความคืบหน้าในการสอบสวนคดีทุจริตยักยอกทรัพย์บริษัท เอส.อี.ซี.ซี.ออโต้เซลล์ แอนด์ เซอร์วิส จำกัด (มหาชน) หรือ SECC ว่า ศาลอาญาได้อนุมัติหมายจับ<persName>นายสมพงษ์ วิทยารักษ์สรรค์</persName> อดีตประธานกรรมการ บริษัท เอส.อี.ซี.ซี. เป็นผู้ต้องหาตามหมายจับที่ 2134/2552 และ<persName>นายกฤช เอกมงคลการ</persName> ผู้บริหารบริษัท แอปเปิล กรุ๊ป จำกัด เป็นผู้ต้องหาตามหมายจับที่ 2135/2552 หลังดีเอสไอสอบสวนพบว่าผู้ต้องหาร่วมกันทุจริตยักยอกทรัพย์ทำให้บริษัทได้รับความเสียหายกว่า 1,000 ล้านบาท และยังพบด้วยว่าผู้ต้องหากระทำผิดเกี่ยวกับบัญชีหรือเอกสารเพื่อลวงให้นิติบุคคลหรือผู้ถือหุ้นขาดประโยชน์อันควรได้ ซึ่งเป็นความผิดตาม พ.ร.บ.หลักทรัพย์และตลาดหลักทรัพย์ ทั้งนี้<persName>นายสมพงษ์</persName>และ<persName>นายกฤช</persName>ได้หลบหนีออกไปนอกประเทศไปแล้วตั้งแต่ปลายปี 2551</p>
       
       <p>สำหรับคดีนี้ดีเอสไอได้ขยายผลสอบพฤติกรรมผู้ต้องหาบริษัท เอส.อี.ซี.ซี.ย้อนหลังไป 2 ปี หลังพบพฤติกรรมการยักยอกทรัพย์ ซึ่งไม่ได้เกิดเพียงปี 2551 เท่านั้น โดยพบว่ามีการจ่ายเงินผ่านเช็คของธนาคารพาณิชย์กว่า 10 ธนาคาร เป็นค่ารถยนต์ที่ไม่มีอยู่จริงจำนวน 200 กว่าคัน และในปี 2550 มีการจ่ายเงินค่ารถยนต์ที่ไม่มีอยู่จริง จำนวน 100 คัน ในส่วนของ<persName>นางสาวนิภาพร คมกล้า</persName> อดีตผู้ช่วยกรรมการฝ่ายบัญชีและการเงิน SECC และ<persName>นายสมชาย คุรุจิตโกสล</persName> ผู้ตรวจสอบบัญชีที่คณะกรรมการกำกับหลักทรัพย์และตลาดหลักทรัพย์ ก.ล.ต.ได้กล่าวโทษไว้ต่อดีเอสไอก่อนหน้านี้นั้นยังอยู่ระหว่างการสอบสวน</p></body>
</news>
