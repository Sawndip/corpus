<teiHeader>
<fileDesc>
<titleStmt>
  <title>18มงกุฎวิ่งราวเพชร5.5กะรัตเสี่ยค้าเพชรบ้านหม้อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090617/17462/18%e0%b8%a1%e0%b8%87%e0%b8%81%e0%b8%b8%e0%b8%8e%e0%b8%a7%e0%b8%b4%e0%b9%88%e0%b8%87%e0%b8%a3%e0%b8%b2%e0%b8%a7%e0%b9%80%e0%b8%9e%e0%b8%8a%e0%b8%a35.5%e0%b8%81%e0%b8%b0%e0%b8%a3%e0%b8%b1%e0%b8%95%e0%b9%80%e0%b8%aa%e0%b8%b5%e0%b9%88%e0%b8%a2%e0%b8%84%e0%b9%89%e0%b8%b2%e0%b9%80%e0%b8%9e%e0%b8%8a%e0%b8%a3%e0%b8%9a%e0%b9%89%e0%b8%b2%e0%b8%99%e0%b8%ab%e0%b8%a1%e0%b9%89%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>18มงกุฎวิ่งราวเพชร5.5กะรัตเสี่ยค้าเพชรบ้านหม้อ</headline>
<lead>เสี่ยค้าเพชรบ้านหม้อโร่แจ้งจับ 18 มงกุฎ ฉกเพชร 5.5 กะรัต มูลค่า 3.2 ล้าน อ้างเป็นพ่อค้าเพชรรายใหญ่เช่าบ้านหรูให้ตายใจ ก่อนลวงเหยื่อหิ้วเพชรมาให้ดู เผลอวิ่งขึ้น จยย.หนีลอยนวล ตร.ส่งทีมไล่ล่าตัว</lead>
<neck></neck>
<body><p>เหตุการณ์แก๊ง 18 มงกุฎวิ่งราวเพชรหนัก 5.5 กะรัตรายนี้ เปิดเผยเมื่อเวลา 14.30 น. วันที่ 17 มิถุนายน <persName>พ.ต.ท.บัณฑิตย์ จันทร์เทศ</persName> พนักงานสอบสวน สน.สมเด็จเจ้าพระยา ได้รับแจ้งจาก <persName>นายเสนาะ มนัส</persName> อายุ 36 ปี เจ้าของธุรกิจฝังเพชรพลอย ย่านบ้านหม้อ อยู่บ้านเลขที่ 219/58 แขวงและเขตบางซื่อ กทม. ว่าถูกคนร้ายชิงเป็นเพชรน้ำหนัก 5.5 กะรัต มูลค่า 3.2 ล้านบาท ไปจากหน้าบ้านเลขที่ 524-526 ถนนเจริญรัถ แขวงคลองต้นไทร เขตคลองสาน กทม.</p>

 <p><persName>นายเสนาะ</persName>ให้การว่า ก่อนหน้านี้เมื่อประมาณต้นเดือนพฤษภาคมที่ผ่านมา ได้รู้จักกับคนร้ายซึ่งทราบเพียงชื่อว่า <persName>นายเอกชัย</persName> ไม่ทราบนามสกุล อายุประมาณ 40 ปี โดย<persName>นายเอกชัย</persName>อ้างว่าเป็นเสี่ยค้าเพชรพลอยรายใหญ่ของประเทศ จากนั้นจึงได้ติดต่อกันเรื่อยมาจนไว้เนื้อเชื่อใจ กระทั่ง<persName>นายเอกชัย</persName>โทรศัพท์ติดต่อมาหาตนเมื่อช่วงเช้าวันนี้ บอกว่า ต้องการซื้อเพชรเม็ดโตๆ แบบไม่เกี่ยงราคา โดยนัดให้ตนนำเพชรไปให้ดูที่บ้านหลังเกิดเหตุ ด้วยความเชื่อใจจึงได้สั่งให้พนักงานชายของบริษัท 2 คน เป็นคนนำเพชรเม็ดดังกล่าวเดินทางไปให้<persName>นายเอกชัย</persName>ดู แต่หลังจากนั้นไม่นาน พนักงานของตนได้โทรศัพท์กลับมาแจ้งว่า <persName>นายเอกชัย</persName>ขโมยเพชรไปแล้ว</p>

<p> <persName>นายเสนาะ</persName>กล่าวด้วยว่า พนักงานทั้ง 2 คน เล่าว่า ขณะที่เดินทางไปถึงบ้านหลังดังกล่าว ซึ่งมีลักษณะเหมือนเพิ่งตกแต่งยังไม่เสร็จ ก็พบ<persName>นายเอกชัย</persName>รออยู่ในบ้าน หลังจากยื่นเพชรให้ดู<persName>นายเอกชัย</persName>อ้างว่าในบ้านมืด ส่องเพชรแล้วไม่เห็นน้ำเพชร จึงขออนุญาตนำออกไปส่องดูหน้าบ้าน แต่เมื่อ<persName>นายเอกชัย</persName>เดินถือเพชรออกมาหน้าบ้านก็รีบกระโดดขึ้นซ้อนท้ายรถจักรยานยนต์ที่มีคนร้ายอีกคนติดเครื่องรออยู่บริเวณข้างบ้านพากันหลบหนีไปอย่างรวดเร็ว ตนคาดว่าพฤติการณ์อย่างนี้น่าจะเป็นพวกแก๊ง 18 มงกุฎ</p>

 <p>ด้าน <persName>พ.ต.อ.ภาณุมาศ บุญญลักษม์</persName> ผกก.สน.สมเด็จเจ้าพระยา กล่าวว่า หลังรับแจ้งเหตุได้ไปตรวจสอบที่บ้านหลังดังกล่าวแล้วทราบว่า บ้านหลังนี้ในอดีตเคยเปิดเป็นคลินิกของแพทย์คนหนึ่ง แต่ปัจจุบันเลิกกิจการปล่อยร้างไปแล้ว จนกระทั่งมีกลุ่มผู้ต้องหามาติดต่อขอเช่า โดยมีการวางเงินมัดจำไว้ จำนวน 1 หมื่นบาท ก่อนที่กลุ่มผู้ต้องหาจะนำช่างเข้ามาตบแต่งบ้านเมื่อวานนี้ จากนั้นจึงได้ติดต่อให้ผู้เสียหายนำเพชรมาส่งแล้วขโมยเพชรหลบหนีไป ทั้งนี้ ได้ประสานให้ฝ่ายสืบสวน และฝ่ายสืบสวนปราบปราม ช่วยกันติดตามตัวคนร้ายอย่างเร่งด่วนแล้ว</p>

 <p>ขณะที่ <persName>พ.ต.ท.สถิตย์ สังข์ประไพ</persName> สว.สป.สน.สมเด็จเจ้าพระยา กล่าวว่า คนร้ายที่อ้างว่าชื่อ<persName>นายเอกชัย</persName>นั้น ตนได้สอบถามรูปพรรณสัณฐานจากผู้เสียหายและพยานแล้วทราบว่า เป็นชายอายุประมาณ 40 ปี รูปร่างเตี้ยล่ำ ผิวขาว คล้ายคนจีน แต่งกายภูมิฐานดูน่าเชื่อถือ หลังจากนี้จะประสานไปตามโรงพักท้องที่อื่นๆ ว่าเคยมีผู้เสียหายถูกคนร้ายรูปพรรณเดียวกันล่อลวงมาก่อเหตุในลักษณะนี้บ้างหรือไม่ เพื่อเป็นแนวทางในการสืบสวนหาเบาะแสของคนร้ายรายนี้ และนำตัวมาดำเนินคดีต่อไป</p></body>
</news>
