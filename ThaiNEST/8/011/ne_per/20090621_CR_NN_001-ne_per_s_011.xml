<teiHeader>
<fileDesc>
<titleStmt>
  <title>นายกฯ เผยคดีป่วน3จว.ใต้คืบหน้า ยันให้ความเป็นธรรมทุกฝ่าย  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-21 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=166957  </bibl>
</sourceDesc>
</fileDesc>
</teiHeader>
<news>
<headline>นายกฯ เผยคดีป่วน3จว.ใต้คืบหน้า ยันให้ความเป็นธรรมทุกฝ่าย</headline>
<lead></lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการเชื่อมั่นประเทศไทยกับ<persName>นายกอภิสิทธิ์</persName>ว่า ถึงสถานการณ์ในจังหวัดชายแดนภาคใต้ว่า ขอยืนยันว่าการเร่งรัดติดตามคดีความต่างๆ มีความคืบหน้า แต่สิ่งสำคัญคือว่า เราต้องให้เกิดความมั่นใจว่าการดำเนินการสืบสวนสอบสวน นำไปสู่การจับกุมนั้น เป็นการกระทำที่มีความรัดกุม  เราจะใช้หลักฐานที่เกี่ยวข้องกับทางนิติวิทยาศาสตร์ให้มากที่สุด และขอยืนยันว่ารัฐบาลจะต้องให้ความยุติธรรมกับทุกฝ่ายในเรื่องนี้อย่าง แน่นอน  พร้อม ๆ กันไป ข่าวคราวในช่วงสัปดาห์ที่ผ่านมานี้เช่นเดียวกัน ทางเจ้าหน้าที่ฝ่ายความมั่นคงก็เดินหน้าในการที่จะติดตามผู้ที่กระทำความผิด ในคดีอื่น ๆ ก่อนหน้านี้   เพราะฉะนั้น พี่น้องประชาชนอาจจะได้ฟังข่าวว่าก่อนหน้านี้ 2-3 วันที่ผ่านมานี้มีการเข้าไปปิดล้อม  เพราะว่ามีการไล่ตามจับบุคคลที่มีหมายจับอยู่ในคดีต่าง ๆ ไม่ว่าจะเป็นการทำร้ายร่างกายจนถึงแก่ชีวิตในอดีตที่ผ่านมา หรือเรื่องอื่น ๆ  และมีการต่อสู้มีการปะทะกัน  ทำให้ผู้ที่มีหมายจับอยู่เสียชีวิตไป  การปฏิบัติการเช่นนี้มีความจำเป็น  และเป็นเรื่องของการรักษากฎหมายเท่านั้น  </p>

                <p>“และขอยืนยันว่ากระบวนการทั้งหมดนั้นต้องอยู่ภายใต้กรอบของกฎหมาย  ไม่มีการไปละเมิดสิทธิของใคร  ซึ่งผิดไปจากหลักเกณฑ์ตามกฎหมายโดยเด็ดขาด  อันนี้เพื่อให้เกิดความมั่นใจว่าเราทำงานควบคู่กันไป  งานพัฒนาก็ทำ  งานสะสางคดีความต่าง ๆ  ให้ความเป็นธรรม  ก็จะทำพร้อม ๆ กันไป”นายกฯ กล่าว</p></body>
</news>
