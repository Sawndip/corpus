<teiHeader>
<fileDesc>
<titleStmt>
  <title>คาดฟ้าผ่าเครื่องบิน-ญาติระทึก228ชีวิต  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090602/15332/%e0%b8%84%e0%b8%b2%e0%b8%94%e0%b8%9f%e0%b9%89%e0%b8%b2%e0%b8%9c%e0%b9%88%e0%b8%b2%e0%b9%80%e0%b8%84%e0%b8%a3%e0%b8%b7%e0%b9%88%e0%b8%ad%e0%b8%87%e0%b8%9a%e0%b8%b4%e0%b8%99%e0%b8%8d%e0%b8%b2%e0%b8%95%e0%b8%b4%e0%b8%a3%e0%b8%b0%e0%b8%97%e0%b8%b6%e0%b8%81228%e0%b8%8a%e0%b8%b5%e0%b8%a7%e0%b8%b4%e0%b8%95.html  </bibl>
</sourceDesc>
</fileDesc>
</teiHeader>
<news>
<headline>คาดฟ้าผ่าเครื่องบิน-ญาติระทึก228ชีวิต</headline>
<lead>เครื่องบินโดยสารสายการบินแอร์ฟรานซ์ หายจากจอเรดาร์ ผู้โดยสาร 228 ชีวิตส่อชะตาขาด กองทัพอากาศฝรั่งเศสจับมือบราซิลค้นหา แต่ยังคว้าน้ำเหลว คาดฟ้าผ่าใส่กลางลำ ขณะที่ญาติ-ปธน.ฝรั่งเศสมารอลุ้นชีวิตที่สนามบินด้วยความระทึกทั้งคืน</lead>
<neck></neck>
<body><p>คืบหน้าเกี่ยวกับการขาดการติดต่อของเครื่องบินโดยสารของสายการบินแอร์ฟรานซ์ โดยเชื่อว่าน่าจะประสบอุบัติเหตุมากกว่าถูกจี้เครื่องบินนั้น เมื่อวันที่ 1 มิถุนายน เจ้าหน้าที่ของสายการบินแอร์ฟรานซ์ คาดว่าเครื่องบินแอร์บัสรุ่น 330-200 พร้อมผู้โดยสารและลูกเรือบนเครื่องรวม 228 คนของสายการบินแอร์ฟรานซ์ ซึ่งขาดการติดต่อไปตั้งแต่บ่ายวันเดียวกัน น่าจะถูกสายฟ้าฟาดท่ามกลางพายุฝนฟ้าคะนอง จนทำให้เกิดปัญหาและตกลงในมหาสมุทรแอตแลนติค ซึ่งกองทัพอากาศทั้งของฝรั่งเศสและบราซิลได้ส่งเครื่องบินออกตามหาเครื่องบินลำนี้ที่หายไปแล้ว</p>
<p> ก่อนหน้านี้รายงานข่าวระบุว่า เครื่องบินแอร์บัสเที่ยวบินเอเอฟ 447 พร้อมผู้โดยสาร 216 คน และพนักงานบนเครื่องอีก 12 คน รวมเป็น 228 คน ของสายการบินแอร์ฟรานซ์ ขาดการติดต่อกับหอควบคุมการจราจรทางอากาศเมื่อเวลาประมาณ 13.00 น. ตามเวลาในไทย ขณะบินข้ามมหาสมุทรแอตแลนติค หลังเดินทางออกจากนครริโอ เดอ จาเนโร ในบราซิล ไปยังกรุงปารีสของฝรั่งเศส โดยมีกำหนดเดินทางถึงเวลา 16.10 น.วันดียวกันตามเวลาในไทย</p>
<p> สายการบินแอร์ฟรานซ์ระบุว่า เครื่องบินได้ส่งข้อความว่า เกิดปัญหาไฟฟ้าลัดวงจรเมื่อเวลา 09.14 น.ตามเวลาในไทย หรือเพียง 4 ชั่วโมงหลังจากบินฝ่าพายุท่ามกลางสภาพอากาศแปรปรวนออกจากนครริโอ เดอ จาเนโร ในบราซิล เมื่อเวลา 19.00 น. ของวันอาทิตย์ตามเวลาท้องถิ่น หรือตรงกับเวลา 05.00 น.ของเช้าวันที่ 1 มิถุนายน ตามเวลาในไทย โดยมุ่งหน้าไปยังกรุงปารีสของฝรั่งเศส ซึ่งอยู่ห่างกันเป็นระยะทาง 9,145 กม. โดยใช้เวลาในการเดินทางราว 10 ชั่วโมง 20 นาที และส่วนใหญ่เป็นการเดินทางข้ามมหาสมุทรแอตแลนติค</p>
<p> รัฐมนตรีสิ่งแวดล้อมฝรั่งเศส <persName>ฌอง-หลุยส์ บอร์โล</persName> บอกว่า เครื่องบินแอร์ฟรานซ์ที่หายไปจากจอเรดาร์ น่าจะประสบอุบัติเหตุมากกว่าถูกจี้ เพราะในช่วงเวลาที่เครื่องบินขาดการติดต่อ เป็นช่วงที่ทัศนวิสัยไม่ดีเกิดพายุรุนแรง เป็นปัญหาปกติสำหรับการบิน แต่เป็นไปได้ว่าสายฟ้าที่ฟาดเข้าใส่เครื่องบิน ท่ามกลางพายุรุนแรงอาจกระตุ้นให้เกิดปัญหาทางเทคนิคกับเครื่อง</p>
<p> ด้านกองทัพอากาศบราซิลได้ส่งเครื่องบินออกค้นหา ในบริเวณน่านน้ำนอกชายฝั่งตะวันออก ซึ่งอยู่ห่างจากนครริโอ เดอ จาเนโรไปทางตะวันออกเฉียงเหนือ 2,400 กม. เช่นเดียวกับกองทัพอากาศของฝรั่งเศส โดยทำเนียบประธานาธิบดีฝรั่งเศสได้รับแจ้งเหตุการณ์นี้แล้ว และสั่งการให้ทุกหน่วยงานที่เกี่ยวข้องพยายามสืบหาเครื่องบินลำนี้โดยเร็ว </p>
<p> ขณะที่บรรดาญาติพี่น้องของผู้โดยสารบนเครื่องบิน ต่างรอฟังข่าวการหายไปของเครื่องบินอย่างใจจดใจจ่อ ที่สนามบินชาร์ลส์ เดอ โกล นอกกรุงปารีส เช่นเดียวกับผู้นำฝรั่งเศส ก็เดินทางไปยังสนามบินชาร์ลส์ เดอ โกล เพื่อปลอบขวัญญาติผู้โดยสารหลายคนให้ทำใจ เพราะเชื่อว่าเครื่องบินน่าจะประสบอุบัติเหตุตก และอาจไม่มีผู้รอดชีวิต</p>
<p> สำนักข่าวต่างประเทศรายงานว่า ล่าสุดเมื่อวันที่ 2 มิถุนายน บรรดาญาติของผู้โดยสารบนเครื่องบินสายการบินแอร์ฟรานซ์ที่หายสาบสูญนอกชายฝั่งบราซิล รอคอยความคืบหน้าของเหตุการณ์ที่สนามบินทั้งในบราซิลและฝรั่งเศส โดยญาติหลายคนพูดเป็นเสียงเดียวกันว่าตกใจ หลังทราบข่าวเครื่องบินโดยสารเที่ยวบิน 447 ของสายการบินแอร์ฟรานซ์ หายไปจากจอเรดาร์นอกชายฝั่งห่างจากทางตะวันออกเฉียงเหนือของบราซิล 565 กิโลเมตร และรีบเดินทางมายังสนามบินนี้ทันที เนื่องจากสายการบินแอร์ฟรานซ์ไม่สามารถให้รายละเอียดต่างๆ ได้ </p>
<p> เจ้าหน้าที่รายหนึ่งระบุว่า ผู้โดยสารและลูกเรือทั้ง 228 คน ส่วนใหญ่เป็นชาวบราซิล มีชาวฝรั่งเศสประมาณ 40-60 คน ชาวเยอรมันอย่างน้อย 20 คน เดนมาร์ก 6 คน อิตาลี 5 คน และอีกหลายคนเป็นชาวอังกฤษ ส่วนเครื่องบินน่าจะหายไปจากจอเรดาร์ขณะอยู่เหนือน่านฟ้าเซเนกัล ท่ามกลางสภาพอากาศแปรปรวนและอาจถูกฟ้าผ่า</p>
<p> แอร์ฟรานซ์เปิดเผยว่า ลูกเรือทั้ง 12 คนเป็นชาวฝรั่งเศสทั้งหมด ส่วนผู้โดยสาร 216 คน เป็นผู้ชาย 126 คน ผู้หญิง 82 คน มีเด็ก 7 คน และทารก 1 คน มีรายงานด้วยว่า ผู้โดยสารที่สูญหาย รวมทั้งเจ้าชายเปโดร ลูอิส เดอ ออร์ลีนส์ อี บรากันซ่า พระชนมายุ 26 ชันษา ผู้สืบเชื้อสายมาจาก"ปีเตอร์ที่สอง" จักรพรรดิองค์สุดท้ายของบราซิล ผู้ถูกโค่นบัลลังก์ตั้งแต่เมื่อปี ค.ศ.1889 ก่อนที่บราซิลจะกลายเป็นสาธารณรัฐ</p>
<p> ผู้เชี่ยวชาญหลายคนเห็นพ้องกันว่า แม้จะเป็นไปอย่างที่หัวหน้าโฆษกสายการบินแอร์ฟรานซ์ คาดว่าเครื่องบินอาจโดนฟ้าผ่า แต่เครื่องบินถูกฟ้าผ่าเป็นประจำอยู่แล้ว และหายากที่ฟ้าผ่าจะทำให้เครื่องบินตก นอกจากจะมีปัจจัยอื่นร่วมด้วย รวมทั้งสภาพอากาศแปรปรวนที่เลวร้าย จนทำให้ระบบหลายอย่างบนเครื่องบินเสียพร้อมๆ กัน เพราะระบบ ACARS (Aircraft Commu nications and Addressing System) ที่ส่งข้อมูลอัตโนมัติจากเครื่องบินไปยังสถานีภาคพื้นดิน และถูกส่งไปที่สำนักงานใหญ่ของบริษัทพบว่า มีปัญหากับระบบความดันและระบบไฟฟ้าต่างๆ บนเครื่องบิน ก่อนที่เครื่องบินจะสูญหายไป</p>
<p> ผู้เชี่ยวชาญระบุว่า พื้นที่ที่เครื่องบินสูญหาย ขึ้นชื่อเรื่องพายุและสภาพอากาศแปรปรวนตลอดทั้งปี ทำให้นักบินต้องได้รับการฝึกเป็นพิเศษให้บินผ่านพื้นที่ดังกล่าว ซึ่งรวมทั้งพายุทอร์นาโดขนาดเล็ก ที่อาจเป็นสาเหตุให้จู่ๆ เครื่องบินลำนี้จึงหายไปโดยไม่ได้ส่งสัญญาณของความช่วยเหลือใดๆ จนทำให้ผู้เชี่ยวชาญบางคนไม่ตัดความเป็นไปได้เรื่องการก่อการร้าย และกำลังวิตกกันว่า หากเครื่องบินตกในน้ำลึก คงไม่อาจหากล่องดำพบ และไม่ทราบสาเหตุของการตก </p>
<p> แอร์ฟรานซ์ยังระบุว่า นักบินเครื่องบินลำนี้มีประสบการณ์บินสูงมาก มีชั่วโมงบิน 11,000 ชั่วโมง รวมทั้ง 1,700 ชั่วโมงกับเครื่องบินแอร์บัส A 330 และ A 340 และว่าขณะเกิดเหตุ เครื่องบินใช้ความเร็ว840 กิโลเมตรต่อชั่วโมง ที่ระดับความสูง 35,000 ฟุต หากมีการยืนยันว่าลูกเรือและผู้โดยสารทั้งหมด 228 คนเสียชีวิต จะเป็นเหตุที่มีผู้เสียชีวิตครั้งร้ายแรงสุดในประวัติศาสตร์ของฝรั่งเศส และของการบินพลเรือนฝรั่งเศสในรอบกว่า 10 ปี หลังจากเดือนกรกฎาคม 2543 ลูกเรือและผู้โดยสารทั้งหมด 109 คน กับคนอีก 4 คน บนพื้นดินเสียชีวิตเพราะเครื่องบินความเร็วเหนือเสียงคองคอร์ด ตกระหว่างบินขึ้นที่ท่าอากาศยาน "ชาร์ล เดอ โกล" ทำให้ในที่สุด ได้มีการยกเลิกการให้บริการเครื่องบินคองคอร์ดทั้งหมด </p>
<p> ทั้งนี้ ฝรั่งเศสได้ขอความช่วยเหลือจากดาวเทียมสายลับ กับศูนย์ดักฟังข้อมูลต่างๆ ของกองทัพสหรัฐในการค้นหาด้วย รวมทั้งเครื่องบินบราซิลได้พักการค้นหาทางอากาศช่วงคืนที่ผ่านมาเพราะทัศนวิสัยไม่ดี แต่อาจส่งเครื่องบินพิเศษติดเซ็นเซอร์อิเล็กทรอนิกส์ช่วยค้นหาแทน จนกว่าทัศนวิสัยจะดีขึ้น ส่วนเรือรบบราซิลอีกสามลำจะไปไม่ถึงจุดเกิดเหตุจนถึงคืนวันอังคาร ตามเวลาท้องถิ่น</p></body>
</news>
