<teiHeader>
<fileDesc>
<titleStmt>
  <title>'ใหม่'ไม่พร้อมมีแฟนแย้มรักเก่าขอลมหวน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090602/15294/%e0%b9%83%e0%b8%ab%e0%b8%a1%e0%b9%88%e0%b9%84%e0%b8%a1%e0%b9%88%e0%b8%9e%e0%b8%a3%e0%b9%89%e0%b8%ad%e0%b8%a1%e0%b8%a1%e0%b8%b5%e0%b9%81%e0%b8%9f%e0%b8%99%e0%b9%81%e0%b8%a2%e0%b9%89%e0%b8%a1%e0%b8%a3%e0%b8%b1%e0%b8%81%e0%b9%80%e0%b8%81%e0%b9%88%e0%b8%b2%e0%b8%82%e0%b8%ad%e0%b8%a5%e0%b8%a1%e0%b8%ab%e0%b8%a7%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>'<persName>ใหม่</persName>'ไม่พร้อมมีแฟนแย้มรักเก่าขอลมหวน</headline>
<lead><persName>ใหม่ เจริญปุระ</persName> ลั่นยังไม่มีใครในหัวใจ เพราะเอาแต่ทำงาน ฟุ้งมีรักเก่าๆ อยากลมหวน แต่ฟันธงให้ได้แค่เป็นเพื่อนเท่านั้น</lead>
<neck></neck>
<body><p>ช่วงนี้ดูจะเป็นขวัญใจของสาวหล่อไปเสียแล้ว สำหรับ <persName>ใหม่</persName> ล่าสุดมีคนเห็นเธอควงสาวหล่อคนใหม่ เลยอดสงสัยไม่ได้ว่า เป็นแฟนใหม่หรือเปล่า เจอหน้าล่าสุด เลยถามไถ่ได้ข่าวดังนี้</p>

 <p>"อ๋อ ที่มีรูปน่ะเหรอ เขาเป็นเพื่อนที่คบกันมา 13 ปีแล้ว เป็นเจ้าของโรงแรม เรียกว่าเขาเอาใหม่เป็นแม่เลยดีกว่า จริงๆ เขาอาจจะอยากเป็นมากกว่าลูกล่ะนะ (หัวเราะ) แต่ใหม่ขอเป็นแม่แล้วกัน ตอนนี้งานหนักมาก ยังนั่งคิดเลยว่าใครจะอยากมาเป็นแฟนกับเรา ถ้าเขามาเป็นแฟนเรา เขาคงคิดมากแน่ๆ เพราะเราไม่มีเวลาให้เขาเลย เพราะเวลาที่เราอยากอยู่กับตัวเรายังไม่มีเลย แล้วฐานะที่เรายืนอยู่ เขาคงค่อนข้างหนักใจ เพราะมันก็ไม่ใช่เรื่องธรรมดานะ ไม่ว่าจะเป็นผู้สื่อข่าวก็ดี แฟนเพลงก็ดี ครอบครัวเราก็ดี ทุกคนตั้งความหวังกับเราหมด คนจะเข้ามาหาเราเป็นใคร ซึ่งมันก็คงจะยากสำหรับคนที่จะเข้ามาหาเราเหมือนกัน แต่ถ้าแค่โฉบเดินผ่านไปผ่านมา แค่เป็นแฟนกัน ก็ให้เขาอยู่ของเขาไปเถอะ ใหม่ก็อยู่ของใหม่ดีกว่า เพราะเราก็ต้องการรักระยะยาว แต่ชั่วโมงนี้เราก็ไม่พร้อมให้ใคร เพราะงานที่เราได้รับดีๆทั้งนี้ ก็อยากจะทำให้มันดี" <persName>ใหม่</persName>แจกแจง</p>

 <p>หลังๆ มีแต่ข่าวกับสาวหล่อ แต่ข่าวกับหนุ่มๆ กลับเงียบฉี่ <persName>ใหม่</persName> ออกตัวทันที ว่าไม่ใช่ว่าจะมีแต่สาวหล่อที่เข้าหา หนุ่มๆ ที่เป็นคนรักเก่า ก็เข้ามาเหมือนกัน</p>

 <p>"จริงๆ แล้วก็มีหนุ่มๆ นะ เขาก็มาชวนเล่นเน็ต แต่จะให้มากดเล่นเน็ต ความห่างไกลอีก ก็คงไม่ไหว นอกจากนี้ก็มีเป็นคนเก่าๆ ลมหวนเข้ามา ทั้งไทยทั้งเทศ แต่เราก็ตีเขาเป็นเพื่อน เพราะเพื่อนคือเพื่อน ไม่ใช่แฟนแล้ว คือใหม่เชื่อว่า วันที่เราเป็นแฟนกัน เราทำดีที่สุดแล้ว ถ้ามันเดินทางกลายเป็นเพื่อนกันแล้ว มันก็กลับมาเป็นแฟนกันไม่ได้ เขาเองก็พูดในสิ่งที่เราฟังแล้วเข้าใจ ว่าเขาอยากกลับมา แต่เราฟังแล้วมันไม่ใช่" <persName>ใหม่</persName>กล่าวสรุป</p></body>
</news>
