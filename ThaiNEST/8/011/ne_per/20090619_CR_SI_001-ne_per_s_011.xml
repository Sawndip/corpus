<teiHeader>
<fileDesc>
<titleStmt>
  <title>จับเจ้าของบริษัทขายตรงตุ๋น10ล้านบาท  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=40520  </bibl>
</sourceDesc>
</fileDesc>
</teiHeader>
<news>
<headline>จับเจ้าของบริษัทขายตรงตุ๋น10ล้านบาท</headline>
<lead></lead>
<neck></neck>
<body><p><persName>พ.ต.ท.สุเทพ ภูยานนท์</persName> <persName>พ.ต.ท.ทวีป โพธิ์แก้ว</persName> รอง ผกก.สส.บก.น.4 <persName>พ.ต.ท.เอกศิษฏ์ สุมานัส</persName> สว.กก.สส.บก.น.4 พร้อมด้วยเจ้าหน้าที่ กก.สส.บก.น.4 นำกำลังเข้าจับกุมตัว <persName>นายพิสิษฐ์ หรือ ธงชัย น้อยโพธิ์</persName> อายุ 39 ปี อยู่บ้านเลขที่ 32 ม.2 ต.โยธะกา อ.บางน้ำเปรี้ยว จ.ฉะเชิงเทรา ซึ่งเป็นผู้ต้องหาตามหมายจับศาลจังหวัดศาลจังหวัดเพชรบูรณ์ จำนวน 6 หมาย และหมายจับของ สภ.บ้านบึง จ.ชลบุรี อีก 1 จำนวนหมาย ในข้อหาร่วมกันกู้ยืมเงินที่เป็นการฉ้อโกงประชาชน โดยจับกุมได้ที่ บริษัทอินเตอร์ลิงค์ เน็ทเวริ์ค (ประเทศไทย) จำกัด เลขที่ 1910 อาคารอิเล็คโทรลักซ์ ชั้น 12 ถนนเพชรบุรีตัดใหม่ แขวงบางกะปิ เขตห้วยขวาง กทม.จึงควบคุมตัวมาสอบปากคำที่ กก.สส.บก.น.4</p>   
                 <p><persName>พ.ต.อ.ปกรณ์ กิตติวัฒน์</persName> ผกก.สส.บก.น.4 เปิดเผยว่า  สืบเนื่องมาจากก่อนหน้านี้มีผู้เสียหายจำนวนหลายร้อยคน เดินทางเข้าแจ้งความร้องทุกข์กับเจ้าหน้าที่ตำรวจกองปราบปราม ว่า ถูก<persName>นายพิสิษฐ์</persName> หรือ <persName>ธงชัย</persName> กับพวกร่วมกันฉ้อโกงทรัพย์ โดยการเปิดบริษัทขายตรงอยู่ที่จังหวัดเพชรบูรณ์  และมีสาขาย่อยอยู่ที่ จ.ชลบุรี บริษัทดังกล่าวจะขายจำพวกอาหารเสริมประเภทสาหร่าย จากนั้นก็เปิดรับสมัครสมาชิกร่วมลงทุน โดยเก็บค่าสมัครรายละ 500 บาท ซึ่งสมาชิกจะได้ค่าตอบแทนในการหาลูกทีมเพิ่ม คล้ายกับแชร์ลูกโซ่ ทำให้มีผู้หลงเชื่อมาสมัครร่วมลงทุนจำนวนมาก เมื่อผู้ต้องหาได้เงินจำนวนมากก็จะปิดบริษัทหลบหนีไปตั้งแต่ปี 2548 รวมมูลค่าความเสียหายทั้งหมดประมาณ 10 ล้านบาท </p>

                 <p> <persName>พ.ต.อ.ปกรณ์</persName> กล่าวต่อว่า ต่อมาทางเจ้าหน้าที่ได้รวบรวมพยานหลักฐานหาเบาะแสของคนร้าย จนกระทั่งสามารถจับกุมตัว <persName>น.ส.ทัศนีย์วรรณ ศรีสะละ</persName> อายุ 28 ปี อยู่บ้านเลขที่ 81/3 ม.5 ต.หนองไผ่แก้ว อ.บ้านบึง จ.ชลบุรี ซึ่งเป็นหนึ่งในกลุ่มผู้ต้องหา จากนั้นได้ทำการสืบสวนขยายผลจับกุม<persName>นายพิสิษฐ์</persName> หรือ <persName>ธงชัย</persName> ได้ที่บริษัทอินเตอร์ลิงค์ เน็ทเวริ์ค (ประเทศไทย) จำกัด หลังหลบหนีมาทำงานที่บริษัทดังกล่าว ซึ่งขณะนี้ยังมีผู้ต้องหาหลบหนีอยู่อีก 2 ราย คือ<persName>นายบุญยืน ศรีสะละ</persName> อายุ 50 ปี บิดาของ<persName>น.ส.ทัศนีย์วรรณ</persName> ที่ถูกจับกุมไปแล้ว และ<persName>นายวีรวัชร์ เลิศอัครศรีกุล</persName> อายุ 36 ปี อยู่บ้านเลขที่ 388 ม.17 ต.พังตรุ อ.พนมทวน จ.กาญจนบุรี </p>

                   <p>“สำหรับพฤติกรรมของผู้ต้องหารายนี้ ถือว่าเป็นภัยต่อสังคม จะเปิดบริษัทบังหน้าและหลอกลวงประชาชน เมื่อได้เงินก็พากันหลบหนี ซึ่งจากการสอบปากคำผู้ต้องหายังให้การปฏิเสธ ทั้งนี้ผมอยากฝากประชาสัมพันธ์ถึงประชาชนว่าอย่าหลงเชื่อตามคำโฆษณาต่างๆให้ตรวจสอบอย่างละเอียดเพื่อที่จะได้ไม่ถูกหลอก และหากใครที่ตกเป็นเหยื่อสามารถมาแจ้งความได้ที่กองปราบปราม หรือที่สน..ในท้องที่” <persName>พ.ต.อ.ปกรณ์</persName> กล่าว</p>

                         <p><persName>นายพิสิษฐ์</persName> หรือ <persName>ธงชัย</persName> กล่าวว่า ตนเปิดบริษัทดังกล่าวมาประมาณ 5 ปี แล้ว ตนมีตำแหน่งเป็นกรรมการผู้จัดการร่วมกับเพื่อนๆ โดยจะขายอาหารเสริมประเภทสาหร่าย และให้ค่าคอมมิชชั่นกับผู้ที่หาสมาชิกมาได้ ซึ่งตนจำไม่ได้ว่ามีสมาชิกทั้งประมาณกี่คน แต่คิดว่าน่าจะประมาณ 100 คน ส่วนวิธีการดำเนินกิจการนั้นตนก็จำไม่ได้ แต่ต่อมาบริษัทไปไม่รอดจึงต้องปิดกิจการ ก่อนที่จะออกหมายจับถึง 7 คดี  เบื้องต้นเจ้าหน้าที่จะทำการสอบปากคำผู้ต้องหาอย่างละเอียดอีกครั้ง ก่อนจะติดตามจับกุมตัวผู้ต้องหาที่ยังหลบหนีอยู่อีก 2 ราย มาดำเนินคดีตามกฎหมายต่อไป </p></body>
</news>
