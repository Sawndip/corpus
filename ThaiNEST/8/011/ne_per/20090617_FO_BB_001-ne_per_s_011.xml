<teiHeader>
<fileDesc>
<titleStmt>
  <title>มอนิเตอร์เศรษฐกิจโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944328.php?news_id=28944328  </bibl>
</sourceDesc>
</fileDesc>
</teiHeader>
<news>
<headline>มอนิเตอร์เศรษฐกิจโลก</headline>
<lead></lead>
<neck></neck>
<body><p>โค้กแจง "โค้ก ซีโร่" ปลอดภัย</p>
<p>กรุงเทพฯ-กลุ่มธุรกิจโคคา-โคลา ประจำประเทศไทย ในเครือโคคา-โคลา ยักษ์ใหญ่อุตสาหกรรมน้ำอัดลมโลกจากสหรัฐ ชี้แจงว่า ผลิตภัณฑ์โค้ก ซีโร่ มีความปลอดภัยสำหรับการบริโภค และได้รับการรับรองจากสำนักงานคณะกรรมการอาหารและยา (อย.) กระทรวงสาธารณสุข พร้อมระบุว่า โคคา-โคลา ให้ความร่วมมืออย่างเต็มที่กับเจ้าหน้าที่สาธารณสุขเวเนซุเอลา เพื่อชี้แจงข้อเท็จจริงเกี่ยวกับสารโซเดียมไซคลาเมต ขณะเดียวกันก็ยืนยันว่า โค้ก ซีโร่ ทั้งในเวเนซุเอลาและไทย ไม่มีโซเดียมไซคลาเมต เป็นส่วนประกอบ อย่างไรก็ดี โซเดียมไซคลาเมตเป็นสารให้ความหวาน ที่นิยมใช้ในอุตสาหกรรมอาหารและเครื่องดื่มในกว่า 100 ประเทศทั่วโลก</p>
<p>ยกอิสราเอลตลาดพัฒนาแล้ว</p>
<p>นิวยอร์ก-มอร์แกน สแตนเลย์ แคปปิตอล อินเตอร์เนชั่นแนล (เอ็มเอสซีไอ) สถาบันจัดอันดับหุ้นและตลาดหุ้น ยกให้ตลาดหลักทรัพย์อิสราเอลอยู่ในสถานะตลาดพัฒนาแล้ว และอยู่ระหว่างพิจารณาเพิ่มหรือคงสถานะให้แก่เกาหลีใต้ ซึ่งปัจจุบันยังอยู่ในสถานะตลาดเกิดใหม่ เอ็มเอสซีไอระบุว่า เกาหลีใต้ยังไม่สามารถเลื่อนชั้นไปเป็นตลาดพัฒนาแล้ว เนื่องจากสกุลเงินยังแปลงค่าได้ไม่สมบูรณ์ และข้อมูลตลาดหุ้นแบบเรียลไทม์ยังไม่ได้มาตรฐาน สำหรับตลาดหุ้นอิสราเอล ซึ่งมีมูลค่า 134,500 ล้านดอลลาร์ นับเป็นชาติตลาดเกิดใหม่รายใหญ่อันดับ 14 ของโลก ดัชนีหุ้นอิสราเอลทะยานขึ้นถึง 30% ในปี 2552 สูงกว่าดัชนีตลาดพัฒนาแล้ว 20 แห่ง จากทั้งหมด 23 แห่งที่เอ็มเอสซีไอเก็บข้อมูล นอกจากนี้ เอ็มเอสซีไอเตรียมพิจารณายกระดับไต้หวันเป็นตลาดพัฒนาแล้วรายต่อไปด้วย</p>
<p>กองทุนญี่ปุ่นเล็งขายพันธบัตรรัฐบาล</p>
<p>โตเกียว-กองทุนบำนาญของรัฐบาลญี่ปุ่น ซึ่งเป็นกองทุนบำนาญขนาดใหญ่สุดในโลก ด้วยทุนสำรองประมาณ 120 ล้านล้านเยน วางแผนขายพันธบัตรรัฐบาลญี่ปุ่นในปีนี้ เพื่อนำเงินไปจ่ายบำนาญให้ข้าราชการเกษียณอายุ โดย<persName>นายทาคาฮิโระ คาวาเสะ</persName> ประธานกองทุน กล่าวว่า ความเปลี่ยนแปลงครั้งใหญ่สำหรับกองทุนในปีนี้ คือ การที่ไม่มีเม็ดเงินก้อนใหม่สำหรับการลงทุน ดังนั้น กองทุนซึ่งไม่ได้รับเงินจากรัฐบาลหลังจากออกนอกระบบตั้งแต่เดือน เม.ย. 2549 จำเป็นต้องขายพันธบัตรเพื่อระดมทุน แต่ไม่เปิดเผยมูลค่าของพันธบัตรที่จะขายในครั้งนี้ ทั้งนี้ กองทุนดังกล่าวลงทุนในพันธบัตรในประเทศ 76% หุ้นในประเทศ 9.5% พันธบัตรต่างชาติ 7.8% และหุ้นต่างประเทศ 6.7%</p></body>
</news>
