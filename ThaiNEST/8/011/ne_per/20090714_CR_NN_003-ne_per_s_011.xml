<teiHeader>
<fileDesc>
<titleStmt>
  <title>รวบหนุ่มผิวหมึก ตุ๋นเหยื่อถูกรางวัลใหญ่  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=170191  </bibl>
</sourceDesc>
</fileDesc>
</teiHeader>
<news>
<headline>รวบหนุ่มผิวหมึก ตุ๋นเหยื่อถูกรางวัลใหญ่</headline>
<lead></lead>
<neck></neck>
<body><p>ที่ กองบังคับการปราบปราม (บก.ป.) เมื่อเวลา 16.00 น.วันที่ 14 กรกฎาคม <persName>พล.ต.ต.พงศ์พัฒน์ ฉายาพันธ์</persName> ผบก.ป. สั่งการ <persName>พ.ต.อ.พรศักดิ์ สุรสิทธิ์</persName> ผกก.1 บก.ป. <persName>พ.ต.ท.ณัฐกร ประภายนต์</persName> <persName>พ.ต.ท.ธีรเดช ธรรมสุธีร์</persName> รอง ผกก.1 บก.ป.พร้อมกำลัง เข้าจับกุม<persName>นายสแตนเลย์ เนดู</persName> (<persName>MR.STANLEY NIEDUJNR</persName>) อายุ 27 ปี สัญชาติไลบีเรีย ตามหมายจับศาลอาญา ที่ 1449/2552 ลงวันที่ 25 พฤษภาคม 2552 ข้อหานำเข้าสู่ระบบคอมพิวเตอร์ซึ่งปลอมทั้งหมดหรือบางส่วน หรือข้อมูลอันเป็นเท็จ ตาม พ.ร.บ.คอมพิวเตอร์ พร้อมของกลางบัตรวีซ่า ธ.กสิกรไทย กล้องถ่ายรูปดิจิตอล กระเป๋าสตางค์ โทรศัพท์มือถือ 2 เครื่อง นามบัตรต่าง ๆ จำนวนหนึ่ง จับกุมได้ที่บริเวณซอยสหการประมูล แขวงและเขตวังทองหลาง กทม.</p>

               <p> ทั้งนี้ สืบเนื่องจากเมื่อวันที่ 7-10 กรกฎาคม 2551 <persName>นายสแตนเลย์</persName> ได้หลอกลวงกลุ่มผู้เสียหายชาวต่างชาติหลายรายว่า เป็นผู้ถูกรางวัล “ยาฮูลอตโต้” จำนวน 8 แสนเหรียญดอลล่าร์สหรัฐ หรือประมาณ 28 ล้านบาท โดยใช้วิธีการสุ่มส่งจดหมายอีเล็กทรอนิกส์ไปยังอีเมลแอดเดรสต่าง ๆ ของผู้เสียหายใน 9 ประเทศทั่วโลก ประกอบด้วย สหรัฐอเมริกา อังกฤษ นอร์เวย์ ไนจีเรีย สหรัฐอาหรับอมิเรสต์ อินเดีย มาเลเซีย เวียดนาม และลาว เมื่อเหยื่อหลงเชื่อติดต่อกับมาที่<persName>นายสแตนเลย์</persName> ก็จะมีบอกขั้นตอนการรับมอบเงินรางวัล ซึ่ง<persName>นายสแตนเลย์</persName> ระบุว่าการดำเนินการดังกล่าว ผู้เสียหายจะต้องจ่ายเงินเป็นค่าธรรมเนียมจำนวน 2 หมื่นบาท โอนเงินผ่านทางเวสเทิร์นยูเนี่ยนหรือบริษัทรับโอนเงินระหว่างประเทศ </p>

                <p>ต่อมา ภายหลังที่ผู้เสียหายได้โอนเงินให้กับ<persName>นายสแตนเลย์</persName> แล้ว กลับไม่ได้รับมอบเงินรางวัลให้แต่อย่างใด เมื่อผู้เสียหายติดตามสอบถามทางอีเมลถึง<persName>นายสแตนเลย์</persName> ก็จะถูกอ้างว่า ขณะนี้<persName>นายสแตนเลย์</persName> ถูกสำนักงานป้องกันและปราบปรามการฟอกเงิน (ปปง.) ของประเทศไทย อายัดเงินเอาไว้ จึงไม่สามารถจ่ายเงินรางวัลให้กับทางผู้เสียหายได้ จากนั้นผู้เสียหายบางส่วนจึงตรวจสอบข้อมูลไปยังสำนักงาน ปปง.จึงทราบว่าทาง ปปง.ไม่ได้ออกหนังสืออายัดเงิน<persName>นายสแตนเลย์</persName> แต่อย่างใด รวมทั้งไม่มีการดำเนินการในลักษณะที่ถูกกล่าวอ้าง</p>

                <p>กระทั่งเมื่อประมาณเดือนมีนาคมที่ผ่านมา ทางเจ้าหน้าที่สำนักงาน ปปง.ได้ประสานข้อมูลดังกล่าวมายังพนักงานสอบสวน กก.1 บก.ป.เพื่อให้ช่วยสืบสวนติดตามจับกุมตัว<persName>นายสแตนเลย์</persName> ต่อมาชุดสืบสวน กก.1 บก.ป.จึงวางแผนสืบสวนติดตามจับกุมตัว<persName>นายสแตนเลย์</persName> ไว้ได้ ก่อนควบคุมตัวมาสอบสวนดำเนินคดี เบื้องต้น<persName>นายสแตนเลย์</persName> ให้การปฏิเสธตลอดข้อกล่าวหา</p>

                <p><persName>พ.ต.อ.พรศักดิ์</persName> กล่าวว่า ทาง <persName>พล.ต.ต.พงศ์พัฒน์</persName> ได้ฝากเตือนประชาชนขอให้ระมัดระวังว่าการแอบอ้างชื่อหน่วยงานอย่างสำนักงาน ปปง. หรือกองปราบปราม การกระทำความผิดรูปแบบต่าง ๆ ซึ่งยืนได้ว่าไม่มีการดำเนินการใด ๆ หรือมีเจ้าหน้าที่ของหน่วยงานเหล่านี้เข้าไปเกี่ยวข้อง หากได้รับข้อมูลต่าง ๆ ที่มีการแอบอ้างหน่วยงานดังกล่าวขอให้สันนิษฐานว่าเป็นการหลอกลวง อย่างไรก็ดี ขณะนี้ทางชุดสืบสวน กก.1 บก.ป.อยู่ระหว่างสืบสวนขยายผลว่ายังมีผู้ร่วมกระทำความผิดรายอื่นอีกหรือไม่</p></body>
</news>
