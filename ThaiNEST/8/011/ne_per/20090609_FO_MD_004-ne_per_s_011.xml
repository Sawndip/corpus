<teiHeader>
<fileDesc>
<titleStmt>
  <title>‘แวนคูเวอร์’เมืองน่าอยู่สุด-‘กทม.’ที่100  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 21:30:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000065046  </bibl>
</sourceDesc>
</fileDesc>
</teiHeader>
<news>
<headline>‘แวนคูเวอร์’เมืองน่าอยู่สุด-‘กทม.’ที่100</headline>
<lead>“แวนคูเวอร์”ในประเทศแคนาดา เป็นเมืองที่ได้รับการจัดอันดับว่าน่าอยู่ที่สุดในโลก จากการสำรวจล่าสุดโดยอีโคโนมิสต์ อินเทลลิเจนซ์ ยูนิต ขณะที่ “กรุงเทพมหานคร” อยู่อันดับที่ 100 ส่วนเมืองที่ได้ชื่อว่าน่าอยู่น้อยที่สุดคือกรุง“ฮาราเร” ของซิมบับเว</lead>
<neck></neck>
<body><p>สำนักวิจัยอีโคโนมิสต์ อินเทลลิเจนซ์ ยูนิตหรือ“อีไอยู”เผยรายงานการสำรวจเมืองที่น่าอยู่ที่สุดในโลกประจำปี2008 เมื่อวันจันทร์(8) โดยระบุว่า เมืองแวนคูเวอร์ในรัฐบริติชโคลัมเบียทางตะวันตกของแคนาดาได้รับการจัดอันดับให้เป็นเมืองที่น่าอยู่ที่สุดในโลก</p>
<p>อีไอยูบอกว่าการสำรวจครั้งนี้จัดทำขึ้นโดยการศึกษาตัวแปรสำคัญ 5 ประการในเมืองใหญ่ทั่วโลก คือ ตัวแปรทางด้านสุขภาพอนามัยของประชาชน ความมีเสถียรภาพ วัฒนธรรมและสิ่งแวดล้อม การศึกษา รวมทั้งโครงสร้างด้านสาธารณูปโภค</p>
<p>ผลสำรวจครั้งนี้พบว่าเมืองในอเมริกาเหนือและยุโรปส่วนใหญ่ ได้รับการจัดอันดับให้เป็นเมืองที่น่าอยู่มากกว่าบรรดาเมืองในเอเชียและแอฟริกา ที่ยังขาดแคลนสาธารณูปโภคพื้นฐาน และยังมีความไร้เสถียรภาพทางการเมืองและเศรษฐกิจ</p>
<p>เมืองที่น่าอยู่ที่สุดของโลกตามรายงานของอีไอยูครั้งนี้ประกอบด้วย แวนคูเวอร์ในแคนาดาซึ่งได้98จาก100คะแนน, เวียนนาในออสเตรีย97.9,เมลเบิร์นในออสเตรเลียได้97.5, โตรอนโตในแคนาดาได้97.2, เพิร์ธในออสเตรเลีย และแคลแกรีในแคนาดาได้96.6เท่ากัน, เฮลซิงกิในฟินแลนด์ได้96.2, ส่วนอีก3เมืองคือเจนีวา กับ ซูริกของสวิตเซอร์แลนด์ และซิดนีย์ของออสเตรเลียอยู่อันดับ8ร่วมกันโดยได้คะแนน96.1</p>
<p>นครโอซากาของญี่ปุ่นเป็นเมืองที่ได้รับการจัดอันดับว่าน่าอยู่ที่สุดของเอเชีย แต่เป็นอันดับที่ 13ของโลก ส่วนกรุงโตเกียวอยู่อันดับ19 ร่วมกับนครแฟรงก์เฟิร์ตของเยอรมัน</p>
<p>ขณะที่เมืองใหญ่อื่นๆ ในยุโรปต่างติดโผในอันดับต้นๆ กันทั่วหน้า เช่น กรุงสตอกโฮล์มของสวีเดนและนครฮัมบูร์กของเยอรมันที่ได้อันดับ14ร่วม, กรุงปารีสของฝรั่งเศสได้อันดับ17, โคเปนเฮเกนในเดนมาร์กได้อันดับ21, กรุงเบอร์ลินได้อันดับ22,กรุงลอนดอนอยู่อันดับ51,กรุงโรมได้อันดับที่52 ส่วนกรุงเอเธนส์ของกรีซ กลายเป็นเมืองของประเทศยุโรปตะวันตกที่มีคะแนนต่ำสุดคือ81.2และอยู่อันดับ63</p>
<p>ด้านเมืองในสหรัฐฯ ก็ติดอันดับดีๆ เช่นกันโดยกรุงวอชิงตัน ดี.ซี. ถูกจัดเป็นเมืองน่าอยู่อันดับ35และลอสแองเจลิสอันดับ48</p>
<p>อย่างไรก็ตาม บรรดาเมืองใหญ่ของโลกที่อยู่นอกทวีปยุโรปและอเมริกาเหนือถูกจัดให้อยู่ในอันดับที่ไม่ดีนัก เช่น กรุงปักกิ่งของจีนได้อันดับ76, นครโยฮันเนสเบิร์กของแอฟริกาใต้และรีโอเดจาเนโรของบราซิลได้อันดับ92ร่วม ขณะที่กรุงเทพมหานครถูกจัดให้เป็นเมืองที่น่าอยู่ในอันดับ100 ของโลกร่วมกับเซาเปาโลของบราซิล</p>
<p>เมืองที่ถูกระบุว่าน่าอยู่น้อยที่สุดในโลก 10 เมือง จากรายงานของอีไอยูครั้งนี้ประกอบไปด้วย กรุงดาการ์ของเซเนกัล กรุงอาบิดจันของโกตดิวัวร์ กรุงกาฐมาณฑุของเนปาล เมืองดูอาลาซึ่งเป็นเมืองใหญ่ที่สุดของแคเมอรูน เมืองการาจีในปากีสถาน เมืองลากอสในไนจีเรีย กรุงพอร์ตมอร์สบีของปาปัวนิวกินี กรุงธากาของบังกลาเทศ กรุงแอลเจียร์ของแอลจีเรีย และกรุงฮาราเรของซิมบับเวซึ่งถือเป็นเมืองที่น่าอยู่น้อยที่สุดในโลกโดยอยู่ในอันดับ 140 และได้คะแนนเพียง 37.5 จาก100คะแนน หลังประชาชนประสบภาวะล่มสลายทางเศรษฐกิจและอยู่อย่างยากลำบากภายใต้การบริหารของรัฐบาลประธานาธิบดีรอเบิร์ต มูกาเบ ที่ปล่อยให้ภาวะเงินเฟ้อเพิ่มถึง 231,000,000 เปอร์เซ็นต์เมื่อปีที่แล้วซึ่งเป็นอัตราเงินเฟ้อที่เลวร้ายที่สุดลำดับที่2ในประวัติศาสตร์โลก รองจากวิกฤตเงินเฟ้อที่ฮังการีในปี1946</p></body>
</news>
