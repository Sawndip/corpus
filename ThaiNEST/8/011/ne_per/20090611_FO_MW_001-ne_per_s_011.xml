<teiHeader>
<fileDesc>
<titleStmt>
  <title>'แพนด้าน้อย' ยกระดับสัมพันธ์ไทย-จีน'บัวแก้ว-นักธุรกิจ'เชื่ออุปสรรคการค้าลด-ลงทุนเพิ่ม  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-06-11 11:40:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000065726  </bibl>
</sourceDesc>
</fileDesc>
</teiHeader>
<news>
<headline>'แพนด้าน้อย' ยกระดับสัมพันธ์ไทย-จีน'บัวแก้ว-นักธุรกิจ'เชื่ออุปสรรคการค้าลด-ลงทุนเพิ่ม</headline>
<lead>คณะเจรจาแพนด้าจากจีน ยัน แพนด้าน้อยดันสัมพันธ์ไทยจีนระหว่างรัฐ-รัฐเพิ่มสูงขึ้น สอดคล้องกับกระทรวงต่างประเทศมั่นใจการเจรจาระหว่างรัฐง่ายขึ้น รวมทั้งสร้างสัมพันธ์ระหว่างเชื้อชาติ ไทย-จีนแน่นแฟ้น อีกทั้งยังเป็นการปูทางเจรจาสัมพันธ์จีนก้าวหน้ายืดหยุ่นมากขึ้น ขณะที่นายกสมาคมนักธุรกิจยุคใหม่ไทย-จีนชี้ คนจีนดีใจคนไทยรักแพนด้า แสดงถึงรักคนจีน แนวโน้มมาลงทุนไทยเพิ่ม หวัง 'หลินฮุ่ย' มีลูกอีกเป็นของขวัญให้คนไทย</lead>
<neck>แพนด้า มิใช่เพียงสัตว์ประเภทหนึ่งที่นอกจากความน่ารักและความหายากเนื่องจากเป็นสัตว์ใกล้สูญพันธุ์แล้ว แพนดายังถือเป็นสัตว์ที่เป็นดั่งทูตสันวไมตรีที่แสดงถึงความสัมพันธ์ที่ดีระหว่างไทย-จีน ที่ผ่านมายิ่ง และไม่ใช่ทุกประเทศจะได้สัตว์ตัวนี้มาครอบครอง ที่สำคัญการที่ไทยสามารถขยายพันธุ์หมีแพนด้าจนได้หมีแพนด้าน้อยได้นั้น ก็ยิ่งแสดงถึงความจริงใจของไทยที่มีต่อจีนยิ่งด้วย!</neck>
<body><p>สัมพันธุ์หมีแพนด้าไทย-จีน</p>
<p><persName>ไพศาล พืชมงคล</persName> ในฐานะอดีตที่ปรึกษารองนายกรัฐมนตรี (<persName>พลเอกชวลิต ยงใจยุทธ</persName>) หนึ่งในคณะไปติดต่อขอหมีแพนด้าจากประเทศจีนมาไว้ที่ประเทศไทย เปิดเผยว่า หมีแพนด้านั้นมีความสำคัญเชิงความสัมพันธ์ไทย-จีนมาก เนื่องจากไทยได้เดินทางไปขอหมีแพนด้ากับจีน นอกจากเพื่อแสดงความสัมพันธ์ที่ดีต่อกันแล้ว ยังเป็นสัญลักษณ์หรืออนุสรณ์ระหว่างไทย-จีนในกรณีการพัฒนาความสัมพันธ์ทางการทูตครบ 30 ปีด้วย ฉะนั้นการที่ไทยได้หมีแพนด้ามาอยู่ในเมืองไทยจึงไม่ใช่แค่การพัฒนาความสัมพันธ์ระหว่าง 2 ประเทศแบบธรรมดา</p>
<p>เนื่องจากจีนให้ความสำคัญกับหมีแพนด้ามาก กระทั่งการขอหมีแพนด้ามาอยู่เมืองไทยก็ต้องเข้าเจรจากับระดับผู้ใหญ่ของจีนเพื่อขอโดยตรง ฉะนั้นการได้หมีแพนด้ามาอยู่เมืองไทยได้ จึงเป็นการแสดงออกถึงความสัมพันธ์ระหว่างประเทศที่มีต่อกัน</p>
<p>'ประเทศไทยเป็นประเทศที่ 6 ที่ทางจีนให้หมีแพนด้ามาศึกษาวิจัย ในกระบวนการติดต่อขอหมีแพนด้านั้นประเทศอื่นๆ ใช้เวลามากถึง 5-6 ปี แต่สำหรับไทยใช้เวลาติดต่อขอหมีแพนด้ามาไว้ได้ในระยะเวลาเพียงแค่ 2 ปีเท่านั้น ยิ่งแสดงให้เห็นว่าไทย-จีนมีความสัมพันธ์ที่แน่นแฟ้นมาก'</p>
<p>อย่างไรก็ดี การที่ไทยสามารถทำให้ช่วงช่วงกับหลินฮุ่ยมีทายาทเป็นแพนด้าน้อยได้นั้น แสดงให้เห็นว่าไทยมีความจริงใจและเอาใจใส่หมีแพนด้าซึ่งถือเป็นสัตว์ที่มีค่าอย่างยิ่งของจีนได้ดี ทำให้แพนด้ามีลูกได้สำเร็จ ในขณะนี้ก็ถือว่าได้เดินหน้าความสัมพันธ์ที่ใกล้ชิดมากขึ้น ซึ่งจะทำให้การค้า การลงทุน และด้านความมั่นคงระหว่างกันพัฒนามากขึ้นอย่างมากด้วย</p>
<p>โดย <persName>มนตรี นาวิกผล</persName> หนึ่งในคณะเจรจาผู้ทำหน้าที่เป็นผู้ประสานงานฝ่ายจีน กล่าวว่า ด้วยความสัมพันธ์ที่มีเป็นพื้นฐานนี้จะทำให้คนไทยมีโอกาสขอให้ลูกหมีแพนด้าอยู่ไทยได้นานขึ้นด้วย</p>
<p>อนึ่งในช่วงของการเจรจาขอหมีแพนด้ามาไว้ที่ประเทศไทย '<persName>พลเอกชวลิต ยงใจยุทธ</persName>' หรือที่คนจีนเรียกอย่างให้เกียรติว่า '<persName>ชวลิตเจียงกุน</persName>' มีความหมายว่า 'ยอดขุนพลที่นับถือ' เป็นหัวหน้าคณะเจรจา โดยคณะที่ร่วมเดินทางไปกับ <persName>พลเอกชวลิต</persName> ครั้งนั้นประกอบด้วย <persName>ไพศาล พืชมงคล</persName>,<persName>มนตรี นาวิกผล</persName>,<persName>พลเอกวิชิต ยาทิพย์</persName>,<persName>สนธิ ลิ้มทองกุล</persName> ฯลฯ <persName>โดยมนตรี นาวิกผล</persName> ถือเป็นผู้ประสานงานฝ่ายจีนให้กับ<persName>พลเอกชวลิต</persName>ที่มีบทบาทในการขอแพนด้ามาไว้ในเมืองไทยมากที่สุด</p>
<p>ส่วนทางฝ่ายจีนนั้น มีคนสำคัญที่ไทยไปติดต่อประกอบด้วย <persName>เจียง หลี่ จู</persName> ศูนย์การนำรุ่นที่ 3 พรรคคอมมิวนิตย์แห่งสาธารณรัฐประชาชนจีน,<persName>เจียง เจ๋อ หมิง</persName> เลขาธิการพรรคฯ,<persName>หลี่ เผิง</persName> ประธานพรรคฯ,<persName>จู หลง จี</persName> นายกรัฐมนตรี โดยได้รับการสนับสนุนจากฝ่ายทหารที่สำคัญคือ <persName>พลเอก สือ โฮ่ว เถียน</persName> รัฐมนตรีว่าการกระทรวงกลาโหมของจีนขณะนั้น ซึ่งดำรงตำแหน่งมนตรีแห่งรัฐ และกรรมาธิการทหารกองทัพปลดแอกแห่งสาธารณรัฐประชาชนจีน และ <persName>พลเอก จาง ว่าน เหนียน</persName> รองประธานกรรมาธิการทหารฯ และ<persName>พลเอกหยู หัว ชิง</persName> รองประธานกรรมาธิการทหารฯ</p>
<p>ก.ต่างประเทศชี้ติดต่อเจรจาง่ายขึ้น</p>
<p>ด้านแหล่งข่าวจากกระทรวงต่างประเทศ ผู้คุ้นเคยกับการประสานงานกับประเทศจีน เปิดเผยว่า วัตถุประสงค์ที่ขอแพนด้ามาอยู่เมืองไทยนั้น นอกจากความสัมพันธ์ระดับรัฐกับรัฐแล้ว ยังเป็นการสร้างความสัมพันธ์ระหว่างประชาชนไทยและประชาชนจีนด้วย โดยเฉพาะกระแสสังคมไทยที่ให้ความสำคัญกับแพนด้าน้อยมากในเวลานี้ก็ยิ่งสร้างความประทับใจให้กับประชาชนจีนอย่างมาก ซึ่งได้กลายเป็นความรักความผูกพันระหว่างเชื้อชาติให้เพิ่มมากขึ้นด้วย</p>
<p>สำหรับด้านภารกิจการติดต่อระหว่างประเทศ ระหว่างไทย-จีน ยอมรับว่าแพนด้าน้อยได้สร้างความสัมพันธ์ที่เพิ่มขึ้นหลายมิติและยังช่วยทำให้การเจรจา การค้า ในอนาคตเป็นไปอย่างยืดหยุ่นมากขึ้น และมีเงื่อนไขน้อยลงมาก ถือเป็นการพัฒนาความสัมพันธ์แบบก๊วนซี่ คือความสัมพันธ์ที่เกิดจากความรู้สึกที่ดีต่อกัน ซึ่งเป็นปัจจัยสำคัญที่จะทำให้การเจรจาต่างๆประสบความสำเร็จมากขึ้น</p>
<p>'ตอนนี้ภาวะเศรษฐกิจโลกต่ำ การร่วมมือกับจีนในการแก้ปัญหาวิกฤตเศรษฐกิจโลกเป็นสิ่งที่ไทยต้องการ รวมทั้งอุปสรรคทางการค้าต่างๆ ก็เชื่อว่าจะลดลงมาก เช่น ปัญหาการติดขัดเรื่องมาตรฐานสารปนเปื้อนต่างๆ น่าจะเป็นปัญหาที่ลดลงได้'</p>
<p>นักธุรกิจจีนดีใจคนไทยรักแพนด้า</p>
<p>ขณะที่ภาคธุรกิจ <persName>บุญยงค์ ยงเจริญรัฐ</persName> นายกสมาคม นักธุรกิจยุคใหม่ไทย-จีน กล่าวว่า ขณะนี้ไม่ว่าจะไปติดต่อธุรกิจกับคนจีนที่ไหน ก็จะมีการคุยกันถึงเรื่องแพนด้าน้อย ซึ่งในสายตาของคนจีน โดยเฉพาะนักธุรกิจจีนแล้ว เขาคิดว่าแพนด้าคือสัญลักษณ์ของจีน เมื่อคนไทยให้ความสำคัญ โดยได้ติดตามข่าวตามสื่อต่างๆ ของไทยแล้ว ก็มีความรู้สึกดีใจมาก เนื่องจากหากคนไทยรักแพนด้าก็เท่ากับรักคนจีนด้วย</p>
<p>อย่างไรก็ดี การที่แพนด้าน้อยต้องกลับไปอยู่เมืองจีนใน 2 ปีข้างหน้านั้น จะทำให้คนไทยที่รักแพนด้าทั้ง 3 ตัวนี้แล้ว ก็จะรู้สึกเสียใจกับการจากไปของแพนด้าน้อยด้วย ฉะนั้นความหวังที่คนไทยอยากให้เกิดขึ้นตอนนี้คือ อยากให้ช่วงช่วงและหลินฮุ่ยผลิตทายาทเป็นแพนด้าน้อยตัวอื่นๆอีก เพราะตามเงื่อนไขแล้วจีนจะยกแพนด้าตัวต่อไปให้ไทย ซึ่งเหมือนของขวัญชิ้นใหญ่ที่จีนจะให้กับไทยได้ด้วย</p>
<p>ยันหมีแพนด้าขวัญใจคนไทย</p>
<p><persName>ประเสริฐศักดิ์ บุญตระกูลพูนทวี</persName> หัวหน้าโครงการวิจัยและจัดแสดงหมีแพนด้าในประเทศไทย กล่าวว่า ขณะนี้หมีแพนด้าที่อยู่ทั่วโลกอยู่เพียงแค่ประมาณ 1,600 ตัว อยู่ในป่าธรรมชาติ 1,500 กว่าตัว และอยู่ในศูนย์วิจัยในประเทศจีนอีกประมาณ 200 กว่าตัว ซึ่งถือว่าเป็นจำนวนน้อยมาก ซึ่งหมีแพนด้านั้นถือเป็นสัตว์ที่อยู่คู่กับเมืองจีนมาตั้งแต่ยุคน้ำแข็ง ซึ่งในอดีตมีจำนวนมาก แต่เนื่องจากผสมพันธุ์ยาก มีฤดูผสมพันธุ์ปีละ 1 ครั้ง ซึ่งมีระยะไข่ตกแค่ 2-3 วัน และเมื่อมีลูกแล้วจะสามารถเลี้ยงได้ครั้งละ 1 ตัว ก็ยิ่งทำให้หมีแพนด้ามีจำนวนลดลง ฉะนั้นการที่ไทยสามารถผสมพันธุ์หมีแพนด้าได้สำเร็จ จึงถือว่าเป็นเรื่องที่น่าดีใจมาก</p>
<p>นอกจากนี้การที่ช่วงช่วงและหลินฮุ่ยมาอยู่เมืองไทย ถือว่าได้กลายเป็นขวัญใจของคนไทยทั้งประเทศอย่างมาก ในการมาอยู่ที่ประเทยไทย 6 ปีที่ผ่านมานี้ มีนักท่องเที่ยวที่มาดูหมีแพนด้าแล้วไม่ต่ำกว่า 3 ล้านคน และยังมีคนไทยที่อยากจะเดินทางมาดูหมีแพนด้าอีกมากที่ยังไม่มีโอกาส ฉะนั้นหากการขอยืดอายุเวลาแพนด้าน้อยให้อยู่ประเทศไทยได้นานขึ้น ก็จะทำให้คนไทยได้มีโอกาสมาเยี่ยมชมหมีแพนด้าทั้ง 3 ได้มากขึ้น</p>
<p>ทั้งนี้หากตั้งศูนย์วิจัยหมีแพนด้าร่วมไทย-จีนสำเร็จ โอกาสที่ไทยจะได้เลี้ยงดูหมีแพนด้าต่อไปอีกก็ยิ่งมีมากขึ้น ซึ่งจะทำให้องค์ความรู้ด้านหมีแพนด้าของไทยพัฒนาก้าวหน้าขึ้นอีกมากด้วย</p>
<p>กล่าวได้ว่า หมีแพนด้าน้อยที่เกิดขึ้นมานั้น คือความจริงใจของคนไทยที่มีต่อคนจีนที่มีอยู่ไม่น้อยเช่นกัน อนาคตจึงคาดหวังได้ว่า นอกจากเชื้อชาติที่ใกล้เคียงกันอย่างยิ่งแล้ว ความสัมพันธ์ระหว่างไทย-จีน จะมีมากขึ้นอีก</p></body>
</news>
