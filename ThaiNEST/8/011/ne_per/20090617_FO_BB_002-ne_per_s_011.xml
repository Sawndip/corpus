<teiHeader>
<fileDesc>
<titleStmt>
  <title>ญี่ปุ่นยืนยันอีกเสียง"ดอลลาร์"สกุลหลักทุนสำรองเงินโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944325.php?news_id=28944325  </bibl>
</sourceDesc>
</fileDesc>
</teiHeader>
<news>
<headline>ญี่ปุ่นยืนยันอีกเสียง"ดอลลาร์"สกุลหลักทุนสำรองเงินโลก</headline>
<lead>โตเกียว - รัฐมนตรีคลังญี่ปุ่นยืนยัน ดอลลาร์ยังเป็นสกุลเงินหลักในทุนสำรองเงินตราระหว่างประเทศของโลก ท่ามกลางเสียงเรียกร้องให้นานาประเทศลดพึ่งพาเงินสกุลนี้ หลังจากยอดขาดดุลบัญชีของสหรัฐทำให้นักลงทุนสูญเสียความมั่นใจ</lead>
<neck></neck>
<body><p><persName>นายคาโอรุ ยาซาโนะ</persName> รัฐมนตรีว่าการกระทรวงการคลังญี่ปุ่น กล่าวยืนยันวานนี้ (16 มิ.ย.) ว่า เขายังเชื่อมั่นสกุลเงินดอลลาร์ของสหรัฐอย่างไม่เปลี่ยนแปลง พร้อมชี้ว่า นโยบายของสหรัฐคือการทำให้ดอลลาร์แข็งค่าต่อเนื่อง ซึ่งเมื่อพิจารณาทุกแง่มุมแล้ว เงินดอลลาร์ยังเป็นเงินสกุลหลักในทุนสำรองเงินตราระหว่างประเทศของโลกต่อไป </p>
<p>การแสดงความเห็นของ<persName>นายยาซาโนะ</persName> เกิดขึ้นในขณะที่ผู้นำประเทศกลุ่มเศรษฐกิจเกิดใหม่รายใหญ่สุดของโลก 4 ประเทศ ได้แก่ บราซิล รัสเซีย อินเดีย และจีน (บริกส์) มีกำหนดหารือแลกเปลี่ยนความเห็นเกี่ยวกับเงินสกุลหลักใหม่ของโลก ในการประชุมสุดยอดผู้นำอย่างเป็นทางการครั้งแรกที่รัสเซียในสัปดาห์หน้า </p>
<p>แม้ว่าค่าเงินดอลลาร์ในปัจจุบันจะสูงกว่าสถิติต่ำสุดเมื่อปีที่แล้ว แต่ตลาดกังวลอย่างหนักว่านักลงทุนจะสูญเสียความมั่นใจต่อเงินสกุลนี้ เนื่องจากยอดขาดดุลบัญชีของสหรัฐขยายตัวขึ้นหลังเกิดวิกฤติเศรษฐกิจ โดยปัจจุบัน ทุนสำรองเงินตราระหว่างประเทศทั่วโลกอยู่ในรูปเงินดอลลาร์ประมาณ 65% </p>
<p>ญี่ปุ่นไม่เปิดเผยรายละเอียดทุนสำรองเงินตราระหว่างประเทศมูลค่า 1 ล้านล้านดอลลาร์ แต่คาดว่าส่วนใหญ่อยู่ในรูปดอลลาร์ ซึ่งทำให้ญี่ปุ่นเป็นผู้ถือพันธบัตรสหรัฐรายใหญ่อันดับสองของโลกรองจากจีน </p>
<p>เจ้าหน้าที่ญี่ปุ่นยืนยันว่า ยังไม่เห็นการเปลี่ยนแปลงความสำคัญดอลลาร์ในฐานะเงินสกุลหลักในอนาคตอันใกล้ เช่นเดียวกับ<persName>นายอเล็กเซ คุดริน</persName> รัฐมนตรีว่าการกระทรวงการคลังรัสเซีย ที่กล่าวนอกรอบการประชุมรัฐมนตรีคลังกลุ่มประเทศอุตสาหกรรมชั้นนำ 8 ประเทศ (จี 8) ที่อิตาลี ว่า บทบาทของดอลลาร์ในฐานะสกุลเงินหลักในทุนสำรองเงินตราต่างประเทศของโลก จะไม่เปลี่ยนแปลงในอนาคตอันใกล้นี้</p></body>
</news>
