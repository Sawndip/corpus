<teiHeader>
<fileDesc>
<titleStmt>
  <title>อิหร่านยังคุกคามสื่อต่อเนื่อง "ขัง-ไล่กลับ-ระงับแพร่ภาพ"  </title>
  <author>เอพี, เอเอฟพี, ซีเอ็นเอ็น  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02230652&sectionid=0104&day=2009-06-23  </bibl>
</sourceDesc>
</fileDesc>
</teiHeader>
<news>
<headline>อิหร่านยังคุกคามสื่อต่อเนื่อง "ขัง-ไล่กลับ-ระงับแพร่ภาพ"</headline>
<lead>เมื่อวันที่ 21 มิถุนายน กลุ่มผู้สื่อข่าวไร้พรมแดน ซึ่งมีสำนักงานอยู่ในกรุงปารีส ประเทศฝรั่งเศส แถลงว่า ในช่วงสัปดาห์ที่ผ่านมามีนักข่าวและผู้เขียนเว็บล็อกถูกจับในอิหร่านไปแล้ว 33 คน จากการรายงานข่าวความรุนแรงที่เกิดขึ้นในอิหร่าน อันเป็นผลมาจากความไม่พอใจในผลการเลือกตั้งประธานาธิบดีอิหร่านที่<persName>นายมาห์มูด อาห์มาดิเนจาด</persName> ชนะ<persName>นายเมียร์ ฮุสเซน มูซาวี</persName> ผู้นำฝ่ายค้าน ทำให้อิหร่านกลายเป็นประเทศที่มีการจับกุมตัวผู้สื่อข่าวมากที่สุดในโลกเทียบเท่ากับประเทศจีน โดยนักข่าวที่ถูกจับกุมตัวไปเหล่านี้จะถูกบีบบังคับให้ยอมรับสารภาพและถูกทรมาน</lead>
<neck></neck>
<body><p>ข่าวระบุว่า อิหร่านยังคงเดินหน้าสกัดกั้นการรายงานข่าวของผู้สื่อข่าวอย่างต่อเนื่อง หลังจากทางการอิหร่านได้ไล่<persName>นายจอน เลย์น</persName> ผู้สื่อข่าวบีบีซีประจำกรุงเตหะราน ออกนอกประเทศเมื่อวันที่ 21 มิถุนายนแล้ว นิวส์วีคยังออกมาประณามการควบคุมตัว<persName>นายมาซีอาร์ บาฮารี</persName> ผู้สื่อข่าวชาวแคนาดาของนิวส์วีคโดยไม่มีการตั้งข้อหาใดๆ และเรียกร้องให้อิหร่านปล่อยตัว<persName>นายบาฮารี</persName>ในทันที นอกจากนี้ สถานีโทรทัศน์อัล-อราบียา ของดูไบ ยังถูกสั่งระงับการแพร่ภาพในอิหร่าน</p>
<p>วันเดียวกันมีรายงานว่า รัฐบาลได้จับกุมตัวญาติๆ 4 คนของ<persName>นายฮาเชมี ราฟซานจานี</persName> อดีตประธานาธิบดีอิหร่าน และผู้นำทางศาสนาที่มีอำนาจสูงสุดคนหนึ่งของประเทศ รวมทั้งลูกสาวของ<persName>ราฟซานจานี</persName>ที่ให้การสนับสนุน<persName>นายมูซาวี</persName> อย่างออกนอกหน้า แต่ทั้งหมดได้รับการปล่อยตัวในเวลาต่อมา ซึ่งการจับกุมตัวดังกล่าวเป็นเหมือนกับการเตือนไปยังบรรดาผู้นำทางศาสนาที่คิดจะไปเข้าข้างฝ่ายตรงข้าม </p>
<p>ขณะที่สถานการณ์โดยทั่วไปในกรุงเตหะรานได้เริ่มสงบลงเป็นครั้งแรกนับตั้งแต่เกิดเหตุวุ่นวายเมื่อวันที่ 12 มิถุนายน โดยเว็บไซต์ซีเอ็นเอ็นรายงานอ้างแหล่งข่าวจากโรงพยาบาลแจ้งว่ามีผู้เสียชีวิตจากเหตุรุนแรงที่เกิดขึ้น 19 คน แต่ตัวเลขที่ไม่ได้รับการยืนยันสูงถึง 150 คน </p></body>
</news>
