<teiHeader>
<fileDesc>
<titleStmt>
  <title>จับแก๊งไทย-จีนขู่ทวงหนี้เสี่ยเฟอร์นิเจอร์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090718/20886/%e0%b8%88%e0%b8%b1%e0%b8%9a%e0%b9%81%e0%b8%81%e0%b9%8a%e0%b8%87%e0%b9%84%e0%b8%97%e0%b8%a2%e0%b8%88%e0%b8%b5%e0%b8%99%e0%b8%82%e0%b8%b9%e0%b9%88%e0%b8%97%e0%b8%a7%e0%b8%87%e0%b8%ab%e0%b8%99%e0%b8%b5%e0%b9%89%e0%b9%80%e0%b8%aa%e0%b8%b5%e0%b9%88%e0%b8%a2%e0%b9%80%e0%b8%9f%e0%b8%ad%e0%b8%a3%e0%b9%8c%e0%b8%99%e0%b8%b4%e0%b9%80%e0%b8%88%e0%b8%ad%e0%b8%a3%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>จับแก๊งไทย-จีนขู่ทวงหนี้เสี่ยเฟอร์นิเจอร์</headline>
<lead>เสี่ยเฟอร์นิเจอร์ถูกแก๊งไทย-จีนบ่อนปอยเปตตามทวงหนี้ ยกพวกนับสิบบุกร้านขู่ฆ่ายกครัว ร้องกองปราบซ้อนแผนรวบได้ยกแก๊งยังปฏิเสธ เจ้าตัวเผยกู้เงินแสนเล่นพนันหมดตัวถูกตามรีดดอกเบี้ย 3 หมื่น</lead>
<neck></neck>
<body><p>เมื่อเวลา 14.30 น. วันที่ 17 กรกฎาคม <persName>พ.ต.อ.อัคราเดช พิมลศรี</persName> ผกก.2 กองบังคับการปราบปราม (บก.ป.) <persName>พ.ต.ท.ขวัญพิชัย มะโนเจริญทรัพย์</persName> พนักงานสอบสวน (สบ 3) กก.2 บก.ป. ได้นำกำลังเข้าจับกุม <persName>นายไรเรน เหลย</persName> หรือ<persName>อาซัน</persName> อายุ 37 ปี สัญชาติจีน <persName>นายฉัตรชัย ชมเชย</persName> อายุ 20 ปี <persName>นายสราวุธ แสงสี</persName> อายุ 20 ปี และ<persName>นายประภาส ขวัญเพ็ง</persName> อายุ 20 ปี ผู้ต้องหาตามหมายจับศาลจังหวัดชลบุรี ลงวันที่ 16 กรกฎาคม 2552 ข้อหา ร่วมกันข่มขืนใจผู้อื่นให้กระทำการหรือจำยอมต่อสิ่งใดโดยกลัวว่าจะเกิดอันตรายต่อชีวิต ร่างกาย เสรีภาพ โดยร่วมกันกระทำผิดตั้งแต่ 5 คนขึ้นไป และร่วมกันกรรโชกทรัพย์ พร้อมของกลางรถยนต์โตโยต้า สีดำ ทะเบียน สย 3709 กรุงเทพมหานคร สมุดบัญชีลูกหนี้ 1 เล่ม โทรศัพท์มือถือ 8 เครื่อง โดยจับกุมได้ที่บริเวณร้านขายเฟอร์นิเจอร์ ภายในนิคมอุตสาหกรรมอมตะนคร ต.บ้านเกา อ.พานทอง จ.ชลบุรี</p>

 <p>ทั้งนี้ สืบเนื่องจากเมื่อวันที่ 10 กรกฎาคม ที่ผ่านมา <persName>นายสำเริง สว่างศรี</persName> อายุ 46 ปี นักธุรกิจจำหน่ายเฟอร์นิเจอร์ ได้เดินทางเข้าแจ้งความกับพนักงานสอบสวน กก.2 บก.ป. ว่าถูกกลุ่มผู้ต้องหาทวงหนี้เงินกู้ และขู่จะทำร้ายตนและครอบครัว หลังจากที่เดินทางไปเล่นการพนันที่บ่อนฮอลิเดย์ ฝั่งปอยเปต ประเทศกัมพูชา และได้กู้ยืมเงินจากกลุ่มผู้ต้องหาที่อยู่ในบ่อน ซึ่งรู้จักกันในชื่อแก๊ง “หยิบสิบ” เป็นจำนวน 1 แสนบาท โดยวางบัตรเอทีเอ็มของตนที่มียอดเงินในบัญชี 1.1 แสนบาทไว้เพื่อเป็นการค้ำประกัน แต่ปรากฏว่าเงินที่กู้มานั้นเสียพนันไปจนหมด กลุ่มผู้ต้องหาจึงให้ข้ามกลับมารอที่ฝั่งไทย โดยให้รอเอาบัตรมากดเงินคืน แต่รออยู่นานก็ไม่เห็นมีใครตามมา จึงไปทำเรื่องอายัดบัตรเอทีเอ็มไว้</p>

 <p><persName>นายสำเริง</persName> กล่าวว่า เมื่อกลับมาถึงบ้านกลุ่มผู้ต้องหาได้โทรศัพท์มาข่มขู่จะทำอันตรายตนกับคนในครอบครัวหากไม่นำเงินที่กู้มาคืน หลังจากนั้นได้มีกลุ่มชายฉกรรจ์ทั้งชาวจีนและไทย 8 คน ขับรถยนต์มาที่ร้านขายเฟอร์นิเจอร์ของตนภายในนิคมอุตสาหกรรมอมตะนคร และได้ข่มขู่ให้นำเงินมาชดใช้พร้อมดอกเบี้ย และค่าติดตามเพิ่มอีก 30,000 บาท ไม่เช่นนั้นจะฆ่าให้ตายทั้งครอบครัว แต่ช่วงนั้นตนยังไม่มีเงิน ด้วยความกลัวจึงเดินทางเข้าแจ้งความกับตำรวจกองปราบ</p>

<p>อย่างไรก็ตาม หลังจากพนักงานสอบสวนทราบข้อมูลจึงได้รวบรวมหลักฐานขออนุมัติศาลออกหมายจับกลุ่มผู้ต้องหา จากนั้นตำรวจกองปราบได้ซ้อนแผนโดยให้ผู้เสียหายโทรศัพท์ติดต่อกลับไปหากลุ่มผู้ต้องหาว่า พร้อมจะจ่ายเงินคืนทั้งเงินต้นและดอกเบี้ย โดยนัดให้มารับเงินที่ร้านเฟอร์นิเจอร์ เมื่อกลุ่มผู้ต้องหามาถึงตำรวจกองปราบจึงแสดงตัวเข้าจับกุม และจากการสอบสวนเบื้องต้นผู้ต้องหาทั้งหมดให้การปฏิเสธ จึงควบคุมตัวส่งพนักงานสอบสวน กก.2 บก.ป. เพื่อดำเนินคดีต่อไป</p></body>
</news>
