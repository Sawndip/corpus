<teiHeader>
<fileDesc>
<titleStmt>
  <title>ณรงค์ชัยแนะรัฐออกตราสารแทนกู้ต่างประเทศ  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-17 12:08:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090617/51991/%e0%b8%93%e0%b8%a3%e0%b8%87%e0%b8%84%e0%b9%8c%e0%b8%8a%e0%b8%b1%e0%b8%a2%e0%b9%81%e0%b8%99%e0%b8%b0%e0%b8%a3%e0%b8%b1%e0%b8%90%e0%b8%ad%e0%b8%ad%e0%b8%81%e0%b8%95%e0%b8%a3%e0%b8%b2%e0%b8%aa%e0%b8%b2%e0%b8%a3%e0%b9%81%e0%b8%97%e0%b8%99%e0%b8%81%e0%b8%b9%e0%b9%89%e0%b8%95%e0%b9%88%e0%b8%b2%e0%b8%87%e0%b8%9b%e0%b8%a3%e0%b8%b0%e0%b9%80%e0%b8%97%e0%b8%a8.html  </bibl>
</sourceDesc>
</fileDesc>
</teiHeader>
<news>
<headline><persName>ณรงค์ชัย</persName>แนะรัฐออกตราสารแทนกู้ต่างประเทศ</headline>
<lead>"<persName>ดร.ณรงค์ชัย</persName>" แนะรัฐบาลออกตราสารต่างประเทศ โดยให้ธปท.นำเงินสำรองระหว่างประเทศมาลงทุนแทนการกู้เงินต่างประเทศ ชี้ช่วยแก้ค่าบาทแข็ง</lead>
<neck></neck>
<body><p><persName>ดร.ณรงค์ชัย อัครเศรณี</persName> ประธานกรรมการ บริษัทหลักทรัพย์จัดการกองทุนเอ็มเอฟซี กล่าวถึงการกระตุ้นเศรษฐกิจของประเทศ โดยแนะนำให้รัฐบาลออกตราสารต่างประเทศ และให้ธนาคารแห่งประเทศไทยให้นำเงินสำรองระหว่างประเทศซึ่งไม่รวมส่วนของทุนสำรองเงินตรามาลงทุนในตราสารดังกล่าว เพื่อให้รัฐบาลมีเงินมากระตุ้นเศรษฐกิจ</p>

<p>โดยเบื้องต้นเสนอว่า ควรดึงออกมาใช้ประมาณ 2-3 หมื่นล้านเหรียญ โดยทยอยออกขายไม่ใช่ออกในครั้งเดียว</p>

<p>“ตามกฎหมายธนาคารแห่งประเทศไทยสามารถนำเงินส่วนนั้นมาใช้ได้โดยไม่ต้องแก้กฎหมาย แต่ส่วนที่เป็น พ.ร.บ ทุนสำรองเงินตรา นั้นนำออกมาใช้ไม่ได้ต้องแก้กฎหมาย”</p>

<p>ทั้งนี้การนำเงินสำรองระหว่างประเทศที่ยังมีเหลืออยู่มาใช้จะช่วยให้ค่าเงินบาทอ่อนตัวลงดีกว่าการไปแทรกแซงค่าเงิน เพราะจากนี้ไปทิศทางเงินดอลลาร์จะเป็นขาลงซึ่งมีผลให้เงินบาทแข็งค่าจนส่งผลกระทบต่อผู้ส่งออกเสียความสามารถในการแข่งขัน</p>

<p>“ถ้าเราไปกู้เงินสำรองระหว่างประเทศมาเก็บไว้เงินบาทก็ยิ่งแข็งค่าขึ้นไปอีก เงินสำรองตอนนี้มันมีมากเกินไป วิธีนี้อาจไม่ทำให้เงินบาทอ่อนตัวลงไปแต่จะช่วยให้ไม่แข็งค่าเร็วเกินไป เชื่อว่าจากนี้เงินบาทมีสิทธิแตะระดับ33บาทต่อดอลลาร์”</p>

<p>นอกจากนี้ยังมีข้อดีคือผลตอบแทนน่าจะสูงว่าไปซื้อพันธบัตรรัฐบาลสหรัฐฯที่ ธปท.ไปซื้อไว้ซึ่งให้ผลตอบแทนเพียง1%กว่า อีกทั้งยังสามารถออกตราสารที่มีอายุนานถึงสิบปีได้เพราะเป็นการนำเงินเย็นมาลงทุน</p>

<p>สำหรับทิศทางอัตราดอกเบี้ย <persName>ดร.ณรงค์ชัย</persName> กล่าวว่า คณะกรรมการนโยบายการเงิน (กนง.X น่าจะคงไว้ที่อัตราเดิมโดยไม่มีการปรับลดดอกเบี้ยอีกแล้ว เพราะธนาคารพาณิชย์ไม่ลดดอกเบี้ยเงินกู้ลงตามที่ภาครัฐต้องการ นอกจากนี้ยังส่งผลต่อผู้ฝากเงินที่ได้รับผลตอบแทนที่ต่ำ</p>

<p>ส่วนความคืบหน้าของกองทุนวายุภักษ์สองซึ่งตั้งเพื่อระดมเงินเงินจากประชาชนไปลงทุนในโครงสร้างพื้นฐาน ตอนนี้ยังไม่มีความคืบหน้าโดยกระทรวงการคลังกำลังอยู่ระหว่างการจัดสรรทรัพย์สินที่จะนำไปเป็นสินทรัพย์ที่จะลงทุน</p></body>
</news>
