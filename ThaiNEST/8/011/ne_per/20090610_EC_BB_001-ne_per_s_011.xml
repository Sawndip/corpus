<teiHeader>
<fileDesc>
<titleStmt>
  <title>ถกผู้เลี้ยงหมูกดราคาขาย110บาท/กก.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/10/news_29080650.php?news_id=29080650  </bibl>
</sourceDesc>
</fileDesc>
</teiHeader>
<news>
<headline>ถกผู้เลี้ยงหมูกดราคาขาย110บาท/กก.</headline>
<lead>"พาณิชย์" เรียกผู้ประกอบการหมูทั้งระบบถกแก้ไขปัญหาวันนี้ (10 ก.ค.) หวังลดราคาหมูลงตามต้นทุน หลังพบตามต้นทุนควรจำหน่ายกก.ละ 110 บาท จากราคาปัจจุบันที่ 125-130 บาท "สหฟาร์ม" แจงเนื้อไก่แพง เหตุคนหันกินไก่แทนหมู หลังข่าวไข้หวัดใหญ่สายพันธุ์ใหม่ระบาด แนะปล่อยตามกลไกตลาด</lead>
<neck></neck>
<body><p>รายงานข่าวจากกระทรวงพาณิชย์ แจ้งว่า ในวันนี้ (10 ก.ค.) <persName>นายยรรยง พวงราช</persName> อธิบดีกรมการค้าภายใน จะเชิญผู้ประกอบการสุกรทั้งระบบ มาหารือถึงสถานการณ์ราคาหมูเนื้อแดงหน้าเขียงในตลาดแพง ทั้งๆ ที่ต้นทุนการเลี้ยงหมู คือวัตถุดิบอาหารสัตว์มีราคาลดลง แต่เนื้อหมูบางตลาดยังจำหน่ายถึง กก.ละ 125-130 บาท สร้างความไม่เป็นธรรมกับผู้บริโภค และอาจมีการขอความร่วมมือลดราคาเนื้อหมูลงมาตามต้นทุนที่เป็นจริง</p>

<p>แหล่งข่าวจากผู้ประกอบการฟาร์มเลี้ยงหมู กล่าวว่า ราคาหมูเนื้อแดงที่แพงขณะนี้ ไม่ได้เกี่ยวข้องกับหน้าฟาร์ม โดยราคาหมูเป็นได้ปรับตัวลดลงมามาก ปัจจุบันอยู่ที่ กก.ละ 55-58 บาท ลดลงจากช่วงต้นปีที่ขึ้นไปสูงสุด กก.ละ 64-65 บาท ซึ่งถือว่าเป็นราคาที่เหมาะกับต้นทุนการเลี้ยงหมูเป็นอยู่ที่ กก.ละ 51 บาท ดังนั้นกรมจึงควรให้ทางผู้ประกอบการหน้าเขียงชี้แจงถึงสาเหตุที่บางตลาดยังขายเกินราคาอยู่ เพราะหากคิดตามสูตรคำนวณราคาหมูแล้ว หมูเนื้อแดงปัจจุบันไม่ควรเกิน กก.ละ 110 บาท หรือสามารถขายลดลงได้ถึง กก.ละ 105 บาท</p>

<p><persName>นายปัญญา โชติเทวัญ</persName> ประธานกรรมการบริษัทสหฟาร์ม กล่าวว่า สาเหตุที่ราคาเนื้อไก่ในตลาดสูงขึ้น เป็นผลมาจากกลไกตลาดที่คนหันมาบริโภคเนื้อไก่แทนเนื้อหมู เพราะในช่วงนั้นเกิดกระแสข่าวไข้หวัดใหญ่ 2009 ระบาดในหมู โดยราคาไก่เป็นปัจจุบันขึ้นมาอยู่ที่ กก.ละ 47-48 บาท สูงกว่าช่วงเดือน ม.ค. ไก่เป็นอยู่ที่ กก.ละ 33-35 บาท เท่านั้น ประกอบกับในช่วงต้นปีตลาดส่งออกไก่ เช่น ญี่ปุ่น ยุโรป (อียู) ลดการนำเข้า ทำให้ผู้ประกอบการลดกำลังการเลี้ยงไก่ลง ราคาเนื้อไก่ในประเทศจึงได้ปรับตัวสูงขึ้นมา ซึ่งกระทรวงพาณิชย์ไม่ควรเข้ามาคุมราคา โดยต้องปล่อยให้เป็นไปตามกลไกตลาด</p></body>
</news>
