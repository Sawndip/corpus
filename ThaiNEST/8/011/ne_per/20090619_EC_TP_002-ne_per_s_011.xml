<teiHeader>
<fileDesc>
<titleStmt>
  <title>ปิยสวัสดิ์ลอยลำ"ดีดี"บินไทย บอร์ดล้มซื้อแอร์บัส6ลำ ผวาหวัดฉุดฟื้นฟูฐานะ  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/190609/6472  </bibl>
</sourceDesc>
</fileDesc>
</teiHeader>
<news>
<headline><persName>ปิยสวัสดิ์</persName>ลอยลำ"ดีดี"บินไทย บอร์ดล้มซื้อแอร์บัส6ลำ ผวาหวัดฉุดฟื้นฟูฐานะ</headline>
<lead>ไม่พลิก!  "<persName>ปิยสวัสดิ์</persName>"  ลอยลำเก้าอี้  "ดีดี"  บินไทยคนใหม่  หลังกรรมการสรรหาเสนอแค่ชื่อเดียว  บอร์ดอนุมัติกู้เงินเร่งด่วน  2.3  หมื่นล้านบาท  "ออมสิน"  ปล่อยงวดแรก  5  พันล้านบาท  ถกอีก  3  แบงก์  คาดลงนาม  ก.ค.นี้  "อำพน"  สั่งทบทวนแผนซื้อแอร์บัส  6  ลำ  ผวาหวัดมรณะฉุดแผนฟื้นฟู</lead>
<neck></neck>
<body><p><persName>นายอำพน  กิตติอำพน</persName>  เลขาธิการสำนักงานคณะกรรมการพัฒนาเศรษฐกิจและสังคมแห่งชาติ   (สศช.)   ในฐานะประธานคณะกรรมการ  (บอร์ด)  บมจ.การบินไทย  เปิดเผยว่า   ที่ประชุมบอร์ดเมื่อวันที่  18  มิ.ย.  มีมติเห็นชอบให้<persName>นายปิยสวัสดิ์  อัมระนันทน์</persName>  อดีต  รมว.พลังงาน   เป็นกรรมการผู้อำนวยการใหญ่   (ดีดี)  คนที่  15  ตามที่คณะกรรมการสรรหา   ที่มี<persName>นายอารีพงษ์   ภู่ชอุ่ม</persName>  ผู้อำนวยการสำนักงานคณะกรรมการนโยบายรัฐวิสาหกิจ  (สคร.)   เป็นประธาน  ได้เสนอเพียงรายชื่อเดียว  หลังจากทำการสัมภาษณ์ผู้มีคุณสมบัติรวม  7  ราย   เนื่องจากเป็นผู้ที่ได้คะแนนสูงสุดในทุกๆ   ด้าน  ทั้งด้านภาวะการเป็นผู้นำ  ประสบการณ์   ความรู้ความสามารถ  และผลสัมฤทธิ์ของการทำงานในอดีต</p>

     <p>"หลังจากนี้จะต้องต่อรองเงินเดือนเพื่อเสนอกระทรวงการคลัง  คาดว่าจะเริ่มงานได้ภายในกลางเดือน  ก.ค.นี้  ส่วนกรณีนายปิยสวัสดิ์เคยเป็นกรรมการ  บมจ.เชื้อเพลิงการบินกรุงเทพ  หรือบาฟส์  ฝ่ายกฎหมายการบินไทยได้พิจารณาแล้ว  ไม่ขัดคุณสมบัติหรือมีผลประโยชน์ทับซ้อน  เนื่องจากการบินไทยมีธุรกิจหลักเป็นธุรกิจการบิน  ไม่ใช่ธุรกิจน้ำมัน  แม้การบินไทยจะถือหุ้นในบาฟส์ก็ตาม"  <persName>นายอำพน</persName>กล่าว</p>

     <p><persName>นายอำพน</persName>  กล่าวว่า  ที่ประชุมอนุมัติให้มีการกู้เงินจากสถาบันการเงินในประเทศอีก  23,000   ล้านบาท  เพื่อนำมาเสริมสภาพคล่องและปรับโครงสร้างหนี้  มีระยะเวลากู้เงินรวม   5  ปี  อัตราดอกเบี้ยเฉลี่ยอยู่ที่  5-5.5%  ซึ่งต่ำกว่า  MLR  โดยแบ่งเป็นกู้จากธนาคารออมสิน  5,000  ล้านบาท  ซึ่งเงินจะเข้าบริษัทภายในเดือน  มิ.ย.นี้</p>

    <p> ส่วนที่เหลืออีก  18,000  ล้านบาท  แบ่งเป็นกู้จากธนาคารกรุงเทพ  8,000  ล้านบาท  ธนาคารกสิกรไทย  และธนาคารไทยพาณิชย์แห่งละ  5,000  ล้านบาท  คาดว่าภายในกลางเดือน  ก.ค.นี้  คาดว่าจะเซ็นสัญญาและได้รับเงินเลย</p>

    <p> นอกจากนี้   อนุมัติในหลักการให้สถาบันการเงิน   ยูโรเปี้ยน  คอร์ปอเรชั่น  เอเจนซี่   ในยุโรปเป็นผู้ค้ำประกันเงินกู้ต่างประเทศจำนวน  14,000  ล้านบาท  เพื่อนำมาชำระค่าเครื่องบินแอร์บัส  A300-360  จำนวน  8  ลำ  ส่วนรายละเอียดระหว่างการดำเนินการ</p>

     <p>"เงินกู้นั้นในประเทศ   การบินไทยจะต้องกู้รวม  35,000  ล้านบาท  ขณะนี้ได้มาแล้ว   23,000  ล้านบาท  เหลืออีก  12,000  ล้านบาทจะต้องสำรองไว้  และจะจัดหาต่อไปในอนาคต"  <persName>นายอำพน</persName>กล่าว</p>

     <p><persName>นายอำพน</persName>กล่าวว่า   บอร์ดยังมีมติให้ไปทบทวนแนวทางการซื้อเครื่องบินแอร์บัส   A380   จำนวน  6  ลำ  ว่า  จะดำเนินการอย่างไรได้บ้างเพื่อไม่ให้กระทบกับฐานะทางการเงินของการบินไทย  ในช่วงปี  2551-2555  โดยให้ทางคณะกรรมการบริหาร  ที่มี<persName>นายวัลลภ  พุกกะณะสุต</persName>  เป็นประธาน  ไปพิจารณา  และให้นำเสนอต่อบอร์ดในการประชุมนัดพิเศษในต้นเดือนหน้า</p>

     <p>นอกจากนี้  ให้กลับไปดูเรื่องแผนการฟื้นฟูหลังจากได้รับผลกระทบจากสถานการณ์เศรษฐกิจโลก  และไข้หวัดใหญ่สายพันธุ์ใหม่  2009</p>

     <p><persName>นายปิยสวัสดิ์</persName>  กล่าวว่า  พร้อมจะทำงานในตำแหน่งดีดี  ซึ่งยอมรับว่าเป็นภาระที่หนักในการที่จะฟื้นฟูและพัฒนาการบินไทยให้ดีเหมือนเดิม  ซึ่งยอมรับว่าเป็นสิ่งที่ท้าทาย.</p></body>
</news>
