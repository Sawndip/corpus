<teiHeader>
<fileDesc>
<titleStmt>
  <title>ยิงอส.แจ้งข่าวศูนย์วิทยุดับคาร้านข้าวต้ม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090608/16059/%e0%b8%a2%e0%b8%b4%e0%b8%87%e0%b8%ad%e0%b8%aa.%e0%b9%81%e0%b8%88%e0%b9%89%e0%b8%87%e0%b8%82%e0%b9%88%e0%b8%b2%e0%b8%a7%e0%b8%a8%e0%b8%b9%e0%b8%99%e0%b8%a2%e0%b9%8c%e0%b8%a7%e0%b8%b4%e0%b8%97%e0%b8%a2%e0%b8%b8%e0%b8%94%e0%b8%b1%e0%b8%9a%e0%b8%84%e0%b8%b2%e0%b8%a3%e0%b9%89%e0%b8%b2%e0%b8%99%e0%b8%82%e0%b9%89%e0%b8%b2%e0%b8%a7%e0%b8%95%e0%b9%89%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>ยิงอส.แจ้งข่าวศูนย์วิทยุดับคาร้านข้าวต้ม</headline>
<lead>อาสาสมัครแจ้งข่าวศูนย์วิทยุมีนบุรี นั่งก๊งเหล้ากับเพื่อนในร้านข้าวต้ม เกิดมีปากเสียงกันเองเพื่อนชักปืนยิงใส่ 2 นัด ดับคาโต๊ะเหล้า ก่อนวิ่งหนีลอยนวล</lead>
<neck></neck>
<body><p>(8มิ.ย.) เวลา 01.30 น. <persName>พ.ต.ท.ศักดิพัฒน์ วันโทน</persName> พนักงานสอบสวน (สบ2) สน.ฉลองกรุง รับแจ้งเหตุคนถูกยิงเสียชีวิตในร้านข้าวต้มฉลองชัย ถนนเจ้าคุณทหารลาดกระบัง แขวงลำปะทิว เขตลาดกระบัง กทม. จึงรุดไปตรวจสอบพร้อม แพทย์นิติเวชรพ.ตำรวจ เจ้าหน้าที่กองพิสูจน์หลักฐาน (พฐ.) และเจ้าหน้าที่มูลนิธิร่วมกตัญญู </p>
 
 <p>ที่เกิดเหตุพบศพ<persName>นายสมคิด นพโสภณ</persName> อายุ 43 ปี อยู่บ้านเลขที่ 28 หมู่ 7 ต.หัวสำโรง อ.แปลงยาว จ.ฉะเชิงเทรา เจ้าหน้าที่อาสาสมัครแจ้งข่าวศูนย์วิทยุมีนบุรี สังกัดเหยี่ยวเวหาบก.น.3 รหัสเรียกขานมินทรา 13-49 นอนเสียชีวิตข้างเก้าอี้ใต้โต๊ะริมรั้วของร้านสภาพสวมเสื้อเชิ้ตแขนยาวสีแดง สวมกางเกงสแล๊คสีน้ำตาล ตรวจสอบถูกยิงด้วยอาวุธปืนขนาด 9 มม. เข้าที่หน้าอกซ้าย 1 นัด ด้านหลังขวา 1 นัด</p>
 
 <p>จากการสอบสวนพนักงานเสิร์ฟของร้าน ให้การว่า ผู้ตายมานั่งดื่มเหล้ากับเพื่อน 2 คน จู่ๆผู้ตายนอนฟุบไปข้างโต๊ะ และมีเสียงปืนดังขึ้น ระหว่างนั้นเพื่อนผู้ตายที่นั่งดื่มเหล้าอยู่ด้วยวิ่งหนีออกไปทางหน้าร้าน ซึ่งคาดว่าเพื่อนผู้ตายเป็นคนยิง  </p>   
 
<p> เบื้องต้นเจ้าหน้าที่ตำรวจคาดว่าผู้ตายนั่งดื่มเหล้ากับเพื่อนที่มาด้วยกันจนเกิดมีปากเสียงทะเลาะวาทกันขึ้น เพื่อนจึงชักปืนยิง<persName>นายสมคิด</persName> จนล้มฟุบเสียชีวิตคาโต๊ะดังกล่าว เจ้าหน้าที่จะเก็บลายมือแฝงบนแก้วเหล้า เพื่อนำไปตรวจสอบติดตามหาตัวคนร้ายมาดำเนินคดีต่อไป</p></body>
</news>
