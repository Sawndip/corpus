<teiHeader>
<fileDesc>
<titleStmt>
  <title>"ศักดิ์ชาย"สมัย 3 นั่งนายกมวยไทย-พร้อมรวม2สมาคม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/06/10/news_28903168.php?news_id=28903168  </bibl>
</sourceDesc>
</fileDesc>
</teiHeader>
<news>
<headline>"<persName>ศักดิ์ชาย</persName>"สมัย 3 นั่งนายกมวยไทย-พร้อมรวม2สมาคม</headline>
<lead><persName>ศักดิ์ชาย ทัพสุวรรณ</persName> นั่งนายกสมาคมมวยไทยสมัครเล่นแห่งประเทศไทย เป็นสมัยที่ 3 ติดต่อกัน หลังสโมสรสมาชิกโหวตเลือกแบบเอกฉันท์ ลั่นพร้อมรวมกับสมาคมมวยไทยแห่งประเทศไทย เพื่อยุติปัญหาองค์กรมวยไทยซ้ำซ้อนภายในปีนี้</lead>
<neck></neck>
<body><p><persName>นายศักดิ์ชาย ทัพสุวรรณ</persName> นายกสมาคมมวยไทยสมัครเล่นแห่งประเทศไทย เป็นประธานในการประชุมใหญ่สามัญประจำปี 2551 ที่ รร.อเล็กซานเดอร์ หัวหมาก เมื่อวันที่ 9 มิ.ย.ที่ผ่านมา โดยมีวาระสำคัญคือการเลือกตั้งนายกสมาคมคนใหม่ ซึ่งที่ประชุมแต่งตั้งให้ <persName>นายขจร พราวศรี</persName> กรรมการบริหารสมาคมมวยไทยสมัครเล่น เป็นประธานในการเลือกตั้ง ซึ่งสโมสรสมาชิกทั้ง 24 สโมสร สนับสนุนให้<persName>นายศักดิ์ชาย</persName>เป็นนายกสมาคมมวยไทยสมัครเล่นแบบเอกฉันท์เป็นสมัย ที่ 3 ติดต่อกัน</p>
<p>นายกสมาคมมวยไทยสมัครเล่นแห่งประเทศไทย กล่าวว่า ตามที่สหพันธ์สมาคมกีฬานานาชาติ (ไกสฟ์) และคณะกรรมการโอลิมปิกสากล (ไอโอซี) มีคำสั่งให้ไทยแก้ไขปัญหาสมาคมมวยไทยซ้ำซ้อนให้เสร็จสิ้นภายในวันที่ 31 ธ.ค.นี้ มิเช่นนั้นจะตัดมวยไทยออกจากการแข่งขันที่ไกสฟ์และไอโอซีรับรองทุกรายการ โดยสมาคมมวยไทยแห่งประเทศไทย ที่มี<persName>นายสันติภาพ อินทรพัฒน์</persName> เป็นนายกสมาคมและสมาคมมวยไทยสมัครเล่นแห่งประเทศไทย ที่ตนเป็นนายกสมาคม จะหารือเพื่อให้ได้ข้อยุติหลังการแข่งขันเอเชี่ยนมาร์เชียลอาร์ตเกมส์ ครั้งที่ 1 วันที่ 1-9 ส.ค.นี้ เชื่อว่าปัญหาทั้งหมดจะยุติอย่างแน่นอน</p>
<p><persName>นายศักดิ์ชาย</persName> กล่าวอีกว่า ประเทศจีนได้ประสานงานกับสภามวยไทยโลก เพื่อขอความช่วยเหลือในการสร้างศูนย์มวยไทยที่กรุงปักกิ่ง ประเทศจีน โดยให้สภามวยไทยโลกทำหนังสือคู่มือการเรียนการสอนมวยไทย จากนั้นนำไปแปลเป็นภาษาจีน รวมทั้งขอผู้ฝึกสอนมวยไทยไปช่วยฝึกสอนให้นักมวยชาวจีนที่กรุงปักกิ่งด้วย ซึ่งสภามวยไทยโลกจะส่ง<persName>นายศรชัย สุขเหลือ</persName> และ<persName>นายโชติภูมิ บุญเหลี่ยม</persName> ไปเป็นโค้ชให้ในเดือนกรกฎาคม เพื่อฝึกสอนมวยไทยให้โค้ชจีน และโค้ชจีนที่ได้รับการฝึกฝนจะขยายไปสอนตามมณฑลต่างๆ ต่อไป</p></body>
</news>
