<teiHeader>
<fileDesc>
<titleStmt>
  <title>รมว.ไอซีทียืนปิดเว็บไม่พึงประสงค์กว่าหมื่นเว็บ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090611/16622/%e0%b8%a3%e0%b8%a1%e0%b8%a7.%e0%b9%84%e0%b8%ad%e0%b8%8b%e0%b8%b5%e0%b8%97%e0%b8%b5%e0%b8%a2%e0%b8%b7%e0%b8%99%e0%b8%9b%e0%b8%b4%e0%b8%94%e0%b9%80%e0%b8%a7%e0%b9%87%e0%b8%9a%e0%b9%84%e0%b8%a1%e0%b9%88%e0%b8%9e%e0%b8%b6%e0%b8%87%e0%b8%9b%e0%b8%a3%e0%b8%b0%e0%b8%aa%e0%b8%87%e0%b8%84%e0%b9%8c%e0%b8%81%e0%b8%a7%e0%b9%88%e0%b8%b2%e0%b8%ab%e0%b8%a1%e0%b8%b7%e0%b9%88%e0%b8%99%e0%b9%80%e0%b8%a7%e0%b9%87%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>รมว.ไอซีทียืนปิดเว็บไม่พึงประสงค์กว่าหมื่นเว็บ</headline>
<lead>รมว.ไอซีทีเปิดงาน "MICT สร้างคน สร้างชาติ" หวังผลักดันให้ประชาชนนำเทคโนโลยีกลับไปพัฒนาท้องถิ่น ระบุปิดเว็บไซต์ที่ไม่พึงประสงค์อาทิเว็บการพนันข้ามชาติไปแล้วกว่า 1 หมื่นเว็บ วอนนักท่องท่องเน็ตหากพบเบาะแสแจ้งคอลเซ็นเตอร์ 1212</lead>
<neck></neck>
<body><p> วันนี้ (11 มิ.ย. 52) เวลา 11.00 น. ที่ห้องเอ็มซีซีฮอลล์ ห้างสรรพสินค้าเดอะมอลล์นครราชสีมา <persName>ร.ต.หญิง ระนองรักษ์ สุวรรณฉวี</persName> รัฐมนตรีว่าการกระทรวงเทคโนโลยีและสารสนเทศ (ไอซีที) เป็นประธานเปิดงาน "MICT สร้างคน สร้างชาติ" ซึ่งงานดังกล่าวจัดขึ้น เพื่อนำผลงานในสังกัดกระทรวงไอซีที. ออกเผยแพร่สู่สาธารณชน และให้ผู้ที่เข้าชมงานสามารถนำเอาเทคโนโลยีสารสนเทศและการสื่อสารที่ได้รับกลับไปพัฒนาหน่วยงานของตนเอง</p>
<p>ทั้งนี้ ภายในงานมีกิจกรรมจากหน่วยงานต่างๆ มากมาย อาทิ ศูนย์การเรียนรู้ไอซีทีชุมชน ศูนย์การศึกษาทางไกล การวางระบบการขนส่งด้วยอีโลจิสติก และการเสวนาหัวข้อหลากหลายที่เกี่ยวกับไอซีที โดยงานนี้จัดขึ้นระหว่างวันที่ 11-14 มิถุนายน 2552 ตั้งแต่เวลา 11.00 - 20.00 น.</p>
<p>ในโอกาสเดียวกันนี้ <persName>พระเทพวิทยาคม</persName> หรือ<persName>หลวงพ่อคูณ ปริสุทโธ</persName> เจ้าอาวาสวัดบ้านไร่ อ.ด่านขุนทด จ.นครราชสีมา ได้เดินทางมาเพื่อรับถวายกองผ้าป่าหนังสือเพื่อการศึกษาจำนวน 999 กอง จากกระทรวงไอซีที พร้อมกันนี้<persName>หลวงพ่อคูณ</persName>ยังได้มอบเงิน 1 ล้านบาทเพื่อร่วมทำบุญในกองผ้าป่าครั้งนี้ไปให้กับเด็กนักเรียนในโรงเรียนที่ยากไร้และขาดแคลน</p>
<p><persName>ร.ต.หญิง ระนองรักษ์</persName> กล่าวหลังการเปิดงานว่า การจัดงานไอซีทีที่นครราชสีมาเพื่อต้องการพัฒนาคนในส่วนภูมิภาคไม่ใช่แต่แค่ในกรุงเทพมหานคร กระทรวงไอซีทีจึงได้นำเทคโนโลยีต่างๆ และสารสนเทศออกมาสู่ภูมิภาคและกระทรวงจะดำเนินการให้ครบทุกภูมิภาคของประเทศ เพราะการเรียนการสอนไม่ใช่ว่าจะดูแต่ว่าตำราทุกคนสามารถดูในอินเตอร์เน็ตได้และก็ดูได้ทั่วโลก กระทรวงไอซีทีจึงได้จัดงาน "MICT สร้างคน สร้างชาติ" เพื่อให้ประชาชนได้รับรู้ว่าเทคโนโลยีของประเทศไทยไม่ได้แพ้สากลเลย ส่วนความคืบหน้าของการใช้โทรศัพท์เชื่อมต่ออินเตอร์เน็ตในระบบ 3G ในประเทศไทยได้ใช้แน่นนอน แต่จะเปิดใช้ที่กรุงเทพฯ ก่อน ต่อมาก็จะเป็นจังหวัดใหญ่ๆ ที่มีอุตสาหกรรมการท่องเที่ยวและอุตสาหกรรมด้านอื่นๆ</p>
<p>รมว.ไอซีทีกล่าวถึงปัญหาเรื่องเว็บที่ไม่พึงประสงค์และเป็นภัยต่อสังคมของไทยว่า กระทรวงไอซีทีได้มีวอลูม ชื่อว่า "ไอซอค" ซึ่งจะคอยป้องกันเว็บไซด์ที่ไม่ใช่สีขาว จึงวอนทุกคนที่เล่นอินเตอร์เน็ตให้ช่วยดูด้วยว่ากระทู้ไหนที่ไม่ดีและอยู่ที่เว็บไหน ตอนนี้กระทรวงฯ สามารถปิดเว็บที่ไม่ถูกต้องไปแล้ว 10,000 กว่าเว็บ มีทั้งเว็บไซด์เกี่ยวกับเรื่องความมั่นคง และเว็บเรื่องการพนันข้ามชาติ หากท่านใดพบแจ้งเบาะแสไปได้ โดยทางเราได้มีคอลเซ็นเตอร์ 1212 และก็มีเจ้าหน้าที่รอรับอยู่หรือทาง www.mict.go.th</p></body>
</news>
