<teiHeader>
<fileDesc>
<titleStmt>
  <title>สิงโตมั่นใจถล่มอันดอร์ราพุธนี้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/06/08/news_28889352.php?news_id=28889352  </bibl>
</sourceDesc>
</fileDesc>
</teiHeader>
<news>
<headline>สิงโตมั่นใจถล่มอันดอร์ราพุธนี้</headline>
<lead>"สิงโตคำราม" อังกฤษ เก็บชัยชนะเป็นนัดที่ 6 ติดต่อกันในศึกฟุตบอลโลกรอบคัดเลือกโซนยุโรป บุกต้อน คาซัคสถาน 4-0 ฟาบิโอ คาเปลโล กุนซือชาวอิตาเลี่ยนของอังกฤษเชื่อ เกมนัดที่ 7 ซึ่งจะเปิดบ้านรับอันดอร์ราในคืนวันพุธ ลูกทีมจะเก็บชัยชนะได้อีกครั้งพร้อมตีตั๋วเข้ารอบแน่นอน ขณะที่ "แซมบ้า" บราซิล โชว์ฟอร์มสุดคมบุกถล่ม "จอมโหด" อุรุกวัย ด้วยสกอร์เดียวกัน แทบลอยลำเข้ารอบ</lead>
<neck></neck>
<body><p>ศึกฟุตบอลโลกรอบคัดเลือกโซนยุโรปกลุ่ม 6 "สิงโตคำราม" อังกฤษ จ่าฝูงที่ชนะมา 5 นัดรวด ออกไปเยือน คาซัคสถาน รองบ๊วยที่เพิ่งมีแค่ 3 แต้ม แต่ <persName>ฟาบิโอ คาเปลโล</persName> กุนซือของทีม ก็ยังส่งผู้เล่นชุดใหญ่ลงสนาม มี <persName>เวย์น รูนีย์</persName> เป็นหัวหอกคู่กับ <persName>เอมิล เฮสกีย์</persName> เกมนี้แม้ช่วงแรกอังกฤษจะเจาะไม่เข้าแต่สุดท้ายก็เอาชนะไปได้ท่วมท้นสบายๆ 4-0 จาก <persName>แกเร็ธ แบร์รี</persName> นาที 40, เฮสกีย์ นาที 45, รูนีย์ กลับตัววอลเลย์นาที 73 และ แฟรงค์ แลมพาร์ด ซัดจุดโทษปิดท้ายให้ อังกฤษ เก็บชัยชนะรวดเป็นนัดที่ 6 มี 18 แต้มเต็ม</p>
<p>หลังการแข่งขัน <persName>ฟาบิโอ คาเปลโล</persName> ผู้จัดการทีมอังกฤษ ยอมรับว่าเกมในช่วงแรกค่อนข้างอึดอัดเนื่องจากนักเตะคาซัคสถาน คอยไล่บอล และผู้เล่นบางคนหลงตำแหน่งกันไป แต่หลังจากที่ปรับเกมให้เล่นเร็วขึ้นและยิงประตูแรกได้แล้ว ทุกอย่างก็ง่ายขึ้น ส่วนเกมนัดต่อไปที่จะต้องเปิดรังเวมบลีย์ต้อนรับ อันดอร์รา ในคืนวันพุธนี้ เชื่อว่าอังกฤษจะเก็บชัยชนะได้แน่นอน นั่นหมายถึงว่า จะได้ตั๋วเข้าไปเล่นรอบแน่นอน</p>
<p>ส่วนผลคู่อื่นในสายเดียวกัน "หมากรุก" โครเอเชีย เปิดบ้านเสมอ ยูเครน 2-2 และ เบลารุส ถล่ม อันดอร์รา 5-1 ทำให้กลุ่มนี้ อังกฤษนำโด่งจ่าฝูงมี 18 แต้ม ตามด้วย โครเอเชีย 11 แต้ม, เบลารุส 9 แต้ม และ ยูเครน 8 แต้ม</p>
<p>ขณะเดียวกัน "กังหันสีส้ม" ฮอลแลนด์ เป็นทีมแรกจากโซนยุโรปที่เข้ารอบสุดท้าย จากการบุกไปชนะ ไอซ์แลนด์ 2-1 ในกลุ่ม 9 ทำสถิติชนะ 6 นัดรวด มี 18 แต้มเต็ม ทิ้งห่าง สกอตแลนด์ ทีมอันดับ 2 ที่เพิ่งมีแค่ 7 แต้ม ซึ่งไล่ไม่ทันแน่นอน</p>
<p>ด้านการแข่งขันโซนอเมริกาใต้ "แซมบ้า" บราซิล ออกไปเยือน "จอมโหด" อุรุกวัย ก่อนจะใช้ความเฉียบขาดในแดนหน้าถล่มเจ้าถิ่นสบายเท้า 4-0 โดยนำห่างก่อน 3-0 จาก <persName>ดาเนียล อัลเวส</persName> นาทีที่ 12, <persName>ฮวน</persName> โหม่งนาทีที่ 36 และ <persName>หลุยส์ ฟาเบียโน</persName> นาทีที่ 52 แต่นาทีที่ 66 ฟาเบียโน โดนใบเหลืองแดงจากการไปพุ่งล้ม ก่อนที่ บราซิล 10 คนยังได้ประตูเพิ่มอีกจากจุดโทษของ กาก้า นาทีที่ 75 ทำให้ บราซิล บุกมาชนะ อุรุกวัย ได้เป็นหนแรกในรอบ 33 ปี มีเพิ่มเป็น 24 แต้ม จาก 13 นัด สถานการณ์น่าจะเข้ารอบได้อย่างไม่มีปัญหา</p>
<p>"ฟ้าขาว" อาร์เจนตินา ขนชุดใหญ่รับ โคลัมเบีย หลังจากที่รอบคัดเลือกครั้งล่าสุดเสียฟอร์มไปแพ้ โบลิเวีย ถึง 1-6 โดยช่วงต้นเกมทีมเยือนเร่งทำเกมรุกก่อน ขณะที่เกมของเจ้าถิ่นยังไม่ปะติดปะต่อทำให้จังหวะของ โคลัมเบีย ดูวูบวาบกว่าแต่ก็ยังทำอะไรกันไม่ได้จนจบครึ่งแรก ก่อนที่ <persName>ดาเนียล ดิอาซ</persName> จะมาซัดประตูชัยในนาที 55 อาร์เจนตินาชนะโคลัมเบีย 1-0 ขณะที่ เวเนซุเอลา บุกไปเอาชนะ โบลิเวีย 1-0</p>
<p>ทำให้ในโซนอเมริกาใต้ 4 อันดับแรก ที่จะได้ไปฟุตบอลโลกรอบสุดท้ายโดยอัตโนมัติ หลังจากเล่น 13 แมทช์ ประกอบด้วย บราซิล 24 แต้ม, ปารากวัย 24 แต้ม, ชิลี 23 แต้ม และ อาร์เจนตินา 22 แต้ม ขณะที่ทีมอันดับ 5 ที่ต้องไปเพลย์ออฟ กับทีมอันดับ 4 จากโซนคอนคาเคฟ ที่ยังมีลุ้นคือ อุรุกวัย 17 แต้ม, เวเนซุเอลา 16 แต้ม, เอกวาดอร์ 14 แต้ม, โคลัมเบีย 14 แต้ม และ โบลิเวีย 12 แต้ม</p></body>
</news>
