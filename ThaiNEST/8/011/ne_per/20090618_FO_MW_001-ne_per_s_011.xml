<teiHeader>
<fileDesc>
<titleStmt>
  <title>ศธ.ให้ทุน'ครูไทย'เรียนจีนได้ผลดึงเทคนิคการสอนปรับใช้ 'สนุก ไม่เบื่อ'-นร.แห่เรียนอื้อ  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000068793  </bibl>
</sourceDesc>
</fileDesc>
</teiHeader>
<news>
<headline>ศธ.ให้ทุน'ครูไทย'เรียนจีนได้ผลดึงเทคนิคการสอนปรับใช้ 'สนุก ไม่เบื่อ'-นร.แห่เรียนอื้อ</headline>
<lead>ครูกทม.-ต่างจังหวัดที่ได้ทุนเรียนจีน ชี้การไปเรียนที่ประเทศจีนได้ความรู้กลับมาพัฒนาการสอนภาษาจีนในโรงเรียนมาก โดยเฉพาะเทคนิคการออกเสียงภาษาจีนของคนต่างชาติ-การสอนแบบไม่เน้นไวยากรณ์ ด้านครู 'นตอน.' นำสื่อการสอนของจีนมาปรับใช้ หนุนนักเรียนไทยเรียนจีนสนุกและสำเร็จมากขึ้น พบโรงเรียนต่างจังหวัด พ่อแม่แห่ให้เรียนจีนเพิ่ม โดยเฉพาะจันทบุรี แหล่งซื้อขายอัญมณีสำคัญ เนื่องจากพบลูกค้าคนจีนมากขึ้น</lead>
<neck><p>ปัญหาการเรียนการสอนภาษาจีนในประเทศไทย ปัญหาใหญ่ที่สุดคือการขาดบุคลากรด้านครูที่รู้ภาษาจีนที่ยังมีอยู่น้อยมากในประเทศไทย ปัญหานี้ทำให้กระทรวงศึกษาธิการได้ร่วมมือกับรัฐบาลจีนในการจัดฝึกอบรมครูไทยให้มีความรู้ด้านภาษาจีนมากขึ้น โดยความร่วมมือของสำนักงานคณะกรรมการการศึกษาขั้นพื้นฐาน หรือ สพฐ.และสำนักส่งเสริมการเรียนการสอนภาษาจีนนานาชาติ แห่งสาธารณรัฐประชาชนจีน Hanban (HanbanThe Office of Chinese Council International)</p> <p>โดยจะให้ทุนครูไทยไปเรียนภาษาจีนที่ประเทศจีนเป็นเวลา 1 เดือน และกลับมาเปิดหรือพัฒนาการเรียนการสอนภาษาจีนของโรงเรียนในสังกัดของสพฐ. โครงการนี้ได้เริ่มทำมาตั้งแต่ปี 2546 ซึ่งทางจีนจะให้ทุนปีละ 100-200 คน โดยจะเรียนภาษาจีนเบื้องต้นในไทยก่อน 200 ชั่วโมงและไปเรียนภาษาจีนที่ประเทศจีนอีก 1 เดือน การอบรมดังกล่าวประสบความสำเร็จจริงหรือไม่ และครูได้นำประสบการณ์มาสอนหรือไม่ เป็นเรื่องที่น่าติดตาม!</p></neck>
<body><p>'วัดบวร' ชี้เทคนิคการสอนแบบครูจีนเจ๋ง</p>
<p><persName>อาจารย์พิสมัย ชุ่มจิตร</persName> ครูชำนาญการพิเศษ โรงเรียนวัดบวรมงคล จังหวัดกรุงเทพมหานคร กล่าวว่า หลังจากกระทรวงศึกษาธิการได้ให้ความสำคัญกับการเรียนการสอนภาษาจีน จึงได้ใช้ทุนส่วนตัวไปเรียนภาษาจีนที่สถาบันภาษาเอกชนแห่งหนึ่งตั้งแต่ปี 2545 และได้เข้าร่วมโครงการอบรมภาษาจีนของสพฐ.ตั้งแต่ปี 2546 และไปอบรมกับโครงการนี้มาแล้ว 4 ครั้ง ซึ่งได้ไปอบรมที่จีนใน มหาวิทยาลัยจีนที่ต่างๆ กัน ได้แก่ ปี 2546 มหาวิทยาลัยยูนนาน,ปี 2547 มหาวิทยาลัยยูนนานนอร์มอล,ปี 2549 มหาวิทยาลัยฝูเจี้ยน,ปี 2550 มหาวิทยาลัยยูนนาน</p>
<p>สิ่งสำคัญที่ได้จากการไปศึกษาในจีนก็คือเทคนิคการออกเสียง ที่ครูจีนได้สอนชาวต่างชาติที่มาเรียนภาษาจีน ทำให้ผู้เรียนได้พูดภาษาจีนได้ใกล้เคียงกับเจ้าของภาษามาก จึงได้นำมาปรับใช้ในการสอนในโรงเรียนไทย เช่น คำนี้จะต้องเอาลิ้นไปไว้ตรงไหนที่ช่องปาก ที่ปุ่มเหงือก หรือฟัน เป็นต้น ขณะที่การเรียนการสอนภาษาจีนในประเทศไทยนั้น ส่วนใหญ่เน้นคำศัพท์และความหมาย ไม่ได้สอนว่าต้องเอาลิ้นไว้ที่จุดไหนในปาก ทำให้สำเนียงยังไม่ใกล้เคียงเจ้าของภาษามากนัก</p>
<p>นอกจากนี้ครูจีนยังสอนแบบไม่เน้นไวยากรณ์จากหนังสือ แต่ต้องพยายามสอนให้เด็กรู้ไวยากรณ์จากการได้ใช้ภาษาจีนจาการพูด และอ่านมากๆแทน ซึ่งเป็นอีกหนึ่งปัจจัยที่ทำให้นักเรียนสามารถเรียนภาษาจีนและสามารถนำไปใช้ในชีวิตประจำวันได้จริง ขณะที่เรื่องของวัฒนธรรมจีน การที่ครูไปอบรมที่จีน จะทำให้ได้เรียนรู้วัฒนธรรมจีน เพราะได้สัมผัสมาเอง ทั้งวัฒนธรรมที่เกี่ยวกับวิถีชีวิตของคนจีน หรือรากเหง้าวัฒนธรรมจีน โดยเฉพาะคำสอนของขงจื้อ เล่าจื้อที่แทรกอยู่ในบทเรียนต่างๆ ในรูปแบบของนิทาน เรื่องเล่า ซึ่งนำมาใช้สอดแทรกการสอนวิชาภาษาจีนในไทย และพบว่าเด็กได้เรียนภาษาจีนที่สนุกขึ้นด้วย</p>
<p>ทั้งนี้โรงเรียนวัดบวร ปัจจุบันมีการเปิดการเรียนการสอนภาษาจีนในระดับ ม.1-ม.6 โดยในระดับม.1-ม.3 จะเป็นวิชาเพิ่มเติม ขณะที่ม.4-ม.6ได้เปิดเป็นวิชาเลือกตามแผน ภาษาอังกฤษ-จีน ซึ่งพบว่าการเรียนภาษาจีนในโรงเรียนวัดบวรประสบความสำเร็จมาก เนื่องจากนักเรียนในแผนภาษาอังกฤษ-จีนที่จะมีนักเรียนประมาณรุ่นละ 30 คนได้สอบเข้าเรียนในระดับอุดมศึกษาเกือบ 100 เปอร์เซ็นต์ ไม่ว่าจะเข้าเรียนที่มหาวิทยาลัยของรัฐ และมหาวิทยาลัยเอกชน</p>
<p>สื่อการสอนเทคนิคสูง-นักเรียนไม่เบื่อ</p>
<p><persName>อาจารย์วรรณี หลักคำ</persName> หัวหน้าวิชาภาษาจีน โรงเรียนนวมินทราชูทิศเตรียมอุดมศึกษาน้อมเกล้าสะพานสูง (นตอน.) ได้เข้าโครงการอบรมภาษาจีนกับกรมสามัญศึกษาในปี 2545 และได้เดินทางไปเรียนภาษาจีนที่ประเทศจีน และปี 2546 และปี 2550 ได้เข้าร่วมโครงการกับสพฐ. และได้เดินทางไปเรียนที่จีนอีก 2 ครั้ง</p>
<p>โดยทั้ง 3 ครั้ง <persName>อาจารย์วรรณี</persName>ได้ไปเรียนภาษาจีนที่มหาวิทยาลัยยูนนาน เมืองคุนหมิง ซึ่งครั้งแรกได้เรียนในระดับพื้นฐานการสอน เน้นการออกเสียง และเนื้อหาต่างๆ ขณะที่ครั้งที่ 2 ไปเรียนในขั้นกลาง และครั้งที่ 3 ไปเรียนต่อยอดในขั้นสูง และได้นำความรู้ทั้งหมดมาปรับใช้พัฒนาการเรียนการสอนของโรงเรียน ทำให้โรงเรียนนวมินทราชูทิศเตรียมอุดมศึกษาน้อมเกล้า จากที่เคยมีการเปิดสอนวิชาภาษาจีนเป็นวิชาเพิ่มเติมทั่วไป ก็ได้มีการเปิดเป็นแผนกศิลป์จีนให้เด็กระดับ ม.4-ม.6 ขึ้นมาโดยตรงในปี 2547 ด้วย โดยมีเด็กที่เรียนแผนกศิลป์-จีนที่เปิดขึ้นมาใหม่จบการศึกษาไปแล้ว 3 รุ่น ทั้ง 3 รุ่นมีประมาณ 40-50% เลือกเรียนเอกภาษาจีนต่อในระดับมหาวิทยาลัย ทั้งมหาวิทยาลัยรัฐบาลและเอกชน</p>
<p>จากประสบการณ์การไปอบรมที่จีนถึง 3 ครั้ง อาจารย์วรรณีเล่าว่า นอกจากเทคนิคการออกเสียงที่ความสำคัญมากในนำไปใช้ในการติดต่อกับคนจีนในโอกาสต่อๆไปแล้ว การที่ครูไทยไปเรียนที่จีน ยังมีโอกาสนำความรู้มาพัฒนาเทคนิคการสอนใหม่ๆอยู่ตลอดเวลา เพราะคนจีนมีการพัฒนาด้านเทคโนโลยีในการสอนมากที่ผ่านมาจึงได้มีการนำสื่อการสอนของจีนมาใช้ในการสอนด้วย เช่น การ์ดคำศัพท์ สื่อที่เป็นตัวอักษรจีน ปริศนาคำทาย หนังสือคำศัพท์ตรงข้าม ซึ่งเป็นสื่อการสอนที่หาไม่ได้ในประเทศไทย ซึ่งได้ผลดีมากในการสอนให้นักเรียนได้เรียนภาษาจีนอย่างสนุก ไม่น่าเบื่อ</p>
<p>พ่อแม่ให้เรียนจีนเพิ่มรับลูกค้าจีนเข้าซื้ออัญมณี</p>
<p><persName>อาจารย์อัจจิมา สุ่มอินทร์</persName> อาจารย์สอนวิชาภาษาจีน โรงเรียนศรียานุสรณ์ จังหวัดจันทบุรี กล่าวว่าเนื่องจากโรงเรียนเป็นโรงเรียนขนาดใหญ่และต้องการเปิดแผนกศิลป์-จีน จึงได้เข้าร่วมโครงการไปเรียนจีนของสพฐ.ในปี 2550 โดยไปเรียนที่มหาวิทยาลัยฝูเจี้ยนนอร์มอล</p>
<p>หลังจากเรียนกลับมาแล้วได้นำความรู้และเทคนิคการสอนของครูจีนมาใช้ในการสอนด้วยเช่นกัน โดยที่สำคัญ พบว่าระยะหลังๆ มีนักเรียนสนใจเรียนภาษาจีนมากขึ้น เนื่องจากกระแสเกาหลีฟีเวอร์ แต่ทางโรงเรียนไม่มีสอนภาษาเกาหลี เด็กเหล่านี้ก็เลยสนใจมาเรียนภาษาจีนแทน เนื่องจากเห็นว่าเป็นภาษาใกล้เคียง และมีความสำคัญด้านเศรษฐกิจ อนึ่งสำหรับเด็กที่เรียนศิลป์-จีนของโรงเรียนพบว่า นักเรียนให้ความสนใจเรียนมากขึ้นเรื่อยๆ เพราะต้องการนำภาษาจีนไปใช้ในการทำงานในอนาคต</p>
<p>นอกจากนี้พบว่า กลุ่มเด็กที่สนใจเรียนภาษาจีนมากได้แก่กลุ่มเด็กที่ผู้ปกครองทำอาชีพอัญมณี เนื่องจากปัจจุบันมีคนจีนจากเมืองอู๋โจว เข้ามาซื้ออัญมณีจากจังหวัดจำนวนมาก การเรียนภาษาจีนและสามารถสื่อสารได้จึงมีความจำเป็นมาก</p>
<p>บัดดี้นักศึกษาจีน-เรียนรู้วัฒนธรรมท้องถิ่น</p>
<p><persName>อาจารย์ ชลณี ใจจันทร์</persName> อาจารย์สอนวิชาภาษาจีน โรงเรียนพญาลอวิทยาคม จังหวัดพะเยา กล่าวว่า ได้มีโอกาสได้ไปเรียนภาษาจีนในปี 2549 ที่มหาวิทยาลัยยูนนานนอร์มอล ซึ่งจะเป็นการเรียนภาษาจีนตั้งแต่ 8.00 -16.00 น.วันจันทร์-ศุกร์ ส่วนวันเสาร์จะเป็นการไปทัศนศึกษานอกสถานที่ และวันอาทิตย์จะมีการจัดกลุ่มไปที่ต่างๆ กันเอง ซึ่งทางมหาวิทยาลัยได้จัดนักศึกษาจีนปี 4 มาเป็นบัดดี้ให้กับอาจารย์ไทยที่ไปเรียนในวันอาทิตย์ซึ่งเป็นวันอิสระที่สามารถไปเที่ยวที่ไหนก็ได้ด้วย เพื่อฝึกการใช้ภาษาจีนกับคนจีนท้องถิ่นจริงๆ ทำให้นำความรู้และประสบการณ์ที่ได้มาสอนนักเรียน อีกทั้งยังได้นำตำราเรียนภาษาจีนมาสอนนักเรียนในโรงเรียนด้วย</p>
<p><persName>อาจารย์ ภัทรทิรา อ้มเถื่อน</persName> อาจารย์สอนวิชาภาษาจีน โรงเรียนสนามบิน จังหวัดขอนแก่น เปิดเผยได้ไปเรียนที่มหาวิทยาลัยหัวเฉียว เมืองเซี่ยะเหมิน พอกลับมาได้มาเปิดวิชาภาษาจีนเป็นวิชาเพิ่มเติมในกลุ่มสาระภาษาต่างประเทศ โดยนอกจากเทคนิคทั่วไปแล้ว ยังได้เน้นการเรียนแบบแสดงบทบาทสมมติ พร้อมๆกับนำ เพลงจีน และละครจีน มาพูดคุยกับนักเรียนทำให้การเรียนมีความน่าสนใจมากขึ้นด้วย</p>
<p>นี่คือจุดเล็กๆ สำหรับประเทศไทยที่กำลังพัฒนาการเรียนการสอนภาษาจีนให้กับเด็กไทย ซึ่งเป็นภาษาที่กลายเป็นสื่อกลางสำคัญในการติดต่อค้าขาย-ลงทุนกับประเทศจีนในอนาคต โดยการพัฒนาครูที่มีอยู่ในการสอนภาษาจีนให้ได้มาตรฐานมากขึ้น</p>
<p>อย่างไรก็ดีแหล่งข่าวจากสพฐ.กล่าวว่ามีครูหลายคนที่ไปเรียนที่จีนแล้ว คิดว่าได้ไปเที่ยวและกลับมาไม่ได้สอนภาษาจีนอย่างจริงจังก็มี ตรงนี้ยังถือเป็นจุดบอดที่ต้องแก้ไขสำหรับทุนการเรียนภาษาจีนระยะสั้นนี้ด้วย</p></body>
</news>
