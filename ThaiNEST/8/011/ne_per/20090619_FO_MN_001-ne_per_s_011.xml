<teiHeader>
<fileDesc>
<titleStmt>
  <title>แอฟริกาใต้-ลาวพบผู้ติดเชื้อไข้หวัดใหญ่สายพันธุ์ใหม่รายแรกของปท.  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-19 00:27:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000069184  </bibl>
</sourceDesc>
</fileDesc>
</teiHeader>
<news>
<headline>แอฟริกาใต้-ลาวพบผู้ติดเชื้อไข้หวัดใหญ่สายพันธุ์ใหม่รายแรกของปท.</headline>
<lead>แอฟริกาใต้ มาเก๊า และลาว พบผู้ติดเชื้อไข้หวัดใหญ่สายพันธุ์ใหม่2009 รายแรกของแต่ละแห่งแล้วเมื่อวันพฤหัสบดี(18) ขณะที่ยอดผู้เสียชีวิตสืบเนื่องจากไวรัสเอช1เอ็น1 ทั่วโลก ยังอยู่ที่ 163 จากคำยืนยันขององค์การอนามัยโลก</lead>
<neck></neck>
<body><p><persName>ฟิเดล ฮาเดเบ</persName> โฆษกกระทรวงสาธารณสุขแอฟริกาใต้ เปิดเผยว่าผลตรวจของห้องปฏิบัติการในช่วงเช้าวันพฤหัสบดี(18) พบเชื้อไวรัสเอช1เอ็น1 ในเด็กผู้ชายวัย 12 ปีที่เพิ่งเดินทางมาจากสหรัฐฯมาถึงแอฟริกาใต้ในวันอาทิตย์(14) จากนั้นเด็กชายรายดังกล่าวได้เข้ารักษาตัวที่โรงพยาบาลเอกชนแห่งหนึ่งในช่วงเช้าวันจันทร์(15)</p>
<p>ด้านเกาะมาเก๊า ยืนยันพบผู้ติดไข้หวัดใหญ่สายพันธุ์ใหม่2009 เช่นกันเมื่อวันพฤหัสบดี(18) โดยเป็นชายชาวฟิลิปปินส์ที่เดินทางเข้ามายังเกาะทางตอนใต้ของจีนแห่งนี้</p>
<p>ชายวัย 27 ปีรายดังกล่าวถูกกักตัวที่สนามบินในวันพุธ(17) หลังถูกตรวจพบว่ามีไข้และถูกนำตัวส่งโรงพยาบาล <persName>เอลีนา อู</persName> โฆษกรัฐบาลบอกกับเอเอฟพี โดยผลตรวจที่ออกมาในวันพฤหัสบดี(18) พบว่าเขามีเชื้อไวรัสเอช1เอ็น1 อย่างไรก็ตามอาการของเขาทรงตัว</p>
<p>มาเก๊า ใช้เวลาเดินทางโดยการโดยสารเรือข้ามฟากจากฮ่องกงราวครึ่งชั่วโมง ขณะที่ฮ่องกงต้องพบกับการแพ่ระบาดของไข้หวัดใหญ้สายพันธุ์ใหม่2009 ซึ่งล่าสุดมีผู้ติดเชื้อแล้ว 172 คน จนเมื่อสัปดาห์ที่ผ่านมาต้องมีคำสั่งปิดโรงเรียนประถมทุกแห่ง เพื่อป้องกันการแพร่กระจายของไวรัส</p>
<p>ส่วน ลาว ก็พบผู้ติดเชื้อไข้หวัดใหญ่สายพันธุ์ใหม่2009 รายแรกของประเทศเช่นกัน จากคำยืนยันในแถลงการณ์ร่วมระหว่างองค์การอนามัยโลกและเจ้าหน้าที่สาธารณสุขท้องถิ่นในวันพฤหัสบดี(18)</p>
<p>ลาวได้ยืนยันพบผู้ติดเชื้อไวรัสเอช1เอ็น1ตั้งแต่วันอังคาร(16) ผ่านทางศูนย์ปฏิบัติการและระบาดวิทยา เอกสารระบุ พร้อมบอกต่อว่าผู้ติดเชื้อรายนี้เพิ่งไปอยู่ในประเทศที่มีการแพร่ระบาดมาก่อน</p>
<p>เจ้าหน้าที่องค์การอนามัยโลก อ้างถึงการเคารพสิทธิส่วนบุคคล ปฏิเสธเปิดเผยว่าผู้ติดเชื้อรายนี้เป็นชาวต่างชาติหรือคนลาว แต่ไม่ได้ระบุว่าประเทศที่ผู้ป่วยรายนี้เพิ่งเดินทางไปเยือนคือชาติใด</p>
<p>เอกสารประชาสัมพันธ์บอกต่อว่าชายคนดังกล่าวไม่ต้องเข้ารับการรักษาตัวที่โรงพยาบาลและอาการดีขึ้นมากแล้ว</p>
<p>แถลงการณ์ขององค์การอนามัยโลกเมื่อวันพุธ(17) ระบุว่าในหมู่ประเทศเพื่อนบ้านของสาว พบว่าในไทย ยืนยันผู้ติดเชื้อ 201 คน เวียดนาม 25 คนและจีน 362 คน</p>
<p>ขณะที่ตัวเลขอย่างเป็นทางการล่าสุดขององค์การอนามัยโลก พบว่ามีผู้ติดเชื้อไข้หวัดสายพันธุ์ใหม่ 2009 แล้วเกือบ 36,000 รายใน 76 ประเทศ รวมถึงผู้เสียชีวิต 163 รายด้วย</p>
<p>เมื่อสัปดาห์ที่ผ่านมา องค์การอนามัยโลก ประกาศเพิ่มระดับการเตือนภัยการแพร่ระบาดของเชื้อไวรัสไข้หวัดใหญ่สายพันธุ์ใหม่ 2009 จากระดับที่ 5 เป็นระดับที่ 6 ซึ่งถือเป็นการประกาศเตือนภัยโรคระบาดที่รุนแรงที่สุดในรอบมากกว่า40 ปีขององค์การอนามัยโลกนับตั้งแต่ปี 1968 เป็นต้นมา</p></body>
</news>
