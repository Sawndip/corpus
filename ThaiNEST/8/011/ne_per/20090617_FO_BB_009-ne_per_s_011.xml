<teiHeader>
<fileDesc>
<titleStmt>
  <title>จีนคลอดร่างก.ม.คุ้มครองสัตว์ป่าห้าม"ทรมาน-ทิ้ง"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944312.php?news_id=28944312  </bibl>
</sourceDesc>
</fileDesc>
</teiHeader>
<news>
<headline>จีนคลอดร่างก.ม.คุ้มครองสัตว์ป่าห้าม"ทรมาน-ทิ้ง"</headline>
<lead>ปักกิ่ง-รัฐบาลจีนร่างกฎหมายคุ้มครองสัตว์ฉบับแรก ครอบคลุมการทรมานและทอดทิ้งสัตว์เลี้ยง ผู้กระทำผิดสถานหนักอาจต้องโทษจำคุก พร้อมเตรียมแจกจ่ายเนื้อหาร่างฯ เดือนหน้า เพื่อรับฟังความเห็นประชาชน</lead>
<neck></neck>
<body><p>หนังสือพิมพ์โกลบอล ไทมส์ กระบอกเสียงภาษาอังกฤษของรัฐบาลจีน รายงานวานนี้ (16 มิ.ย.) ว่า จีนได้ร่างกฎหมายคุ้มครองสัตว์ป่าฉบับแรก ซึ่งผู้ฝ่าฝืนอาจต้องโทษถึงขั้นจำคุกและจะแจกจ่ายเนื้อหาร่างกฎหมายให้ประชาชนในเดือน ส.ค.นี้ เพื่อรับฟังความคิดเห็น โดยร่างกฎหมายฉบับนี้ ครอบคลุมการกระทำผิดหลายประเภท ที่ไม่ได้กำหนดอยู่ในกฎหมายคุ้มครองสัตว์ป่า เช่น ห้ามทารุณและทอดทิ้งสัตว์เลี้ยง</p>
<p>โกลบอล ไทมส์ ระบุว่า ผู้กระทำผิดขั้นรุนแรงอาจถูกลงโทษจำคุก ส่วนผู้กระทำผิดสถานเบาจะถูกปรับเงินและจำคุกไม่เกิน 15 วัน ซึ่งหากร่างกฎหมายดังกล่าวเสร็จสมบูรณ์ จะต้องได้รับการอนุมัติจากสภาประชาชนแห่งชาติของจีน ก่อนจะมีผลบังคับใช้ต่อไป</p>
<p>การร่างกฎหมายฉบับนี้ เริ่มขึ้นตั้งแต่เดือน ธ.ค.ปีที่แล้ว โดยมีผู้เชี่ยวชาญด้านกฎหมายจากมหาวิทยาลัยชั้นนำเข้าร่วม เช่น มหาวิทยาลัยรัฐศาสตร์และกฎหมายจีน มหาวิทยาลัยอู๋ฮั่น และมหาวิทยาลัยกฎหมายและการเมืองนอร์ทเวสต์ </p>
<p>ทั้งนี้ การคุ้มครองสัตว์ป่าไม่ใช่ประเด็นที่ได้รับการสนใจมากนักในสังคมจีน แต่เมื่อคุณภาพชีวิตของชาวจีน โดยเฉพาะชนชั้นกลางในเมืองใหญ่ อยู่ในระดับที่ดีกว่าในอดีต ทำให้พวกเขาหันมาสนใจปัญหาดังกล่าวมากขึ้น</p>
<p>"สัตว์ป่าและสัตว์เลี้ยงมีสิทธิที่จะไม่ตื่นกลัว บาดเจ็บหรือถูกทำร้ายโดยการกระทำของมนุษย์" <persName>นายชาง จื้อเหวิน</persName> ผู้เชี่ยวชาญด้านกฎหมายประจำสถาบันสังคมวิทยาจีน กล่าวและว่า ร่างกฎหมายฉบับนี้ เน้นความสำคัญของสิทธิในการดำรงชีวิต สภาพแวดล้อม รวมถึงสุขภาพกายและสุขภาพจิตที่ดีของสัตว์ </p>
<p>ก่อนหน้านี้ สื่อมวลชนท้องถิ่นเคยนำเสนอข่าวการทารุณสัตว์เป็นครั้งคราว โดยรายงานเมื่อเดือน พ.ค.ที่ผ่านมา ระบุว่า มีการสังหารสุนัขไม่เลือกหน้าถึง 30,000 ตัว หลังเกิดการแพร่ระบาดของโรคกลัวน้ำในในเมืองฮั่นจง มณฑลส่านซี ทางตอนเหนือของประเทศ </p>
<p><persName>นายชาง</persName> กล่าวว่า คนที่ต้องรับผิดชอบการแพร่ระบาดของโรคกลัวน้ำ ไม่ใช่สุนัข แต่เป็นรัฐบาลท้องถิ่น ที่ไม่ได้ออกมาตรการป้องกันที่มีประสิทธิภาพและจำเป็นก่อนการแพร่ระบาดของโรคดังกล่าว</p></body>
</news>
