<teiHeader>
<fileDesc>
<titleStmt>
  <title>แม่ฮ่องสอนแหล่งพักขนยาเสพติด-สุเทพชี้ยังรุนแรง  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-20 00:10:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090620/52874/%e0%b9%81%e0%b8%a1%e0%b9%88%e0%b8%ae%e0%b9%88%e0%b8%ad%e0%b8%87%e0%b8%aa%e0%b8%ad%e0%b8%99%e0%b9%81%e0%b8%ab%e0%b8%a5%e0%b9%88%e0%b8%87%e0%b8%9e%e0%b8%b1%e0%b8%81%e0%b8%82%e0%b8%99%e0%b8%a2%e0%b8%b2%e0%b9%80%e0%b8%aa%e0%b8%9e%e0%b8%95%e0%b8%b4%e0%b8%94-%e0%b8%aa%e0%b8%b8%e0%b9%80%e0%b8%97%e0%b8%9e%e0%b8%8a%e0%b8%b5%e0%b9%89%e0%b8%a2%e0%b8%b1%e0%b8%87%e0%b8%a3%e0%b8%b8%e0%b8%99%e0%b9%81%e0%b8%a3%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>แม่ฮ่องสอนแหล่งพักขนยาเสพติด-<persName>สุเทพ</persName>ชี้ยังรุนแรง</headline>
<lead>"<persName>สุเทพ</persName>"ระบุสถานการณ์แพร่ระบาดยาเสพติดยังรุนแรง แต่แผน5รั้วเริ่มเห็นผล ขณะที่ผู้ว่าฯยอมรับแม่ฮ่องสอนเป็นแหล่งพักยาเสพติด เฝ้าระวัง9ช่องทางขน</lead>
<neck></neck>
<body><p>ที่ทำเนียบรัฐบาล วันนี้(19 มิ.ย.) เมื่อเวลา 09.30 น. <persName>นายสุเทพ เทือกสุบรรณ</persName> รองนายกรัฐมนตรีด้านความมั่นคง ในฐานะประธานกรรมการป้องกันและปราบปรามยาเสพติด(ป.ป.ส.) เรียกประชุมวาระพิเศษเพื่อติดตามการดำเนินการป้องกันและปราบปรามยาเสพติดตามยุทธศาสตร์ 5 รั้วป้องกัน </p>
<p>เมื่อเสร็จสิ้นการประชุม <persName>พล.ต.ท.กฤษณะ ผลอนันต์</persName> เลขาธิการป.ป.ส. ในฐานะเลขานุการคณะกรรมการฯ เปิดเผยว่า หากวิเคราะห์ยุทธศาสตร์ 5 รั้วป้องกัน ระหว่างวันที่18 มี.ค.-10 มิ.ย. จับกุมยาเสพติดรายใหญ่ได้ 168 คดี ของกลางคือยาบ้า 3,432,052 เม็ด เฮโรอีน 41.5เม็ดกัญชา 2,846.3 กิโลกรัม ไอซ์ 27.3 กิโลกรัม ใบกระท่อม 203 กิโลกรัมยาแก้หวัดสูตรผสมซูโดอีเฟดรีน531,740 เม็ด</p>
<p>อย่างไรก็ตาม สถานการณ์ยาเสพติดยังรุนแรงต่อเนื่อง เห็นได้จากยังจับกุมเฮโรอีนและยาบ้าได้เป็นจำนวนมาก ขณะเดียวกันยาเสพติดกลุ่ม Club Drugs มีปริมาณเพิ่มขึ้น และยังจับกุมยาแก้หวัดที่มีส่วนผสมของซูโดอีเฟดรีนเพิ่มขึ้น 3.5 เท่า แสดงว่าผู้ผลิตยาเสพติดต้องการสารตั้งต้นไปใช้ในการผลิตมากขึ้น และกลุ่มเครือข่ายการค้ายาเสพติดรายสำคัญยังมีศักยภาพจัดหายาเสพติดได้ไม่จำกัด แต่จะกระจายลำเลียงในปริมาณไม่มากนักในแต่ละคนเพื่อลดความเสี่ยงด้านการสูญเสีย โดยส่วนใหญ่นำเข้ามาทางภาคเหนือและภาคตะวันออกเฉียงเหนือ คือยาบ้า กัญชาและไอซ์ </p>
<p>ส่วนการระบาดในช่วงแผน 5 รั้วป้องกันนั้น มีแนวโน้มลดลงจากช่วงที่ผ่านมาโดยเยาวชนอายุ 15 - 25 ปี ยังเป็นกลุ่มหลักที่เข้ามาบำบัดรักษาร้อยละ 50 และกว่าร้อยละ 70 ของผู้ที่เข้ารับการบำบัดรักษานั้นมาโดยระบบบังคับบำบัด รองมาคือร้อยละ 22.5 คือ ระบบสมัครใจ โดยยาบ้านั้นเป็นยาเสพติดที่มีผู้เข้มาบำบัดรักษามากที่สุดคือร้อยละ 80.8</p>
<p><persName>พล.ต.ท.กฤษณะ</persName> กล่าวว่า การขับเคลื่อนแผนยุทธศาสตร์ 5 รั้วป้องกันในระยะ 4 เดือนข้างหน้านั้นควรมุ่งเน้นการดำเนินงานเชิงพื้นที่โดยผสมผสานมาตรการในแต่ละรั้วป้องกันอย่างเต็มที่ โดยประชาสัมพันธ์ ปฏิบัติการจิตวิทยาทั่วประเทศ กำหนดพื้นที่เป้าหมายปฏิบัติการหวังผลตรงจุด กดดัน ตรวจค้น ปิดล้อม ปราบปรามจับกุม เพื่อลดปัญหาการแพร่ระบาดของยาเสพติด และนายสุเทพยังเน้นย้ำให้ประชาชนร่วมแสดงพลังต่อต้านยาเสพติดในวันต่อต้านยาเสพติด (26 มิ.ย.)โดยจะมีการแสดงกิจกรรมทั่วประเทศและจะมีการจัดมหกรรม 5 รั้วล้อมไทย พ้นภัยยาเสพติด ณ ฮอลล์ 2 อิมแพคเมืองทองธานีในวันดังกล่าวด้วย</p>
<p>ทั้งนี้ <persName>นายอภิสิทธิ์ เวชชาชีวะ</persName> นายกรัฐมนตรีจะแถลงผลการดำเนินการต่อประชาชนในรายการเชื่อมั่นประเทศไทยกับ<persName>นายกฯอภิสิทธิ์</persName>ในวันที่ 28 มิ.ย.อีกด้วย</p>
<p>ผู้ว่าฯ ยอมรับแม่ฮ่องสอนแหล่งพัก-เส้นทางลำเลียงยาเสพติด</p>
<p><persName>นายธงชัย วงษ์เหรียญทอง</persName> ผู้ว่าราชการจังหวัดแม่ฮ่องสอน ในฐานะผู้อำนวยการศูนย์ปฎิบัติการต่อสู้เพื่อเอาชนะยาเสพติดจังหวัดแม่ฮ่องสอน เปิดเผยว่า จังหวัดแม่ฮ่องสอน เป็นแหล่งพักยาเสพติดและเป็นทางผ่านนำเข้ายาเสพติดไปยังจังหวัดอื่นๆ ตอนในของประเทศ</p>
<p>ทั้งนี้ แนวโน้มสถานการณ์ยาเสพติดคาดว่าจะรุนแรงขึ้น เนื่องจากฝั่งตรงข้ามมีการปลูกฝิ่นเพิ่มขึ้นและมีโรงงานผลิตยาเสพติดในเขตประเทศเพื่อนบ้าน ซึ่งมีพื้นที่ติดกับ 3 อำเภอของจังหวัดแม่อ่องสอน คืออำเภอเมือง อำเภอปางมะผ้า และอำเภอปาย</p>
<p>โดยการลำเลียงยาเสพติดมาพักคอยบริเวณตามแนวชายแดน โดยเก็บยาเสพติดไว้เพื่อรอจังหวะการนำเข้ามาในแต่ละห้วงเวลา ขณะนี้ตรวจพบว่าจะมีการลำเลียงยาเสพติดมาโดยใช้แรงงานต่างด้าวหลบหนีเข้าเมือง โดยผิดกฏหมาย โดยอ้อมจุดตรวจตามแนวชายแดนเข้ามาในพื้นที่อำเภอปางมะผ้า</p>
<p>ผู้ว่าราชการจังหวัดแม่ฮ่องสอน กล่าวว่า การปราบปรามจับกุมผู้กระทำความผิดเกี่ยวกับยาเสพติดนั้น วันที่ 19 มีนาคม 2552 สามารถจับกุมผู้ต้องหา 1 คน พร้อมของกลางยาบ้า จำนวน 162,000 เม็ด และวันที่ 14 มิถุนายน 2552 สามารถจับกุมผู้ต้องหา 1 คน พร้อมของกลางยาเสพติดจำนวน 4,000 เม็ด</p>
<p>นอกจากนี้ศูนย์ปฎิบัติการต่อสู้เพื่อเอาชนะยาเสพติดจังหวัดแม่ฮ่องสอน ยังได้สนธิกำลังตัดทำลายไร่ฝิ่น ในพื้นที่จังหวัดแม่ฮ่องสอน จำนวน 38 ไร่ 7 งาน ส่วนปัญหาการแพร่ระบาดยาเสพติดในกลุ่มเยาวชนจังหวัดแม่ฮ่องสอนนั้น ทางศูนย์ฯ ได้ตรวจปัสสาวะนักเรียนมัธยมศึกษา อาชีวศึกษา จำนวน 80 โรงเรียน รวมทั้งหมด 15,788 คน ตรวจปัสสาวะ 14,923 คน คิดเป็นร้อยละ 94.52 ผลการตรวจปัสสาวะไม่พบสารเสพติดแต่อย่างใด</p>
<p>อย่างไรก็ตามศูนย์ฯ ได้เฝ้าระวังการนำเข้ายาเสพติด 9 ช่องทาง ได้แก่ บ้านดอยหัวม้า อ.ปาย บ้านคายหลวง, ดอยคู, บ้านไม้ลัน, บ้านปางคาม, บ้านปางคอง อ.ปางมะผ้า ช่องทางบ้านห้วยผึ้ง, บ้านรักไทย อ.เมือง และช่องทางบ้านแม่สามแลบ อ.สบเมย</p></body>
</news>
