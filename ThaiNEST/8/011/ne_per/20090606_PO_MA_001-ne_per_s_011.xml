<teiHeader>
<fileDesc>
<titleStmt>
  <title>ทำเนียบระทึก! รถทีมงาน"เสธ.หนั่น"หวิดไหม้  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol02060652&sectionid=0133&day=2009-06-06  </bibl>
</sourceDesc>
</fileDesc>
</teiHeader>
<news>
<headline>ทำเนียบระทึก! รถทีมงาน"<persName>เสธ.หนั่น</persName>"หวิดไหม้</headline>
<lead></lead>
<neck></neck>
<body><p>ผู้สื่อข่าวรายงานจากทำเนียบรัฐบาลว่า เมื่อเวลา 11.00 น. วันที่ 5 มิถุนายน เกิดเหตุระทึกขึ้นที่บริเวณหน้าตึกบัญชาการ 1 เมื่อรถยนต์ฮอนด้า แอคคอร์ด สีบรอนซ์ทอง ทะเบียน วธ 9390 กรุงเทพมหานคร ที่จอดดับเครื่องอยู่หน้าตึกตั้งแต่ช่วงเช้าได้มีกลุ่มควันลอยออกมาฝากระโปรงด้านหน้า สร้างความแตกตื่นให้แก่เจ้าหน้าที่ สื่อมวลชน ที่ยืนรอทำข่าวที่บริเวณหน้าตึก จนเจ้าหน้าที่ตำรวจสันติบาลประจำทำเนียบรัฐบาลต้องรีบนำถังดับเพลิงมาฉีดสกัดกลุ่มควันไว้ แต่ไม่สามารถสกัดได้อยู่ กลุ่มควันยังพวยพุ่งออกมาจากฝากระโปรงมากเรื่อยๆ จนหน้าตึกบัญชาการฟุ้งไปด้วยกลุ่มควันจำนวนมาก แม้เจ้าหน้าที่จะรีบนำชะแลงมางัดฝากระโปรง แต่ไม่สำเร็จ กลุ่มควันยังพุ่งออกมาเรื่อยๆ และเริ่มมีเปลวไฟลุกออกมาจากใต้ฝากระโปรง จนเป็นรอยไหม้ที่ฝากระโปรง เจ้าหน้าที่ตำรวจรักษาความปลอดภัยประจำทำเนียบรัฐบาล จึงรีบแจ้งรถดับเพลิง พร้อมกับประกาศตามหาตัวเจ้าของรถคันดังกล่าวโดยด่วน ทราบว่าเป็นรถของ<persName>นายชัชวาลย์ วรเชษฐวรวัฒน์</persName> คณะทำงานของ<persName>นายอัศวิน วิภูศิริ</persName> ที่ปรึกษา <persName>พล.ต.สนั่น ขจรประศาสน์</persName> ที่มาร่วมประชุมคณะกรรมการนโยบายและมาตรการช่วยเหลือเกษตร (คชก.) ที่ตึกบัญชาการ </p>
<p>ผู้สื่อข่าวรายงานว่า ระหว่างนั้นคนขับรถของ<persName>นายสุเทพ เทือกสุบรรณ</persName> รองนายกรัฐมนตรี ก็ได้รีบนำรถของนายสุเทพที่จอดอยู่หน้ารถคันเกิดเหตุเพียงไม่กี่เมตร ขับออกจากหน้าตึกบัญชาการไปทันที ทั้งนี้ เจ้าหน้าที่ได้ใช้เวลาอยู่ประมาณเกือบ 30 นาที จึงสามารถเปิดฝากระโปรงและสกัดกลุ่มควันไฟได้สำเร็จ ห้องเครื่องรถมีสภาพไหม้เกรียมทั้งหมด โดยมีรถดับเพลิงของ กทม. 2 คัน ได้เดินทางมาถึงหน้าตึกบัญชาการในเวลาต่อมา พร้อมกับฉีดน้ำหล่อเลี้ยงไปที่เครื่องยนต์ เบื้องต้นสันนิษฐานว่าสาเหตุน่าจะมาจากแบตเตอรี่ช็อร์ต</p>
<p>ด้าน<persName>นายชัชวาลย์</persName> เจ้าของรถให้สัมภาษณ์ด้วยสีหน้าเศร้าสลดว่า รถคันดังกล่าวใช้มาแล้ว 6 ปี ไม่มีประกัน ไม่ทราบว่ามาจากสาเหตุอะไร เพราะเมื่อช่วงเช้าระหว่างขับรถมาที่ทำเนียบรัฐบาลก็ยังปกติดี ไม่มีอาการขัดข้องอะไร</p></body>
</news>
