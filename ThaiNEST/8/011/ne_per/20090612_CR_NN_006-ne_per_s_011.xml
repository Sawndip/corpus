<teiHeader>
<fileDesc>
<titleStmt>
  <title>แฉแรงงานเด็กต่างด้าว ผิด กม.ในไทยกว่า 3 แสน ซ่อนอยู่ย่านสีลม-ฝั่งธน ปากน้ำ สมุทรสาคร  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=165674  </bibl>
</sourceDesc>
</fileDesc>
</teiHeader>
<news>
<headline>แฉแรงงานเด็กต่างด้าว ผิด กม.ในไทยกว่า 3 แสน ซ่อนอยู่ย่านสีลม-ฝั่งธน ปากน้ำ สมุทรสาคร</headline>
<lead></lead>
<neck></neck>
<body><p>ที่มหาวิทยาลัยเกษตรศาสตร์ องค์การแรงงานระหว่างประเทศ (ILO) ร่วมกับกระทรวงแรงงาน จัดงาน“วันต่อต้านการใช้แรงงานเด็กโลก”โดย<persName>นายสมเกียรติ ฉายะศรีวงศ์</persName> รองปลัดกระทรวงแรงงาน กล่าวว่า ปัจจุบันประเทศไทยมีแนวโน้มแรงงานเด็กลดลง โดยองค์การแรงงานระหว่างประเทศได้ยกให้ไทยเป็นกรณีตัวอย่าง และทำการศึกษาวิจัยแรงงานเด็กนำร่องใน 5 จังหวัด คือ จ.เชียงราย ตาก อุดรธานี สมุทรสาคร สงขลา และปัตตานี โดยพบว่าในปี 2533 มีแรงงานเด็กร้อยละ 5 แต่ภายในเวลา 10 ปี พบว่ามีแรงงานเด็กลดลงเหลือ เหลือไม่ถึงร้อยละ 1 แต่จะมีการลักลอบนำเด็กต่างด้าวเข้ามาทำงานอย่างผิดกฎหมายแทน </p>

     <p>ทั้งนี้ จากข้อมูลล่าสุดของกรมสวัสดิการและคุ้มครองแรงงาน (กสร.) ที่ไปตรวจสอบสถานประกอบการ 50,000 แห่ง พบ 600 แห่ง ที่ใช้แรงงานเด็กอย่างถูกกฎหมาย มีเพียง 5 แห่ง ที่พบแรงงานเด็กที่ผิดกฎหมาย ซึ่งก็จะมีบทลงโทษทางอาญา สำหรับนายจ้างที่นำแรงงานเด็กมาทำงานอย่างผิดกฎหมาย </p>

     <p><persName>นายสมเกียรติ</persName> กล่าวอีกว่า กระทรวงแรงงานได้จัดตั้งคณะกรรมการระดับชาติ เพื่อขจัดแรงงานเด็กที่เลวร้าย มีอำนาจหน้าที่กำหนดแผนนโยบายระดับชาติ สำหรับนโยบายดังกล่าวได้ผ่านการมติของครม.แล้วเมื่อเดือน ม.ค.ที่ผ่านมา โดยกำหนดแผน 5 ประการ คือ 1. การป้องกันแรงงานเด็กในรูปแบบที่เลวร้าย 2. การช่วยเหลือและคุ้มครองแรงงานเด็กในรูปแบบที่เลวร้าย 3. พัฒนาและบังคับใช้กฎหมาย 4. พัฒนาองค์ความรู้ และเสริมสร้างบุคลากร และ 5.พัฒนากลไกในการบริหารจัดการ อย่างไรก็ตาม กสร.จะเชิญหน่วยงานที่เกี่ยวข้อง อาทิ กระทรวงสาธารณสุข (สธ.) กระทรวงการพัฒนาสังคมและความมั่นคงมนุษย์ (พม.) เป็นต้น มาหารือ เพื่อจัดทำแผนแม่บท เพื่อให้สอดคล้องกับที่ ILO ได้ยึดปฎิบัติ ซึ่งคาดว่าในปี 2559 แรงงานเด็กจะหมดไป  </p>

      <p>ด้าน <persName>น.ส.ทัตติยา ลิขิตวงศ์</persName>  ผู้ประสานงานโครงการแรงงานเด็ก มูลนิธิเพื่อการพัฒนาเด็ก กล่าวว่า สถานการณ์การใช้แรงงานเด็กในประเทศไทยไม่ได้ลดลง เพราะมีการใช้แรงงานเด็กต่างชาติ 3 สัญชาติ ประกอบด้วย ลาว กัมพูชา และพม่า เพิ่มขึ้น ส่วนใหญ่พบว่าเป็นการทำงานตามห้องเช่า ตึกแถว ที่อยู่ตามกรุงเทพฯ อาทิ เขตสีลม เขตธนบุรี เขตพญาไท ต่างจังหวัด อาทิ จ.สมุทรปราการ สมุทรสาคร และชลบุรี เป็นต้น โดยอาชีพที่ทำคือทำประมง ประมงต่อเนื่อง ทำงานที่บ้าน ขายพวงมาลัย ขอทาน เป็นต้น อีกทั้งพบเด็กถูกใช้แรงงานในสถานประกอบการขนาดเล็กที่ผิดกฎหมาย อย่างไรก็ตามจากตัวเลขที่สถานประกอบการที่พาเด็กอายุตั้งแต่ 15-18 ปี มาขออนุญาตทำงานเป็นคนไทยกว่า 300,000 คน ส่วนอีกกว่า 200,000 คน คิดว่าที่ยังไม่มาจดทะเบียน</p>

      <p>“ปัญหาที่พบในการใช้แรงงานเด็กคือบางแห่งใช้แรงงานเด็กขาหลีบ เดินไม่ได้ เด็กมีปัญหาในการเข้าสังคม นายจ้างข่มขู่ว่าเป็นเด็กผิดกฎหมาย อีกกลุ่มคือเด็กจะไม่ได้เรียนหนังสือ มีปัญหาในการทำงาน มีเพศสัมพันธ์ก่อนวัยอันควร จนตั้งครรภ์ แล้วก็ส่งลูกไปให้ตากับยายเลี้ยง เมื่อเลี้ยงไม่ไหวก็ต้องส่งเด็กเข้ามาทำงานอีก ซึ่งก็จะหมุนเวียนไปไม่สิ้นสุด” <persName>น.ส.ทัตติยา</persName> กล่าวและว่า ส่วนกรณีปัญหาที่มีเด็กหายจำนวนมากนั้น จากข้อมูลของมูลนิธิกระจกเงาพบว่ามีการนำเด็กโตไปเป็นขอทาน ขายพวงมาลัย ขายทิชชู และเช็ดรถ ส่วนเด็กเล็กนำไปขายที่ประเทศมาเลเซีย เวียดนาม โดยอ้างว่าไปเป็นบุตรบุญธรรม แต่ส่วนใหญ่กลับนำไปใช้งานตามที่ผู้ซื้อต้องการ </p>

      <p><persName>นางสุวจี กู๊ด</persName> ผู้จัดการโครงการแก้ไขปัญหาแรงงานเด็กในประเทศไทย กล่าวว่า ภาวะเศรษฐกิจที่ตกต่ำ จะเป็นสิ่งที่กระตุ้นให้การใช้แรงงานเด็กกลับมาอีกครั้ง ทั้งจากรูปแบบครอบครัว และการลักพาตัว และรวมตัวกันของเด็กล่อนเร่ ส่วนใหญ่เป็นเด็กไร้สัญชาติ ชาวเขา และเด็กต่างชาติ  ซึ่งร้อยละ 8 เป็นแรงงานเด็กทั้งในและนอกระบบ ในงานด้านการเกษตร ประมงต่อเนื่อง และทำงานที่บ้าน เป็นต้น ดังนั้นรัฐบาลควรมีการตรวจสอบที่รัดกุมขึ้น เนื่องจากการตรวจสอบในปัจจุบันยังมีน้อย โดยการกำหนดกลไกที่เชื่อมโยงทั้งการศึกษา วิธีการป้องกันและแก้ไข เพื่อไม่ให้เด็กกลายเป็นแรงงานก่อนวัยอันควร</p></body>
</news>
