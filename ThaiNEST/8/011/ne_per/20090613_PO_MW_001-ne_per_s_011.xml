<teiHeader>
<fileDesc>
<titleStmt>
  <title>คมเฉือนคม 'ปชป.'ปะทะ'ภูมิใจไทย'ช่วงชิง 'กระแส-กระสุน' รับศึกเลือกตั้ง!  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-06-13 09:03:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000065626  </bibl>
</sourceDesc>
</fileDesc>
</teiHeader>
<news>
<headline>คมเฉือนคม 'ปชป.'ปะทะ'ภูมิใจไทย'ช่วงชิง 'กระแส-กระสุน' รับศึกเลือกตั้ง!</headline>
<lead>ภูมิใจไทย-ประชาธิปัตย์ต่างเล่นเกมซ่อนดาบไว้ในรอยยิ้ม เหตุต้องการช่วงชิงทั้ง 'กระแส-กระสุน' สร้างความแข็งแกร่งให้ตัวเอง เผยเบื้องลึกโครงการหว่านเงินให้อสม. ปชป.ต้นคิด แต่ 'เด็กเนวิน' เอาไปใช้หาเสียง ด้านแกนนำพรรคเพื่อไทยแนะจับตา ปชป.มาเหนือเมฆ '<persName>มาร์ค</persName>' รับบทสร้างภาพให้พรรค-'<persName>กอร์ปศักดิ์</persName>'สกัดโครงการพรรคร่วม-'<persName>สุเทพ</persName>' บริหาร 'ประโยชน์' ขณะที่ '<persName>เนวิน</persName>' หาทางสลัดภาพ 'จำเลยสังคม' ตั้งเป้าดัน 'บิ๊กโปรเจกต์'-สร้างอำนาจต่อรอง</lead>
<neck>แม้แกนนำรัฐบาลหลายคนต่างดาหน้าออกมายืนยันถึงความสัมพันธ์ระหว่างพรรคร่วม รัฐบาลว่าปราศจากปัญหาและความขัดแย้งใดๆก็ตาม แต่ดูเหมือนว่าในความเป็นจริงที่เกิดขึ้นมาอย่างต่อเนื่องตลอด 4-5 เดือนที่ผ่านมาจะเป็นไปในทิศทางที่ตรงกันข้ามอย่างสิ้นเชิง โดยเฉพาะเมื่อบิ๊กโปรเจกที่ <persName>เนวิน ชิดชอบ</persName> ผู้กุมบังเหียนพรรคภูมิใจไทยตัวจริงเสียงจริง คือโครงการเช่ารถเมล์เอ็นจีวี 4,000 คันในวงเงินงบประมาณ 64,853 ล้านบาทถูก<persName>นายกฯอภิสิทธิ์ เวชชาชีวะ</persName> สั่งแตะเบรคโยนเรื่องไปให้สำนักงานคณะกรรมการเศรษฐกิจและสังคมแห่งชาติ (สศช.)ไปพิจารณาเป็นเวลา 1 เดือน เพราะไม่สามารถฝ่ากระแสต้านจากสังคมกรณีความไม่โปร่งใสไปได้                ปมปัญหากรณีโครงการเช่ารถเมล์เอ็นจีวี 4,000 คันซึ่งพรรคภูมิใจไทยเสนอเข้าครม.และถูกตีกลับถึง 3 รอบที่ผ่านมานั้นก่อนที่มติที่ประชุมครม.จะส่งเรื่องไปพักเอาไว้ที่สศช .เมื่อวันที่ 2 มิ.ย. ได้ถูกหลายฝ่ายจับตาว่าแท้ที่จริงแล้วเป็นเพียงเกมการเมืองระหว่างสองพรรค ใหญ่ในรัฐบาลเพื่อหวังแลกให้ร่างกฎหมายที่เกี่ยวกับการเงินทั้งสามฉบับ ประกอบด้วย พ.ร.ก.กู้เงิน 4 แสนล้านบาท,พ.ร.บ.กู้เงิน 4 แสนล้านบาทและร่างพ.ร.บ.งบประมาณร่ายจ่ายประจำปีงบประมาณ 2553 จำนวนเงิน 1.5 ล้านล้านบาท หลังจากนั้นโครงการเจ้าปัญหาดังกล่าวอาจจะผ่านฉลุย แต่ขณะเดียวกันมีเสียงเล็ดรอดดังออกมาจากบรรดาแกนนำพรรคภูมิใจไทย ตั้งแต่รัฐมนตรีกระทรวงที่เกี่ยวข้อง ไปจนถึง แกนนำคนสำคัญอย่าง '<persName>สมศักดิ์ เทพสุทิน</persName>' ที่แสดงความไม่พอใจการกระทำของพรรคประชาธิปัตย์ที่ทำให้พรรคภูมิใจไทยตำอยู่ ในฐานะจำเลยสังคม พัวพันกับความไม่โปร่งใสในโครงการต่างๆที่ผ่านมา ทั้งของกระทรวงพาณิชย์ จนมาถึงกระทรวงคมนาคม                ล่าสุดพรรคภูมิใจไทยได้ขึ้นป้ายบิลบอร์ด ชี้แจงและแสดงความคืบหน้า โครงการเช่ารถเมล์4 พันคัน ของพรรคภูมิใจไทย 5 จุด ทั่วกรุงเทพมหานคร โดยเบื้องต้นจะมีการติดตั้งที่อนุสาวรีย์ชัยสมรภูมิ ย่านประตูน้ำ ซอยรางน้ำ และย่านโคลีเซียม ใกล้สี่แยกอุรุพงษ์ พร้อมทั้งได้เตรียมสมุดปกขาว กว่า 1 ล้านเล่ม เพื่ออธิบายที่มาที่ไปของโครงการดังกล่าว จากการเคลื่อนไหวของพรรคภูมิใจไทย ที่ออกมาในลักษณะดังกล่าวยิ่งเป็นการตอกย้ำให้เห็นถึงความบาดหมางระหว่างสอง พรรคใหญ่ในรัฐบาลได้ชัดเจนมากขึ้น แม้ว่างานนี้ เจ้าของพรรคตัวจริงอย่าง<persName>เนวิน</persName> จะไม่ออกอาการอย่างใดอย่างหนึ่งก็ตาม                การทำหน้าที่บริหารประเทศในฐานะรัฐบาลผสมระหว่างพรรคประชาธิปัตย์ ภูมิใจไทย-ชาติไทยพัฒนา-รวมใจไทยชาติพัฒนา-กิจสังคมและเพื่อแผ่นดินนั้นแน่ นอนว่าย่อมไม่มีความราบรื่นไปทั้งหมด เนื่องจากต่างฝ่ายต่างรู้ดีว่านอกเหนือไปจากการทำงานให้กับส่วนรวมแล้ว การสะสมคะแนนเสียง คะแนนนิยมรวมไปถึง ผลประโยชน์ต่างๆเพื่อสร้างความแข็งแกร่งให้กับพรรคของตนเองนั้นเป็นสิ่งที่ จำเป็นอย่างยิ่ง แม้ทุกพรรคจะพยายามประคับประคองให้รัฐบาลมีวาระยาวนานมากที่สุดก็ตาม แต่จนถึงนาทีนี้ดูเหมือนว่ายังไม่มีใครรับประกันได้ว่ารัฐบาลจะผ่านพ้นอยู่ รอดไปจนถึงปีหน้าหรือไม่</neck>
<body><p>ปชป.รับ 'ประชาสัมพันธ์'</p>
<p>สู้ '<persName>เนวิน</persName>'ไม่ได้</p>
<p>ดังนั้น จึงไม่น่าแปลกใจที่จะพบว่าภายใต้การขับเคลื่อนนโยบายต่างๆและออกมาตรการ กระตุ้นเศรษฐกิจของรัฐบาลที่ผ่านมานั้น นอกเหนือไปจากการตั้งเป้าเพื่อการฟื้นประเทศแล้ว อีกด้านหนึ่งทุกพรรคร่วมรัฐบาลต่างแสวงหาโอกาสและประโยชน์ทางการเมืองผ่าน นโยบายและงบประมาณในแต่ละกระทรวงที่ตนเองกำกับดูแลกันแทบทั้งสิ้น</p>
<p>สำหรับพรรคประชาธิปัตย์ในฐานะพรรคแกนนำรัฐบาล ที่หลายคนมองว่าเป็นพรรคที่ตกเป็นฝ่ายเสียเปรียบ เนื่องจากต้องยอมแลกให้พรรคภูมิใจไทยได้ครอบครองกระทรวงเกรดเอ ที่เต็มไปด้วยงบประมาณก้อนโตก็ตาม แต่เมื่อพิจารณาจากโครงการการจัดสรรเม็ดเงินก้อนโตที่ผ่านมาทั้งกรณีงบเพิ่ม เติม ประจำปีงบประมาณ2552 ซึ่งมีเม็ดเงิน1.1 แสนล้านบาทที่ผ่านมาปรากฏว่าประชาธิปัตย์ ได้ไปถึง 7.4 หมื่นล้านบาท ,พรรคภูมิใจไทย ได้ 1.5 หมื่นล้านบาท พรรคชาติไทยพัฒนา ได้ 2.1 พันล้านบาท พรรคกิจสังคม ได้ 760 ล้านบาท</p>
<p>เมื่อสำรวจไปยังโครงการแต่ละด้านที่อยู่ในมือพรรคประชาธิปัตย์พบว่า ส่วนใหญ่ถูกตั้งข้อสังเกตว่าเป็นโครงการอภิมหาประชานิยม เพื่อหาเสียงล่วงหน้าแทบทั้งสิ้น ไม่ว่าจะเป็นนโยบายเรียนฟรี 15 ปี ,โครงการเช็คช่วยชาติ แจกเงินให้กับผู้รายได้น้อย ไม่เกิน 15,000 บาท ,การสานต่อ 5 มาตรการ6 เดือนลดค่าครองชีพหรือโครงการต้นกล้าอาชีพ รวมทั้งการให้เงินอุดหนุนแก่อสม. ทั่วประเทศ เดือนละ 600 บาท ล้วนแล้วแต่เป็นโครงการที่สามารถกระจายผลประโยชน์ไปยังกลุ่มคนแทบทุกระดับ ทั่วประเทศ</p>
<p>' ยอมรับว่านโยบายดีๆของพรรคนั้นถูกโจมตีอย่างหนัก ทั้งที่เป็นเรื่องดีและมีประโยชน์ต่อคนทั่วไป ไม่ว่าจะเป็นโครงการเรียนฟรี 15 ปี โครงการเช็คช่วยชาติ หรือแม้แต่โครงการให้เงินสนับสนุนอสม. เองก็กำลังกลายเป็นปัญหาระหว่างเรากับพรรคภูมิใจไทย'</p>
<p>แหล่งข่าวจากพรรคประชาธิปัตย์ ระบุและกล่าวว่า โครงการเช็คช่วยชาติ รายละ 2 พันบาทนั้น รัฐบาลได้พิจารณาอย่างรอบคอบแล้ว โดยมีตัวเลขที่ยืนยันได้ว่าผู้ที่ได้รับประโยชน์นั้นไม่ใช่คนมีเงินเดือน 15,000 บาทซึ่งคนกลุ่มนี้เป็นส่วนน้อย แต่กลุ่มที่ได้รับประโยชน์มากที่สุดคือผู้ที่มีเงินเดือนที่ 5,000-6,000 บาท อยู่กลุ่มล่าง มีจำนวนมากถึง 6 ล้านคนที่อยู่ในส่วนของการประกันตน แต่สิ่งเหล่านี้ไม่ได้ถูกนำเสนอออกไป</p>
<p>มั่นใจ '<persName>อภิสิทธิ์</persName>-<persName>เนวิน</persName>'</p>
<p>ยังไม่พร้อมลงสนาม</p>
<p>ขณะที่โครงการ 5 มาตรา6 เดือน ซึ่งแม้จะเป็นการทำต่อเนื่องมาจากรัฐบาลชุดก่อน แต่พรรคได้พยายามเสริมและแก้ไขข้อบกพร่อง จนพบว่าจากการสำรวจความพึงพอใจของประชาชนที่มีต่อโครงการดังกล่าวนั้นมากที่ สุด อย่างไรก็ตามปัญหาที่เกิดขึ้นและผู้ใหญ่ในพรรคหลายคนต่างพากันวิตกกังวลคือ รัฐบาลไม่สามารถชี้แจงให้ประชาชนเข้าใจถึงการทำงานและประโยชน์ที่ได้รับ อย่างกว้างขวาง จนกลายเป็นจุดอ่อนของพรรคประชาธิปัตย์ และล่าสุดโครงการเพิ่มเงินเดือนให้กับอสม.เดือนละ 600 บาททั่วประเทศนั้นพบว่าส.ส.ของพรรคภูมิใจไทยกำลังนำโครงการดังกล่าวไปใช้หา เสียงกับชาวบ้านในพื้นที่ ทั้งนี้ในส่วนของตัวเลขอสม.ทั่วประเทศนั้นมีทั้งสิ้น 9.8 แสนคน</p>
<p>' เรายืนยันว่าโครงการดังกล่าวนั้นถูกริเริ่มมาจากก.สาธารณสุข ที่ได้พิจารณาถึงข้อมูลและประโยชน์รอบด้านที่ต้องการกระตุ้นให้อสม.มีความ ตื่นตัว สามารถให้บริการการแพทย์กับชาวบ้านได้อย่างมีประสิทธิภาพ เพียงแต่โครงการดังกล่าวนี้ อาศัยหน่วยงานปกครองส่วนท้องถิ่นของกระทรวงมหาดไทยเป็นฝ่ายกระจายเงินผ่านไป ยังสาธารณสุขจังหวัดทั่วประเทศ เพื่อไม่ให้งบประมาณของกระทรวงสาธารณสุขพองขึ้นมา</p>
<p>สิ่งที่หลายคนกลัวคือ ด้านทำการตลาดทางการเมืองของภูมิใจไทย ที่มีความกล้า มีสีสันจนน่ากลัว ขณะที่พรรคประชาธิปัตย์ ทำไม่ได้ ดังนั้นต้องหาทางแก้ไขกันต่อไป'</p>
<p>แหล่งข่าวจากพรรคประชาธิปัตย์ กล่าวและเชื่อว่าแม้ทั้งสองพรรคจะมีความขัดแย้งจากการบริหารงานกันบ้างก็ตาม แต่มั่นใจว่ายังไม่มีฝ่ายใดพร้อมที่จะรับมือกับการเลือกตั้งหากจะเกิดขึ้น โดยเร็วอย่างแน่นอน โดยส่วนของพรรคประชาธิปัตย์เองนั้น <persName>นายกฯอภิสิทธิ์</persName> อาจได้รับกระแสเป็นบวกนับตั้งแต่เหตุการณ์ 'เมษาเดือด' ที่ผ่านก็ตาม แต่ต้องยอมรับว่ากระแสนิมยมในตัวของ<persName>นายกฯอภิสิทธ์</persName> นั้นยังไม่ 'เด็ดขาด'มากพอที่จะทำให้ต้องเร่งตัดสินใจยุบสภา ขณะที่พรรคภูมิใจไทย แม้<persName>เนวิน</persName> จะพยายามปลุกกระแสเคลื่อนไหวทางการเมือง ด้วยการผุดนโยบายประชานิยมต่างๆ อาทิ '1 หมู่บ้าน 1 ลานกีฬา', โครงการธนาคารข้าว 1 ตำบล1 โรงสี หรือโครงการ 1 อนามัย 1 รถพยาบาล โดยตั้งเป้าที่จะให้ใช้งบองค์กรปกครองส่วนท้องถิ่น โดยไม่ต้องผ่านครม.ก็ตาม แต่มั่นใจว่าแกนนำของพรรคเองก็รู้ดีว่า กระแสของพรรคยังไม่สามารถชนะขาดอย่างแน่นอน</p>
<p>พท.ชำแหละ '</p>
<p>ประชานิยม'ฉาบฉวย</p>
<p>ทางด้าน<persName>คณวัฒน์ วศินสังวร</persName> รองหัวหน้าพรรคเพื่อไทย และในฐานะแกนนำด้านเศรษฐกิจของพรรค ได้ประเมินถึงนโยบายประชานิยมของรัฐบาล '<persName>อภิสิทธิ์</persName>' ว่า มีความแตกต่างไปจากแนวทางที่เคยดำเนินการไว้ในยุครัฐบาล<persName>ทักษิณ</persName> เนื่องจากยังไม่พบว่าแต่ละโครงการของรัฐบาลนั้นจะมียุทธศาสตร์การฟื้นฟูและ พัฒนาเศรษฐกิจอย่างยั่งยืน แต่รัฐบาลกลับใช้วิธีการใส่เงินลงไปในระบบ ส่งผลให้หนี้สินต่อคน มีแนวโน้มเพิ่มสูงขึ้นในปี 2555 อย่างแน่นอน จากนั้นรัฐบาลจะเลือกวิธีการขึ้นภาษีเพื่อใช้เป็นแหล่งที่มาของรายได้ และเมื่อจากนี้ไปภาวะเศรษฐกิจยังไม่ฟื้นตัวตามที่รัฐบาลคาดการณ์เอาไว้ ผลลัพท์ที่จะเกิดขึ้นคือประเทศไทยจะจมไปด้วยหนี้สินแทน</p>
<p>' ปัญหาที่เกิดขึ้นตั้งแต่แรกคือการที่รัฐบาลประเมินสถานการณ์ผิดพลาด มั่นใจว่าเศรษฐกิจจะเติบโตในแดนบวก ซึ่งขัดต่อข้อเท็จจริงที่เกิดขึ้น และเมื่อรัฐบาลคาดการณ์ผิด จึงทำให้การออกมาตรการและนโยบายต่างๆไม่ตรงกับการแก้ไขปัญหา แต่กลับใช้งบประมาณกลางปี 2552 ไปเพื่อตอบสนองเป้าหมายทางการเมืองมากกว่า'</p>
<p>รองหัวหน้าพรรคเพื่อไทย กล่าวถึงนโยบายต่างๆของรัฐบาลที่ผ่านมาว่าขาดทิศทางและไม่เกิดผลเป็นรูปธรรม อย่างแท้จริง ทั้งโครงการเช็คช่วยชาติ ที่พบว่ามีแต่กลุ่มคนที่มีเงินเดือนเท่านั้นที่ได้รับประโยชน์ แต่คนจนระดับรากหญ้าทั่วประเทศ กลับไม่ได้ผลในส่วนนี้ นอกจากนี้นโยบายโดยรวมของรัฐบาลปัจจุบัน ทั้งในส่วนของพรรคประชาธิปัตย์และพรรคร่วมรัฐบาลนั้นต่างมีลักษณะประชานิยม แบบ 'ฉาบฉวย' เน้นการใส่เงินลงไปในระบบเพียงครั้งเดียว แต่ไม่สามารถกระตุ้นเศรษฐกิจและเกิดความต่อเนื่องได้ ต่างจากแนวทางของพรรคไทยรักไทย ที่เคยดำเนินการเอาไว้ตั้งแต่ปี 2544 จนถึงปัจจุบันโครงการต่างๆก็ยังอยู่ อาทิ โครงการกองทุนหมู่บ้าน , 30 บาทรักษาฟรีทุกโรค อย่างไรก็ตามพบว่ามีเพียงโครงการ 5 มาตรการ 6 เดือนเท่านั้นที่สามารถตอบสนองความต้องการของประชาชนและช่วยลดภาระค่าครอง ชีพได้จริง</p>
<p>แฉปชป.แท็กทีมขย่มพรรคร่วม</p>
<p>อย่างไรก็ตาม มีรายงานข่าวจากแกนนำพรรคเพื่อไทย ได้วิเคราะห์ถึงสถานการณ์ทางการเมือง และความขัดแย้งระหว่างพรรคร่วมรัฐบาลที่เกิดขึ้นเวลานี้ว่า ต่างฝ่ายต่างมุ่งโฆษณาชวนเชื่อนโยบายประชานิยมของพรรคตนเอง เพื่อช่วงชิงคะแนนนิยมและ 'ผลประโยชน์' จากเม็ดเงินงบประมาณในแต่ละโครงการเพื่อเตรียมไว้ในทางการเมือง ทั้งนี้ภาพความขัดแย้งระหว่างพรรคประชาธิปัตย์และพรรคภูมิใจไทยจากโครงการรถ เมล์เอ็นจีวี นั้นท้ายที่สุดแล้วเชื่อว่า เมื่อการพิจารณากฎหมายการเงินทั้ง 3 ฉบับผ่านสภาฯไปเรียบร้อยแล้ว โครงการดังกล่าวมีแนวโน้มที่จะผ่านการอนุมัติอย่างแน่นอน</p>
<p>' สิ่งที่เกิดขึ้นคือเกมแห่งการช่วงชิงความได้เปรียบทางการเมือง ของ 2 พรรคเท่านั้น พรรคประชาธิปัตย์รู้ดีว่าโครงการรถเมล์เอ็นจีวี นั้นคุณ<persName>เนวิน</persName> จะต้องผ่านให้ได้ก็ตาม แต่ในจังหวะนี้ประชาธิปัตย์ฉวยจังหวะสร้างคะแนนเสียง ด้วยการทำให้ภาพของภูมิใจไทยมีปัญหาเรื่องทุจริต โดยที่ก่อนหน้านี้ก็วางตัวให้<persName>นายกฯอภิสิทธิ์</persName> ทำหน้าที่สร้างภาพให้พรรค ส่ง<persName>กอร์ปศักดิ์</persName> คอยสกรีนงานเป็นคุณชายละเอียด แต่ตอบท้ายด้วยการให้<persName>สุเทพ</persName> มาไกล่เกลี่ย บริหารประโยชน์ให้ลงตัวทุกฝ่าย</p>
<p>ทางคุณ<persName>เนวิน</persName> เองก็รู้ว่ากำลังเจอกับข้อหาใหญ่ เป็นจำเลยของสังคม แต่ถ้าไม่ทำอะไรเลยก็ต้องไม่ได้ทำโครงการใหญ่ เพราะฉะนั้นทุกฝ่ายก็รู้ และต่างก็ยอมที่จะแลกกัน ยอมให้ประชาธิปัตย์เล่นบทเป็นพระเอกรักษาผลประโยชน์ของประเทศ '</p>
<p>ขณะที่พรรคร่วมรัฐบาลพรรคอื่นๆนั้น เชื่อว่าได้ประเมินความได้เปรียบเสียเปรียบเอาไว้แล้วหากเคลื่อนไหวแล้วจะ ได้อะไรบ้าง กรณี พรรคเพื่อแผ่นดินเองนั้นมีแนวโน้มที่จะแตกออกเป็นกลุ่มย่อยกระจายไปสังกัด พรรคการเมืองอื่น ทันทีที่มีการยุบสภาฯ อีกทั้งการได้กำกับงานในกระทรวงอุตสาหกรรม ซึ่งเป็นงานที่ห่างไกลจากการสร้างคะแนนนิยมในรากหญ้าของ '<persName>ชาญชัย ชัยรุ่งเรือง</persName>' รมว.อุตสาหกรรม ในฐานะหัวหน้าพรรคเพื่อแผ่นดิน ประกอบกับได้รับจัดสรรเงินงบประมาณที่ไม่มากนัก ดังนั้นจึงจะเห็นว่าพรรคเพื่อแผ่นดินจึงไม่เคลื่อนไหวใดๆในทางการเมือง</p>
<p>เผย '<persName>เนวิน</persName>'</p>
<p>ฝันยึดเก้าอี้ 'นายกฯ'</p>
<p>การเคลื่อนไหวทางการเมืองของแกนนำพรรคภูมิใจไทยที่มีความคึกคักและ ชัดเจนต่อเป้าหมายการได้เป็นพรรคขนาดใหญ่หลังการเลือกตั้งครั้งหน้านั้นดูจะ มีมากขึ้นทุกขณะ และแม้ว่าล่าสุดฝ่ายตรงข้ามโดยเฉพาะในส่วนของพรรคเพื่อไทยเองที่พยายามจะหา ช่องทางกฎหมายมาใช้ดำเนินการกับ<persName>เนวิน</persName> เนื่องจากติดบ่วงคดียุบพรรคไทยรักไทยและอยู่ในระหว่างการถูกเพิกถอนสิทธิทาง การเมือง แต่กลับไปมีบทบาทกำกับเวทีการประชุมสัมมนาพรรคภูมิใจไทย ที่จ.สกลนคร ก็ตาม แต่อุปสรรคเช่นนี้ แน่นอนว่าย่อมไม่อาจสกัดกั้นเป้าหมายใหญ่ที่<persName>เนวิน</persName> มองเอาไว้อย่างแน่นอน</p>
<p>แหล่งข่าวจากกลุ่มงูเห่าพรรคเพื่อไทย เปิดเผยว่า เป้าหมายที่แท้จริงของ<persName>เนวิน</persName> คือการได้ครอบครองเก้าอี้นายกฯคนต่อไป จะด้วยตัวเขาเองหรือผ่านคนใกล้ชิดที่ไว้ใจได้ก็ตาม และเมื่อเขาประเมินความได้เปรียบเสียเปรียบทางการเมืองที่จะเกิดขึ้น ระหว่างการบริหารประเทศของพรรคแกนนำ และความอ่อนแอของระบอบ<persName>ทักษิณ</persName> ที่เกิดขึ้นกับพรรคเพื่อไทยเวลานี้ จึงไม่น่าแปลกใจที่จะเห็น<persName>เนวิน</persName> กระตืนรือล้นและแสดงความพร้อมทางการเมืองมากที่สุด หากการเลือกตั้งเกิดขึ้นในเร็วนี้ๆ</p>
<p>'สถานการณ์ทางการเมืองพลิกได้ตลอด และยิ่งเห็นว่าโอกาสที่พรรคภูมิใจไทย จะสามารถพลิกกลับมาได้คะแนนนิยมเพิ่มขึ้น ได้ส.ส.อีสานเพิ่มขึ้น จุดนี้ยิ่งทำให้แกนนำพรรคภูมิใจไทยต้องเตรียมความพร้อม แต่ขณะเดียวกันอีกด้านหนึ่งก็ต้องช่วยประคับประคองรัฐบาลให้อยู่ต่อไปนานที่ สุด เท่าที่จะทำได้เพื่อให้ได้ทั้งเงินทั้งกล่อง'</p>
<p>ทั้งนี้จะเห็นได้ว่า เป้าหมายของทั้งพรรคประชาธิปัตย์และพรรคภูมิใจไทยนั้น ต่างเติบโตและเป็นไปในทิศทางที่มุ่งสู่การครอบครองการได้เป็นเสียงข้างมากใน สภา ในภาวะที่พรรคเพื่อไทยในฐานะฝ่ายตรงข้ามอยู่ในสภาวะการจัดระเบียบ ปรับโครงสร้างต่างๆภายในพรรคที่ยังไม่ลงตัว จึงไม่น่าแปลกใจที่จะเห็นการขับเคี่ยวระหว่าง ประชาธิปัตย์กับ<persName>เนวิน</persName> นับวันยิ่งเต็มไปด้วยบรรยากาศของการชิงไหวชิงพริบกันอย่างหนัก เพราะเมื่อใดก็ตามที่<persName>นายกฯอภิสิทธิ์</persName> ตัดสินใจเลือกยุบสภาขึ้น ย่อมหมายความว่านักเลือกตั้งทุกคนต้องเตรียมตัวเลือกตั้งครั้งใหม่ภายใน 45 วัน !</p></body>
</news>
