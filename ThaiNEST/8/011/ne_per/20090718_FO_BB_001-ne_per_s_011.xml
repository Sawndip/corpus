<teiHeader>
<fileDesc>
<titleStmt>
  <title>สหรัฐเข้มละเมิดข้อตกลงการค้า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/18/news_29128776.php?news_id=29128776  </bibl>
</sourceDesc>
</fileDesc>
</teiHeader>
<news>
<headline>สหรัฐเข้มละเมิดข้อตกลงการค้า</headline>
<lead>วอชิงตัน - ตัวแทนการค้าสหรัฐ ระบุจะใช้ท่าทีแข็งกร้าวมากขึ้น ต่อชาติที่ละเมิดข้อตกลงการค้า รวมถึงนโยบายแรงงานที่ไม่ได้มาตรฐาน</lead>
<neck></neck>
<body><p><persName>นายรอน เคิร์ก</persName> ผู้แทนการค้าสหรัฐ กล่าวเมื่อวันพฤหัสบดี (16 ก.ค.) ว่า รัฐบาลสหรัฐภายใต้การบริหารของ<persName>ประธานาธิบดีบารัก โอบามา</persName> กำลังเตรียมใช้ท่าทีเข้มงวดมากขึ้นกับการละเมิดข้อตกลงการค้า รวมถึงวิธีปฏิบัติทางแรงงานที่ต่ำกว่ามาตรฐาน โดยรัฐบาลให้ความสำคัญกับการบังคับใช้ข้อตกลงการค้า ในการต่อสู้เพื่อปกป้องตำแหน่งงานให้แก่ชาวอเมริกัน และฟื้นฟูการเติบโตทางเศรษฐกิจ</p>
<p>"การบังคับใช้กฎหมายเหล่านี้เพียงอย่างเดียว สามารถช่วยให้แรงงาน และบริษัทอเมริกันได้รับประโยชน์จากการค้าอย่างเต็มที่ ยุติธรรมและอิสระ ตามข้อตกลง" <persName>นายเคิร์ก</persName>กล่าวที่โรงงานเหล็กในเมืองเพนซิลวาเนีย พร้อมชี้ว่า มาตรการใหม่ที่นำมาใช้ไม่มีอะไรซับซ้อน เพราะสหรัฐจะใช้ทรัพยากรอย่างมีประสิทธิภาพที่สุด เพื่อระบุและแก้ปัญหาให้ตรงจุด และเมื่อไม่มีทางเลือกอื่น ก็จะมีการนำกฎหมายเข้ามาแก้ไข</p>
<p><persName>นายเคิร์ก</persName>ยกตัวอย่างกรณีที่สหรัฐร้องเรียนจีนต่อองค์การการค้าโลก โดยสหรัฐเชื่อว่า จีนควบคุมการส่งออกวัตถุดิบ เช่น แมงกานีส และถ่านหินโค้ก อย่างไม่เป็นธรรม จนทำให้ราคาวัตถุดิบสำหรับผู้ผลิตจีน ถูกกว่าราคาในตลาดโลก</p>
<p>วิธีการใหม่ 2 วิธี ที่สหรัฐจะนำมารับมือกำแพงการค้า คือ การเผชิญหน้ากับกำแพงการค้าที่ต่างชาติทำขึ้นเพื่อป้องกันเกษตรกรและผู้เลี้ยงปศุสัตว์อเมริกันจากการทำตลาดสินค้าในต่างประเทศ และการใช้เครื่องมือแก้ไขอุปสรรคใหญ่ที่สุดสำหรับผู้ผลิตอเมริกัน ในรูปของกำแพงการค้าทางเทคนิค เช่น กฎระเบียบและมาตรฐานต่างๆ</p>
<p>นอกจากนี้ สหรัฐจะใช้จุดยืนใหม่นี้ กับประเทศที่บรรลุข้อตกลงการค้าเสรีกับสหรัฐ ข้อตกลงเหล่านี้ประกอบด้วยพันธะเรื่องการบังคับใช้กฎหมายในแรงงานในประเทศ และมาตรฐานแรงงาน ซึ่งสหรัฐจะยืนยันให้คู่ค้ายึดมั่นในสิ่งเหล่านี้</p></body>
</news>
