<teiHeader>
<fileDesc>
<titleStmt>
  <title>ตร.นครบาล1รวบดาราตลกซื่อดังค้ายาเสพติด  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=42512  </bibl>
</sourceDesc>
</fileDesc>
</teiHeader>
<news>
<headline>ตร.นครบาล1รวบดาราตลกซื่อดังค้ายาเสพติด</headline>
<lead></lead>
<neck></neck>
<body><p>เมื่อเวลา 02.00 น. วันที่ 21 ก.ค. 2552 <persName>พล.ต.ต.วิชัย สังข์ประไพ</persName> ผบก.น.1 <persName>พ.ต.ท.ศุภกฤช เดือนแจ้งรัมย์</persName> รอง ผกก.สส.น.ส.3 ช่วยราชการ กก.สส.น.1 พร้อมเจ้าหน้าที่ตำรวจ บก.น.1 ร่วมกันจับกุมตัว <persName>นายสุรินทร์</persName> หรือ<persName>ต้น สังข์ป้อม</persName> อายุ 22 ปี อยู่บ้านเลขที่ 110/9 ม.4 แขวงคลอง 2 ต้นนุ่น เขตลาดกระบัง กทม. และ <persName>น.ส.วนิดา แสงสุข</persName> หรือ<persName>นก เชิญยิ้ม</persName> นักแสดงตลกหญิงชื่อดัง อายุ 39 ปี บ้านเลขที่ 365/652 ถนนพุทธบูชา แขวงบางมด เขตทุ่งครุ กทม. พร้อมของกลางยาไอซ์ 2.5 กรัม กัญชาแห้ง 1 ถุง กัญชาผงผสมยาสูบบรรจุในกล่องลูกอม 1 กล่อง กัญชายัดในมวนบุหรี่ 6 มวน และอุปกรณ์การเสพจำนวน 1 รายการ โดยแจ้งข้อหา<persName>นายสุรินทร์</persName>มียาเสพติดให้โทษประเภท 1 (ไอซ์) ไว้ในครอบครองโดยผิดกฎหมาย ส่วน<persName>นางวนิดา</persName>แจ้งข้อหามียาเสพติดให้โทษประเภท 1 (ไอซ์) และประเภท 5 (กัญชา) ไว้ในครอบครองโดยผิดกฎหมาย</p>
             <p> <persName>พล.ต.ต.วิชัย</persName> กล่าวว่า สืบเนื่องจากเจ้าหน้าที่ชุดสืบสวนทราบว่า<persName>นายต้น</persName>เป็นผู้ค้า มีพฤติกรรมจำหน่ายยาไอซ์ จึงวางแผนล่อซื้อในราคา 6,000 บาท และนัดส่งมอบที่บริเวณข้างร้านเซเว่นอีเลฟเว่น ระหว่างซอยรามคำแหง 42-44 </p>

                <p>เมื่อถึงเวลานัดหมายพบว่า<persName>นายต้น</persName>กำลังจะส่งมอบยาไอซ์ให้กับ <persName>น.ส.วนิดา</persName> ที่กำลังยืนรอที่รถเก๋งยี่ห้อโตโยต้า คัมรี่ สีบรอนซ์ หมายเลขทะเบียน วบ-4876 กทม. จึงแสดงตัวเข้าจับกุม จากนั้นเจ้าหน้าที่ได้ค้นในตัว<persName>นายต้น</persName> เจอยาไอซ์ 2.5 กรัม และค้นภายในรถของ <persName>น.ส.วนิดา</persName> พบยาไอซ์จำนวนเล็กน้อย กัญชาแห้ง กัญชาผงผสมยาสูบ และกัญชายัดในมวนบุหรี่ พร้อมอุปกรณ์เสพดังกล่าว จึงควบคุมตัวพร้อมของกลางไปดำเนินคดี</p>
        <p>จากการสอบสวน<persName>นายต้น</persName>รับสารภาพว่ารับยาไอซ์มาจาก<persName>นายอาร์ม</persName> ย่านมีนบุรี เพื่อนำมาส่งให้ลูกค้าโดยจะมีคนโทรศัพท์มาสั่งว่าให้นำยาไอซ์ไปส่งให้ใครบ้าง และยังเคยโดนจับข้อหาเสพยาบ้า 3 ครั้ง และจำหน่ายยาบ้า 1 ครั้ง ท้องที่ สน.ทองหล่อ ส่วนท้องที่ สน.โชคชัย ถูกจับข้อหาเสพยาบ้า ทั้ง 2 ท้องที่ศาลตัดสินแล้ว และยังโดนข้อหาครอบครองยาไอซ์เพื่อจำหน่ายในท้องที่ สน.มักกะสัน และกองปราบปราม ซึ่งอยู่ระหว่างประกันตัว</p>
            <p>  ขณะที่ <persName>น.ส.วนิดา</persName> สารภาพว่ารู้จัก<persName>นายต้น</persName>จากเพื่อนอีกต่อหนึ่ง ซึ่งตนได้เสพยาเสพติดมาก่อนหน้านี้ 4-5 ครั้งเท่านั้น เนื่องจากเกิดความเครียดที่งานแสดงลดน้อยลง แต่ตนเพิ่งนัดซื้อยาไอซ์จาก<persName>นายต้น</persName>เพียงครั้งแรก ยอมรับว่ารู้ถึงพิษภัยของยาเสพติด แต่ตนเกิดความเครียดที่งานน้อย หลังจากถูกจับกุมก็คิดถึงลูกและแม่ และรู้ว่าไม่คุ้ม หลังจากนี้ยืนยันว่าจะเลิกเสพยาเสพติดอย่างแน่นอน</p>

                <p> ส่วนกัญชานั้นตนมีไว้เสพแก้เครียด ร่วมกับคนในกองถ่าย โดยในวันพรุ่งนี้ตนก็มีงานถ่ายละคร ดังนั้นจึงอยากฝากเตือนเพื่อนดาราที่เสพยาเสพติดด้วยว่าให้เลิกเสพ เพราะเมื่อถูกจับกุมจะรู้สึกไม่คุ้มค่าเหมือนที่ตนกำลังเผชิญ</p></body>
</news>
