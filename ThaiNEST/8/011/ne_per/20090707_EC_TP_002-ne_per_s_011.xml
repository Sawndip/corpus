<teiHeader>
<fileDesc>
<titleStmt>
  <title>ลงขัน20ล้านแก้ไข่ตกต่ำ ตั้งกองทุนกระทุ้งราคา  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/070709/7389  </bibl>
</sourceDesc>
</fileDesc>
</teiHeader>
<news>
<headline>ลงขัน20ล้านแก้ไข่ตกต่ำ ตั้งกองทุนกระทุ้งราคา</headline>
<lead>ผู้เลี้ยงไก่ไข่หนีตาย  ลงขัน  20  ล้าน  ตั้งกองทุนแก้ปัญหาราคาตกต่ำ  หลังสิ้นหวังมาตรการของรัฐ</lead>
<neck></neck>
<body><p><persName>นายมงคล  พิพัฒสัตยานุวงศ์</persName>  นายกสมาคมผู้ผลิต  ผู้ค้า  และส่งออกไข่ไก่  เปิดเผยถึงการประชุมหารือร่วมกันระหว่างสมาชิกของสมาคมผู้ผลิต  ผู้ค้าและส่งออกไข่ไก่กับสมาคมผู้เลี้ยงไก่ไข่  ว่าที่ประชุมมีมติจัดตั้งกองทุนรักษาเสถียรภาพราคาไข่ไก่  เพื่อพยุงราคาไข่ไก่ภายในประเทศไม่ให้ตกต่ำ  หลังจากผู้เลี้ยงไก่ไข่ประสบภาวะขาดทุนมาตลอดระยะเวลากว่า  3  ปี  ขณะที่ภาครัฐกลับไม่มีมาตรการช่วยเหลือผู้เลี้ยงไก่ไข่อย่างจริงจัง</p>

     <p>กองทุนดังกล่าวจัดตั้งขึ้นด้วยการระดมทุนจากสมาชิกของทั้ง  2  สมาคม  เบื้องต้นสามารถรวบรวมได้ราว   20  ล้านบาท  และวางมาตรการใช้เงินกองทุนใน  2  กิจกรรมเท่านั้น  คือ  1.ซื้อไข่ไก่ที่เหลือในแต่ละวันจากฟาร์มต่างๆ  ลดการขายทิ้งในราคาต่ำ  โดยนำไข่ไก่ดังกล่าวออกนอกระบบตลาดปกติ   ด้วยวิธีส่งออกไปต่างประเทศหรือส่งเข้าโรงงานแปรรูป  และ  2.ใช้ในการปลดแม่ไก่ยืนกรง</p>

     <p>"ผู้เลี้ยงไก่ไข่พยายามแก้ปัญหาทุกวิถีทาง  ทั้งการส่งออกไข่ไก่ส่วนเกิน  การลดปริมาณไก่เข้าเลี้ยงและการเร่งปลดแม่ไก่ยืนกรงเร็วขึ้น  เพื่อลดปริมาณไข่ไก่ให้สอดคล้องกับความต้องการบริโภคที่ลดลง  แต่เหตุการณ์ไข้หวัดใหญ่สายพันธุ์ใหม่ทำให้ปริมาณนักท่องเที่ยวเข้าประเทศไทยลดลง  การบริโภคไข่ไก่ลดลงกว่าที่ประเมินไว้มากทำให้เสถียรภาพด้านราคาไข่ไก่ในบางพื้นที่เริ่มมีปัญหา  จึงต้องจัดตั้งกองทุนแก้ปัญหาอีกทางหนึ่ง"  <persName>นายมงคล</persName>กล่าว</p>

     <p><persName>นายมาโนช  ชูทับทิม</persName>  นายกสมาคมผู้เลี้ยงไก่ไข่  กล่าวว่า  ผู้เลี้ยงไก่ไข่ต้องทนแบกภาระขาดทุนกว่า  3  ปี  ขณะที่ภาครัฐไม่มีมาตรการแก้ปัญหาอย่างจริงจัง  ซึ่งครั้งนี้สมาชิกต้องสละเงินส่วนตัวเพื่อความอยู่รอดในอาชีพ  จึงอยากวอนขอให้ภาครัฐหันมาสนใจและเร่งหามาตรการช่วยเหลืออย่างจริงจังก่อนที่ผู้เลี้ยงไก่ไข่จะล้มหายตายจากไปมากกว่านี้.</p></body>
</news>
