<teiHeader>
<fileDesc>
<titleStmt>
  <title>ไชยวัฒน์ฟ้องกลับนายกฯ-สุเทพ เหตุคดีก่อการร้าย  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-13 18:52:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090713/59486/%e0%b9%84%e0%b8%8a%e0%b8%a2%e0%b8%a7%e0%b8%b1%e0%b8%92%e0%b8%99%e0%b9%8c%e0%b8%9f%e0%b9%89%e0%b8%ad%e0%b8%87%e0%b8%81%e0%b8%a5%e0%b8%b1%e0%b8%9a%e0%b8%99%e0%b8%b2%e0%b8%a2%e0%b8%81%e0%b8%af-%e0%b8%aa%e0%b8%b8%e0%b9%80%e0%b8%97%e0%b8%9e-%e0%b9%80%e0%b8%ab%e0%b8%95%e0%b8%b8%e0%b8%84%e0%b8%94%e0%b8%b5%e0%b8%81%e0%b9%88%e0%b8%ad%e0%b8%81%e0%b8%b2%e0%b8%a3%e0%b8%a3%e0%b9%89%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline><persName>ไชยวัฒน์</persName>ฟ้องกลับนายกฯ-<persName>สุเทพ</persName> เหตุคดีก่อการร้าย</headline>
<lead>แนวร่วมพันธมิตรฯ นำหน้าฟ้องกลับรัฐบาล"นายกฯ-<persName>สุเทพ</persName>-ผบ.ตร." เหตุข้อกล่าวหาก่อการร้ายบุกสนามบิน ศาลนัดไต่สวน 24 ต.ค.</lead>
<neck></neck>
<body><p>เมื่อเวลา 15.30 น. ที่ศาลอาญารัชดาภิเษก <persName>นายไชยวัฒน์ สินสุวงศ์</persName> แนวร่วมพันธมิตรประชาชนเพื่อประชาธิปไตย โดยมี<persName>นายณัฐพร โตประยูร</persName> ทนายความ เป็นโจทก์ฟ้อง <persName>นายอภิสิทธิ์ เวชชาชีวะ</persName> นายกรัฐมนตรี <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง <persName>พล.ต.อ.พัชรวาท วงศ์สุวรรณ</persName> ผู้บัญชาการตำรวจแห่งชาติ (ผบ.ตร.) เป็นจำเลยที่ 1-3 ในความผิดต่อตำแหน่งหน้าที่ราชการ ความผิดต่อเจ้าพนักงานในกระบวนการยุติธรรม ตามประมวลกฎหมายอาญา ม. 91, 157 และ 200 </p>
<p>ตามฟ้องโจทก์สรุปว่า จำเลยที่ 1 เป็นนายกรัฐมนตรี จำเลยที่ 2 เป็นรองนายกรัฐมนตรี และจำเลยที่ 3 เป็น ผบ.ตร. มีอำนาจดูแลควบคุมและกำกับการปฎิบัติงานของข้าราชการตำรวจตามรัฐธรรมนูญ พ.ศ.2550 และ พ.ร.บ.บริหารราชการแผ่นดิน พ.ศ.2534 และ พ.ร.บ.ตำรวจแห่งชาติ พ.ศ.2547 เมื่อวันที่ 1 กรกฎาคม 2552 เวลากลางวัน จำเลยทั้ง 3 ได้บังอาจร่วมกันทำผิดต่อกฎหมายอาญา</p>
<p>โดยจำเลยทั้ง 3 ซึ่งเป็นผู้บังคับบัญชาได้สั่งการให้<persName>พล.ต.ท.วุฒิ พัวเวส</persName> ผู้ช่วย ผบ.ตร. หัวหน้าพนักงานสอบสวน ลงนามออกหมายเรียกผู้ต้องหาฉบับวันที่ 1 กรกฎาคม 2552 โดยกล่าวหาโจทก์ว่า "ร่วมกันกระทำให้ปรากฏแก่ประชาชนด้วยวาจา หนังสือ หรือวิธีอื่นใด อันมิใช่การกระทำในความมุ่งหมายแห่งรัฐธรรมนูญ , มั่วสุมกันแต่งแต่ 10 คนขึ้นไป ใช้กำลังประทุษร้ายหรือกระทำการอย่างหนึ่งอย่างใดให้เกิดความวุ่นวายขึ้นในบ้านเมือง เมื่อเจ้าพนักงานสั่งให้เลิกแล้วไม่เลิก, ก่อการร้าย. บุกรุก, ทำให้เสียทรัพย์,ทำให้การบริหารท่าอากาศยานหยุดชะงักลง ฝ่าฝืนข้อกำหนดตาม ม.9 แห่ง พ.ร.ก.บริหารราชการในสถานการณ์ฉุกเฉิน พ.ศ.2548" ทั้งที่ข้อกล่าวหานั้นไม่เป็นความจริงตามที่จำเลยทั้ง 3 ได้มอบหมายให้พนักงานสอบสวนตั้งข้อกล่าวหากับโจทก์ </p>
<p>ความจริงแล้วตามวันเวลาที่ <persName>พล.ต.ท.วุฒิ</persName> หัวหน้าพนักงานสอบสวน กล่าวหาโจทก์ เมื่อวันที่ 25 พฤษภาคม 2551 เป็นต้น มีประชาชนจำนวนมหาศาลรวมตัวกันใช้ชื่อกลุ่มพันธมิตรประชาชนเพื่อประชาธิปไตย ใช้สิทธิตามรัฐธรรม พ.ศ.2550 ม.69 – 71 โดยชุมนุมเรียกร้องให้รัฐบาล<persName>นายสมัคร สุนทรเวช</persName> นายกรัฐมนตรีขณะนั้น แก้ไขปัญหาบ้านเมืองในเรื่องต่างๆ อาทิ การปกป้องสถาบันพระมหากษัตริย์ ซึ่งขณะนั้นมีกลุ่มบุคคลก้าวล่วง แต่รัฐบาลกลับเพิกเฉย ต่อมา<persName>นายสมัคร</persName> พ้นจากตำแหน่งนายกรัฐมนตรี และ<persName>นายสมชาย วงศ์สวัสดิ์</persName> นายกรัฐมนตรีคนต่อมา ไม่แก้ไขปัญหาเรื่องเขตแดนเขาพระวิหารกับประเทศกัมพูชา และสั่งให้มีการสลายการชุมนุมกลุ่มพันธมิตรฯ เมื่อวันที่ 7 ตุลาคม 2551 กลุ่มพันธมิตรฯเพิ่มมาตรการเรียกร้องโดยการเข้าไปชุมนุมที่สนามบินดอนเมือง ซึ่งใช้เป็นที่ประชุมคณะรัฐมนตรีชั่วคราวแทนทำเนียบรัฐบาล และที่สนามบินสุวรรณภูมิเพื่อกดดันให้รัฐบาลแก้ไขปัญหาตามที่เรียกร้อง </p>
<p>โดยในระหว่างการชุมนุมเจ้าหน้าที่ตำรวจได้ตั้งข้อหาโจทก์กับแกนนำกลุ่มพันธมิตรกระทำผิดฐานเป็นกบฏและขอให้ศาลออกหมายจับ ต่อมาวันที่ 3 ตุลาคม 2551 เจ้าหน้าที่ตำรวจได้จับกุมโจทก์และ<persName>พล.ต.จำลอง ศรีเมือง</persName> ต่อมาศาลอุทธรณ์ มีคำพิพากษาถึงที่สุดว่าโจทก์กับพวกไม่ได้กระทำผิดข้อหากบฏตามที่พนักงานสอบสวนแจ้งข้อหา ดังนั้นการกระทำของจำเลยทั้ง 3 ที่สั่งให้พนักงานสอบสวนตั้งข้อหาเกินความจริงต่อโจทก์ จึงเป็นการปฎิบัติหน้าที่ในตำแหน่งโดยมิชอบเพื่อกลั่นแกล้งโจทก์ต้องรับโทษ หรือรับโทษหนักขึ้น และเป็นการปฎิบัติหน้าที่โดยมิชอบเป็นเหตุให้โจทก์ต้องถูกออกหมายเรียกและตกเป็นผู้ต้องหาในคดีอาญา ทำให้โจทก์ได้รับความเสียหายและกระทบกระเทือนสิทธิเสรีภาพ เสื่อมเสียชื่อเสียง เหตุเกิดที่แขวงวังใหม่ เขตปทุมวัน กรุงเทพ ขอให้ศาลมีคำสั่งออกหมายเรียกจำเลยทั้ง 3 มาแก้ต่างคดีและพิพากษาลงโทษตามความผิดด้วย</p>
<p>ศาลรับคำฟ้องไว้พิจารณาและนัดไต่สวนมูลฟ้องโจทก์วันที่ 24 สิงหาคม นี้เวลา 13.30 น.</p></body>
</news>
