<teiHeader>
<fileDesc>
<titleStmt>
  <title>“ชาญชัย”ครวญน้อยใจปชป.เหตุถูกหั่นงบ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090616/17231/%e2%80%9c%e0%b8%8a%e0%b8%b2%e0%b8%8d%e0%b8%8a%e0%b8%b1%e0%b8%a2%e2%80%9d%e0%b8%84%e0%b8%a3%e0%b8%a7%e0%b8%8d%e0%b8%99%e0%b9%89%e0%b8%ad%e0%b8%a2%e0%b9%83%e0%b8%88%e0%b8%9b%e0%b8%8a%e0%b8%9b.%e0%b9%80%e0%b8%ab%e0%b8%95%e0%b8%b8%e0%b8%96%e0%b8%b9%e0%b8%81%e0%b8%ab%e0%b8%b1%e0%b9%88%e0%b8%99%e0%b8%87%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>“<persName>ชาญชัย</persName>”ครวญน้อยใจปชป.เหตุถูกหั่นงบ</headline>
<lead>“<persName>ชาญชัย</persName>”บ่นน้อยใจปชป.เหตุถูกหั่นงบเผยเตรียมหารือของบเพิ่มจากนายกฯ ย้ำเสียความรู้สึก แต่ยังรักกันอยู่</lead>
<neck></neck>
<body><p>(16มิ.ย.) <persName>นายชาญชัย ชัยรุ่งเรือง</persName> รมว.อุสาหกรรม ในฐานะหัวหน้าพรรคเพื่อแผ่นดิน ให้สัมภาษณ์ก่อนการประชุม ครม.ถึงกรณีที่ออกมาระบุว่าน้อยใจหลังจากที่ไม่ได้รับงบประมาณตามที่ขอไป แต่ที่ประชุม ครม.นัดพิเศษเมื่อวานนี้ (15 มิ.ย.) ครม.กลับอนุมัติงบเพิ่มให้กับพรรคชาติไทยพัฒนาและพรรคภิใจไทย ว่าในการประชุมสภาวันนี้ก็เป็นไปตามระเบียบวาระปกติ ซึ่งยังไม่มีเสียงตอบรับจากใคร </p>
<p>ต่อข้อถามที่ว่ากระทรวงอุตสาหกรรมถือว่าเป็นกระทรวงที่มีความสำคัญในด้านเศรษฐกิจแต่กลับไม่ได้รับการตอบรับจากรัฐบาล <persName>นายชาญชัย</persName> กล่าวว่า เราบอกผู้นำรัฐบาลไปแล้วว่ากระทรวงอุตสาหกรรมเป็นกระทรวงหลักในด้านเศรษฐกิจ และเป็นกระทรวงที่สร้างรายได้ สร้างรายได้ให้กับประเทศชาติ หากลงทุนมากก็จะได้ผลประโยชน์กลับสู่ประเทศชาติตามความเป็นจริงของงบประมาณ</p>
<p>เมื่อถามว่าหากยังไม่มีเสียงตอบรับจากรัฐบาลจะมีผลต่อการพิจารณา พ.ร.บ.กู้เงินในวันนี้หรือไม่ <persName>นายชาญชัย</persName> กล่าวว่า ถ้าเคยฟังเพลง ก็ต้องว่ารักแล้วรอหน่อย ซึ่งเราก็ต้องรอว่าจะมีการใช้งบประมาณอย่างอื่นเข้ามาช่วยเหลือหรือไม่ และคงต้องค่อย ๆ พูดจากัน เพราะเราอยู่ในครอบครัวเดียวกัน เป็นรัฐบาลร่วมกัน </p>
<p>เมื่อถามว่ากระทรวงอุตสาหกรรมคิดว่าจะต้องของบเพิ่มอีกเท่าใดจากงบกลาง <persName>นายชาญชัย</persName> กล่าวว่า กระทรวงอุตสาหกรรมได้ทำเรื่องมาหลายครั้งแล้ว โดยครั้งแรกเราดำเนินการให้ครบวงจร ในภาวะวิกฤตเศรษฐกิจ เพื่อสร้างความมั่นใจในเรื่องเศรษฐกิจ โดยมีการทำโรดโชว์ในประเทศเป้าหมายทั่วโลก โดยของบประมาณจำนวน 1.8 หมื่นล้านบาท แต่เราได้รับการจัดสรรเพียง 5 พันกว่าล้านบาท แบ่งเป็นเงินเดือนข้าราชการประจำ 2.4 พันล้านบาทแล้ว ส่วนที่เหลือเราต้องนำไปบริหารจัดการในเรื่องการลงทุนด้านอุตสาหกรรม</p>
<p>ผู้สื่อข่าวถามว่านายกรัฐมนตรีรับปากจะจัดสรรงบประมาณให้เพิ่มเติมหรือไม่หากมีความจำเป็น <persName>นายชาญชัย</persName> กล่าวว่า ตนยังไม่ได้มีโอกาสได้พบกับนายกรัฐมนตรี เพราะนั่งกันอยู่คนละฝั่งในสภา แต่คงจะพูดคุยในที่ประชุม ครม.วันนี้ โดยจะต้องสอบถามนายกรัฐมนตรีว่าจะให้ทำอย่างไร </p>
<p>เมื่อถามว่ารู้สึกน้อยใจหรือไม่ที่ของบประมาณไปแล้วไม่ได้รับการตอบสนอง <persName>นายชาญชัย</persName> กล่าวยอมรับว่า เสียความรู้สึกบ้างเล็กน้อย แต่เราก็จะคุยกับคนในครอบครัวเดียวกันว่าหัวหน้าครอบครัวจะว่าอย่างไร เมื่อถามว่าความรู้สึกน้อยใจตรงนี้จะส่งผลต่อการทำงานในพรรคร่วมรัฐบาลหรือไม่ <persName>นายชาญชัย</persName> กล่าวว่า ทุกอย่างต้องมีความยืดหยุ่น และความยืดหยุ่นนั้นประเทศชาติจะต้องได้ประโยชน์</p>
<p>ต่อข้อถามที่ว่าหากวันนี้ไม่ได้รับการพิจารณาจัดสรรงบประมาณเพิ่มเติมจะดำเนินการอย่างไร <persName>นายชาญชัย</persName> กล่าวว่า สมมติว่าถ้าไม่ได้ คนในครอบครัวจะนอนหันหน้าเข้าหากัน หรือหันหลังให้กัน </p>
<p>เมื่อถามว่าแล้วขณะนี้พรรคเพื่อแผ่นดินนอนหันหลังให้หรือไม่ <persName>นายชาญชัย</persName> กล่าวว่า ทุกวันนี้ตนก็นอนเดี่ยวอยู่แล้ว ที่ผ่านมาเราก็ขอในเหตุในผล แล้วคนที่เป็นหัวหน้าครอบครัวจะเห็นว่าเหมาะสมอย่างไร </p>
<p>เมื่อถามว่าต้องการงบเพิ่มอีกเท่าใดจึงจะทำงานได้ <persName>นายชาญชัย</persName> กล่าวว่า ไม่ขอตั้งตัวเลข ตั้งแต่ความรู้สึกว่าจะทำให้ดีที่สุด และอยู่ที่ความพอใจให้เมื่อถามว่าจะถูกมองว่าเป็นการแบ่งเค้กในรัฐบาลกันหรือไม่ <persName>นายชาญชัย</persName> กล่าวปฏิเสธว่า ไม่ใช่ การพัฒนาประเทศถือว่าเป็นภารกิจของชาติ ไม่ใช่ขนมเค้ก</p>
<p>ผู้สื่อข่าวถามว่าพรรคร่วมรัฐบาลบางพรรควิจารณ์ว่าพรรคประชาธิปัตย์เล่นบทพระเอกคนเดียวพรรคเพื่อแผ่นดินมองอย่างนั้นหรือไม่ <persName>นายชาญชัย</persName> กล่าวว่า ตอนนี้ยังไม่มองอย่างนั้น แต่วันข้างหน้าไม่รู้จะมองอย่างไร </p>
<p>เมื่อถามว่าพรรคร่วมรัฐบาลจะต้องมีการพูดคุยกันมากขึ้นหรือไม่ <persName>นายชาญชัย</persName> กล่าวว่า เราก็พูดคุยและกินข้าวร่วมกันเป็นระยะ ๆ </p>
<p>ถามว่าเสียงบ่นน้อยใจของพรรคร่วมรัฐบาลได้ยินถึงพรรคประชาธิปัตย์หรือไม่ <persName>นายชาญชัย</persName> กล่าวว่า “ผมไม่ขอวิจารณ์พรรคอื่น แต่ของเราเริ่มน้อยใจแล้วนะ ซึ่งเราก็บ่นทางสื่ออย่างนี้” </p>
<p>เมื่อถามว่าเพราะเหตุใดพรรคร่วมที่คุยกันบ่อยครั้งแต่ก็ยังเกิดปัญหาออกมาเรื่อยๆ <persName>นายชาญชัย</persName> กล่าวว่า เราไม่ขอวิพากษ์วิจารณ์พรรคอื่นเราวิจารณ์แต่พรรคเพื่อแผ่นดิน เมื่อถามว่าในเมื่อพรรคเพื่อแผ่นดินบ่นน้อยใจแล้วจะทำอย่างไรต่อไป <persName>นายชาญชัย</persName> กล่าวว่า “มีเพลงอยู่เพลงหนึ่งชื่อว่าน้อยใจรัก ซึ่งหมายความว่าแม้น้อยใจแต่ก็ยังรักอยู่”</p></body>
</news>
