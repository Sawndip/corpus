<teiHeader>
<fileDesc>
<titleStmt>
  <title>ผัวเมียอุ้มลูกปล้นจนมุมใช้มีดจี้คอ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-13 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=169953  </bibl>
</sourceDesc>
</fileDesc>
</teiHeader>
<news>
<headline>ผัวเมียอุ้มลูกปล้นจนมุมใช้มีดจี้คอ</headline>
<lead></lead>
<neck></neck>
<body><p>เหตุสลดผัวเมียติดเชื้อเอดส์อุ้มลูกวัยขวบเศษลักทรัพย์ถูกจับกลับใช้มีดจี้คอตัวเองครั้งนี้ เปิดเผยขึ้นเมื่อเวลา 15.00 น.วันที่ 12 กรกฎาคม ภายหลังตำรวจ สภ.บางละมุง จ.ชลบุรี เข้าปิดล้อมบ้านพักเลขที่ 60/92 หมู่ 4 ต.หนองปลาไหล อ.บางละมุง ซึ่งคนร้ายผัวเมียอุ้มลูกน้อยก่อเหตุลักทรัพย์ได้หลบหนีเข้าไปซ่อนตัวในบ้านดังกล่าว โดยตำรวจได้ตะโกนบอกให้มอบตัวแต่คนร้ายกลับหยิบมีดมาจี้ที่ลำคอ บอกให้ตำรวจกลับออกไป เจ้าหน้าที่จึงออกอุบายให้ภรรยากับลูกของคนร้ายออกจากบ้านมานั่งที่รถตำรวจเนื่องจากเกรงจะได้รับอันตราย กระทั่งทั้งสองยอมเดินออกมา</p>

 <p>อย่างไรก็ดี ตำรวจต้องใช้เวลาเกลี้ยกล่อมอยู่นานพร้อมกับอ้างคนร้ายว่า ภรรยาและลูกอยากคุยด้วย คนร้ายจึงยอมออกมาแต่ยังคงใช้มีดจี้คอตัวเองเพื่อต่อรอง ก่อนที่ตำรวจจะฉวยจังหวะที่คนร้ายเผลอเข้าชาร์ตและรวบตัวไว้ โดยทราบชื่อคนร้าย คือ <persName>นายอนุศักดิ์ มากบุญ</persName> อายุ 26 ปี ซึ่งยอมรับสารภาพว่า ก่อเหตุเพราะไม่มีงานทำ นอกจากนี้ยังป่วยเป็นโรคเอดส์และติดยาบ้าจึงต้องการหาเงินมาใช้เป็นค่ารักษา </p></body>
</news>
