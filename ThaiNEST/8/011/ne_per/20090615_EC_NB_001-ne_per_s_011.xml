<teiHeader>
<fileDesc>
<titleStmt>
  <title>ข.ส.ม.ก. และ ร.ฟ.ท.ร่วมออกมาตรการป้องกันไข้หวัดใหญ่ 2009  </title>
  <author>ภัทรศรี วนิชาชีวะ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206150180&tb=N255206  </bibl>
</sourceDesc>
</fileDesc>
</teiHeader>
<news>
<headline>ข.ส.ม.ก. และ ร.ฟ.ท.ร่วมออกมาตรการป้องกันไข้หวัดใหญ่ 2009</headline>
<lead>ผู้ให้บริการรถโดยสารสาธารณะ ทั้งขสมก. และ การรถไฟแห่งประเทศไทย ร่วมออกมาตรการป้องกันการแพร่ระบาดของโรคไข้หวัดใหญ่สายพันธุ์ใหม่ 2009 อย่างเข้มงวด</lead>
<neck></neck>
<body><p><persName>นายชัยรัตน์ สงวนชื่อ</persName> อธิบดีกรมการขนส่งทางบก กล่าวว่า หลังกระทรวงสาธารณสุขประกาศเตือน การแพร่ระบาดของไข้หวัดใหญ่สายพันธุ์ใหม่ และพบปริมาณผู้ป่วยในประเทศไทยเพิ่มมากขึ้น กระทรวงคมนาคมได้มีแผนเตรียมความพร้อมรองรับการแพร่ระบาดของโรคดังกล่าวโดยในส่วนของรถโดยสารประจำทางที่เป็นพื้นที่เสี่ยงต่อการติดเชื้อได้วาง 5 มาตรการป้องกันโรค ได้แก่ 1.ให้พนักงานขับรถและพนักงานเก็บค่าโดยสารทุกคนสวมหน้ากากอนามัยขณะปฏิบัติหน้าที่ 2. ใช้แอลกอฮอล์เช็ดราวบันได ประตู ราวจับในรถ และจุดที่ผู้โดยสารจับเป็นประจำ 3.ในรถโดยสารปรับอากาศให้เปิดพัดลมระบายอากาศทุก 10 นาที 4. ทำความสะอาดผ้าม่านในรถและงดติดผ้าม่านในรถเป็นเวลา 2 สัปดาห์ และ 5.เมื่อเสร็จสิ้นการให้บริการในแต่ละวันจะต้องทำความสะอาดทั้งตัวรถและเบาะที่นั่งเป็นประจำทุกวัน </p>
<p>ขณะเดียวกันการรถไฟแห่งประเทศไทย หรือ ร.ฟ.ท. <persName>นายยุทธนา ทัพเจริญ</persName> ผู้ว่าการ ร.ฟ.ท. กล่าวว่า ได้เพิ่มน้ำยาทำความสะอาดเป็น 2 เท่า ทั้งภายนอกและภายในตัวรถโดยภายนอกได้ใช้น้ำร้อนผสมน้ำยาฆ่าเชื้อฉีดพ่นตู้โดยสารและตู้เสบียงทุกตู้ ส่วนภายในจะใช้น้ำยาฆ่าเชื้อและยากำจัดแมลงทำความสะอาดทั้งเบาะนั่งและห้องน้ำ รวมถึงผ้าปูที่นอน ผ้าห่มและปลอกหมอนจะเพิ่มเวลาในการอบผ้าถึง 45 นาที นอกจากนี้จะเน้นทำความสะอาดขบวนรถที่ให้บริการระหว่างประเทศมากเป็นพิเศษ ซึ่งจะทำความสะอาดขบวนรถจากสถานีต้นทางและสถานีปลายทาง ซึ่งจะดำเนินการเช่นนี้จนกว่าสถานการณ์จะคลี่คลาย</p></body>
</news>
