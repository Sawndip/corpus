<teiHeader>
<fileDesc>
<titleStmt>
  <title>ปภ.ฝึกซ้อมแผนตอบโต้เหตุวินาศกรรมในที่บังคับการ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=165593  </bibl>
</sourceDesc>
</fileDesc>
</teiHeader>
<news>
<headline>ปภ.ฝึกซ้อมแผนตอบโต้เหตุวินาศกรรมในที่บังคับการ</headline>
<lead></lead>
<neck></neck>
<body><p>กระทรวงมหาดไทย โดยกรมป้องกันและบรรเทาสาธารณภัย ร่วมกับหน่วยงานที่เกี่ยวข้องจัดฝึกซ้อมแผนตอบโต้เหตุฉุกเฉินในที่บังคับการ (Table Top Exercise : TTX) จากภัยการก่อวินาศกรรมด้านสารเคมีและวัตถุอันตราย (รังสี) ที่มีผลกระทบรุนแรง ระหว่างวันที่ ๑๕ – ๑๖ มิถุนายน ๒๕๕๒ ณ โรงแรมแกรนด์อินคำ จังหวัดสมุทรปราการ ในรูปแบบการสมมติสถานการณ์การก่อความไม่สงบในประเทศไทย จึงต้องระดมสรรพกำลังจากหน่วยงานต่างๆ เข้าควบคุมและแก้ไขสถานการณ์อย่างเร่งด่วน เพื่อให้ทุกภาคส่วนเตรียมความพร้อมและเสริมสร้างศักยภาพของระบบบริหารการจัดการภัยจากการก่อวินาศกรรมด้านสารเคมีได้อย่างรวดเร็ว ถูกต้อง และมีประสิทธิภาพ </p>

      <p><persName>นายอนุชา โมกขะเวส</persName> อธิบดีกรมป้องกันและบรรเทาสาธารณภัย (ปภ.) เปิดเผยว่า กรมป้องกันและบรรเทาสาธารณภัยร่วมกับสำนักงานสภาความมั่นคงแห่งชาติ กระทรวงกลาโหมและหน่วยงานที่เกี่ยวข้อง จัดฝึกซ้อมแผนตอบโต้เหตุฉุกเฉินในที่บังคับการ (Table Top Exercise : TTX) จากภัยการก่อวินาศกรรมด้านสารเคมีและวัตถุอันตราย (รังสี)ที่มีผลกระทบรุนแรง (Thailand First National NBC Exercise ๒๐๐๙)ในระหว่างวันที่ ๑๕ – ๑๖ มิถุนายน ๒๕๕๒ ณ โรงแรมแกรนด์อินคำ จังหวัดสมุทรปราการ โดยแบ่งการฝึกซ้อมแผนฯ เป็น ๒ ช่วง ดังนี้ วันที่ ๑๕ มิถุนายน ๒๕๕๒ ได้แก่ การประชุมเชิงปฏิบัติการ เพื่อแลกเปลี่ยนความรู้ประสบการณ์และขีดความสามารถในการจัดการภัยพิบัติจากรังสี โดยกำหนดให้มีการบรรยายให้ความรู้อภิปรายกลุ่มโดยผู้เชี่ยวชาญด้านสารเคมีและวัตถุอันตราย วันที่ ๑๖ มิถุนายน ๒๕๕๒ ได้แก่ การฝึกบริหารจัดการภัยการก่อวินาศกรรมด้านสารเคมีและวัตถุอันตราย (รังสี)ในรูปแบบ การบัญชาการบน “โต๊ะทราย” นำเสนอภาพเหตุการณ์ด้วยจอแสดงภาพ จำนวน ๓ จอ ดังนี้ จอแสดงสถานการณ์ฝึกซ้อมฯ จอแสดง สภาพภูมิประเทศ และจอแสดงขั้นตอนการปฏิบัติ พร้อมแบ่งกลุ่มตามระบบบัญชาการ ณ จุดเกิดเหตุ เพื่อแสดงให้เห็นถึงการเคลื่อนกำลังและขั้นตอนการปฏิบัติของทุกภาคส่วน โดยสมมติสถานการณ์ขบวนการ ก่อความไม่สงบวางแผนก่อวินาศกรรมสนามบินสุวรรณภูมิ และในขณะผู้ก่อการร้ายกำลังขนย้ายสารซีเซียม – ๑๓๗ และวัสดุกัมมันตรังสี ได้ถูกเจ้าหน้าที่ตำรวจสกัดจับ จึงจุดระเบิดเพื่อหลบหนี ส่งผลให้เกิดสถานการณ์ภัยอื่นๆ ตามมา เช่น ไฟไหม้ กัมมันตรังสีฟุ้งกระจาย และแผ่รังสีออกมาในระดับสูงสร้างความเสียหายต่อสภาพแวดล้อมและประชาชนในวงกว้าง จึงจำเป็นต้องระดมสรรพกำลังทั้งทรัพยากรบุคคล เครื่องมือ อุปกรณ์ เข้าควบคุมสถานการณ์อย่างเร่งด่วน </p>

     <p> <persName>นายศรีสมบัติ พรประสิทธิ์</persName> รองอธิบดีกรมป้องกันและบรรเทาสาธารณภัย กล่าวว่า การฝึกซ้อมในครั้งนี้มีวัตถุประสงค์ เพื่อนำผลจากการฝึกซ้อมแผนมาปรับปรุงแผนเตรียมความพร้อมตอบโต้เหตุฉุกเฉินสารเคมี วัตถุอันตราย ภายใต้ยุทธศาสตร์การจัดการสารเคมีแห่งชาติฉบับที่ ๓ (พ.ศ.๒๕๕๐ – ๒๕๕๔) ให้มีความสมบูรณ์ยิ่งขึ้น พร้อมทั้งนำข้อมูลไปจัดทำคู่มือการปฏิบัติงานให้หน่วยงานที่เกี่ยวข้องนำไปเป็นแนวทางปฏิบัติในการตอบโต้เหตุฉุกเฉินด้านสารเคมีและวัตถุอันตรายในทิศทางเดียวกัน ตลอดจนเป็นการบูรณาการกับหน่วยงานที่เกี่ยวข้องในการเตรียมความพร้อมรับมือภัยจากการก่อวินาศกรรม รวมถึงเสริมสร้างศักยภาพและพัฒนากลไกด้านการจัดการอุบัติภัยและตอบโต้สถานการณ์ฉุกเฉินสารเคมี วัตถุอันตรายให้เป็นไปด้วยความรวดเร็ว ถูกต้องและมีประสิทธิภาพ  </p></body>
</news>
