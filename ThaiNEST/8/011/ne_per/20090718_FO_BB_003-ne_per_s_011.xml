<teiHeader>
<fileDesc>
<titleStmt>
  <title>ยูเอ็นคว่ำบาตร5บริษัท-บุคคลโสมแดง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/18/news_29128764.php?news_id=29128764  </bibl>
</sourceDesc>
</fileDesc>
</teiHeader>
<news>
<headline>ยูเอ็นคว่ำบาตร5บริษัท-บุคคลโสมแดง</headline>
<lead>สหประชาชาติ - ยูเอ็นคว่ำบาตร 5 บุคคลและบริษัทโสมแดง ฐานเกี่ยวข้องกิจกรรมนิวเคลียร์และขีปนาวุธ สั่งห้ามเดินทางและอายัดทรัพย์</lead>
<neck></neck>
<body><p>คณะมนตรีความมั่นคงแห่งสหประชาชาติ (ยูเอ็น) คว่ำบาตรบุคคล 5 คน และบริษัท 5 แห่งจากเกาหลีเหนือ ซึ่งเกี่ยวข้องกับกิจกรรมนิวเคลียร์และขีปนาวุธต้องห้าม มาตรการนี้เป็นไปตามมติ เมื่อวันที่ 12 มิ.ย. ซึ่งคว่ำบาตรรัฐบาลกรุงเปียงยางหลังจากทดลองนิวเคลียร์ใต้ดิน เมื่อวันที่ 25 พ.ค.</p>
<p>ทั้งนี้ มติเมื่อวันที่ 12 มิ.ย. เรียกร้องให้เข้มงวดการตรวจสอบการขนส่งทางอากาศ ทะเล และบก ทั้งเข้าและออกจากเกาหลีเหนือ รวมถึงเพิ่มการคว่ำบาตรอาวุธด้วย นอกจากนั้น คณะมนตรียังสั่งให้คณะกรรมการเพิ่มการคว่ำบาตรบุคคลและธุรกิจ ในรูปของการห้ามเดินทางและอายัดทรัพย์</p>
<p><persName>นายฟาซลี คอร์แมน</persName> หัวหน้าคณะกรรมการได้ระบุชื่อบุคคลระดับสูงที่เกี่ยวพันกับโครงการนิวเคลียร์ ขีปนาวุธ และอาวุธต้องห้ามของเกาหลีเหนือ ได้แก่ <persName>นายยุน โฮจิน</persName> ประธานบริษัทนัมชอนกัง เทรดดิง คอร์ปอเรชัน ซึ่งดูแลการนำเข้าวัสดุสำหรับโครงการแปรรูปยูเรเนียม <persName>นายฮัน ยูโร</persName> ประธานบริษัทยอนกักซัน เจเนอรัล เทรดดิง คอร์ปอเรชัน ที่มีส่วนร่วมในโครงการขีปนาวุธ <persName>นายรี เจซัน</persName> ผู้อำนวยการสำนักงานพลังงานปรมาณู <persName>นายหวาง ซกวา</persName> หัวหน้าแผนกวิทยาศาสตร์ประจำสำนักงานพลังงานปรมาณู และ<persName>นายรี ฮองซบ</persName> อดีตผู้อำนวยการศูนย์วิจัยนิวเคลียร์ยองเบียง</p>
<p>ส่วนบริษัท 5 แห่งที่มีส่วนร่วมในกิจกรรมแพร่กระจายอย่างผิดกฎหมาย ได้แก่ นัมชอนกัง เทรดดิง คอร์ปอเรชัน ฮ่องกง อิเล็กทรอนิกส์ ที่ตั้งอยู่บนเกาะคิชของอิหร่าน และช่วยเหลือในการเคลื่อนย้ายเงินจากอิหร่านไปเกาหลีเหนือ โคเรีย โยชซิน เทรดดิง โคเรียน ทันกัน เทรดดิง ซึ่งอยู่ในเครือสถาบันวิทยาศาสตร์ของเกาหลีเหนือ และสำนักงานพลังงานปรมาณูทั่วไป ซึ่งดูแลโครงการนิวเคลียร์ของเกาหลีเหนือ</p>
<p><persName>นายคอร์แมน</persName> กล่าวว่า มาตรการนี้แสดงให้เห็นความเป็นเอกภาพของคณะมนตรีและพุ่งเป้าไปที่โครงการอาวุธ ขีปนาวุธ และอาวุธอานุภาพทำลายล้างสูงของเกาหลีเหนือ ทั้งยังมุ่งลดผลกระทบต่อประชาชน และคณะกรรมการจะเดินหน้าค้นหาว่าบริษัทใดที่ทำงาน หรือทำหน้าที่ตัวแทนของบริษัททั้งห้าที่ถูกคว่ำบาตร</p></body>
</news>
