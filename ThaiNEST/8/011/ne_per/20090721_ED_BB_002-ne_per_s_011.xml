<teiHeader>
<fileDesc>
<titleStmt>
  <title>เอไอเอสผนึกตลาดดอทคอมปั๊มยอดเอ็มเปย์  </title>
  <author>เอกรัตน์ สาธุธรรม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-21 08:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090721/61553/%e0%b9%80%e0%b8%ad%e0%b9%84%e0%b8%ad%e0%b9%80%e0%b8%ad%e0%b8%aa%e0%b8%9c%e0%b8%99%e0%b8%b6%e0%b8%81%e0%b8%95%e0%b8%a5%e0%b8%b2%e0%b8%94%e0%b8%94%e0%b8%ad%e0%b8%97%e0%b8%84%e0%b8%ad%e0%b8%a1%e0%b8%9b%e0%b8%b1%e0%b9%8a%e0%b8%a1%e0%b8%a2%e0%b8%ad%e0%b8%94%e0%b9%80%e0%b8%ad%e0%b9%87%e0%b8%a1%e0%b9%80%e0%b8%9b%e0%b8%a2%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>เอไอเอสผนึกตลาดดอทคอมปั๊มยอดเอ็มเปย์</headline>
<lead>เอไอเอสผนึกธุรกิจอีคอมเมิร์ซ บูม “เอ็มเปย์เมนท์” หนุนกระแสชำระเงินออนไลน์โตต่อปีกว่า 40% ล่าสุดดึงเว็บตลาดดอทคอมร่วมต่อยอดรายได้</lead>
<neck></neck>
<body><p><persName>นายสุปรีชา ลิมปิกาญจนโกวิท</persName> กรรมการผู้จัดการ บริษัท แอดวานซ์ เอ็มเปย์ จำกัด กล่าวว่า เอ็มเปย์ได้จับมือกับบริษัทตลาดดอทคอม เว็บอีคอมเมิร์ซรายใหญ่ เสนอบริการ “เอ็มเปย์เม้นท์” ไปยังร้านค้ากว่า 1.5 แสนร้านค้าในเว็บ เพื่อเพิ่มความสะดวกในการชำระเงินผ่านระบบออนไลน์ โดยตั้งเป้าว่า 20% ของร้านค้าในเว็บ หรือประมาณ 3 หมื่นร้านค้าจะหันมาใช้ช่องทางดังกล่าวในการให้บริการกับลูกค้าอีคอมเมิร์ซ</p>
<p>“ตลาด ชำระเงินออนไลน์ผ่านมือถือเติบโตต่อเนื่องปีละไม่ต่ำกว่า 40% หลังจากที่ธนาคารต่างๆ ให้มาทำโมบายแบงกิ้งมากขึ้น ก็ทำให้คนใช้เริ่มชินกับช่องทางนี้ เราจึงมองหาพันธมิตรใหม่ๆ เว็บอีคอมเมิร์ซก็เป็นเป้าหมายหลัก เพราะมูลค่าการซื้อขายออนไลน์โตขึ้น ซึ่งเป็นตลาดใหญ่สำหรับการต่อยอดบริการเอ็มเปย์”</p>
<p>ปัจจุบัน เอ็มเปย์มีฐานลูกค้าเกือบ 6 แสนราย ในจำนวนนี้เป็นลูกค้าที่ใช้เอ็มเปย์เม้นท์ประจำ 65,000 ราย ซึ่งในครึ่งปีแรกมีการเติบโตเพิ่มขึ้นกว่า 30% มียอดทรานเซคชั่นต่อเดือน 3.3 ล้านรายการ โดยเฉลี่ยทรานเซคชั่นต่อรายการตั้งแต่หลักร้อยจนถึงหลายพันบาท</p>
<p>“กลยุทธ์หลักอย่างหนึ่งของเอ็มเปย์ คือ การขยายบริการให้ครอบคลุมใน 4 กลุ่มธุรกิจหลัก ทั้งธุรกิจบัตรเติมเงินประเภทต่างๆ,อีคอมเมิรซ์, การโอนเงิน และธุรกิจเอ็ม-บิซ โซลูชั่น โดยทีผ่านมาสัดส่วนหลักๆ ยังเป็นการเติมเงินโทรศัพท์มือถือ และเติมเงินเกมออนไลน์”</p>
<p>เขา กล่าวว่า การร่วมมือกับตลาดดอทคอม ถือเป็นการขยายฐานกลุ่มลูกค้าออกไปให้กว้างขึ้น โดยหวังว่าจะมียอดทำทรานเซคชั่นผ่านเอ็มเปย์เพิ่มขึ้นมาอีกก่อนสิ้นปี ซึ่งตั้งเป้ารายได้ไว้ทั้งปีประมาณ 150 ล้านบาท</p>
<p>ด้าน<persName>นายภาวุธ พงษ์วิทยภานุ</persName> กรรมการผู้จัดการ บริษัท ตลาดดอทคอม จำกัด กล่าวว่า ปัจจุบันมีร้านค้ามากกว่า 200 ร้านค้าใช้บริการเอ็มเปย์เม้นท์แล้ว ขณะที่ร้านค้ากว่าครึ่งในเว็บตลาดดอมคอมใช้เบอร์ของเอไอเอสอยู่แล้ว การจับมือกับเอไอเอส จะยิ่งทำให้การชำระเงินในอีคอมเมิร์ซสะดวก และรวดเร็วมากขึ้น เป็นการช่วยกระตุ้นการซื้อขายออนไลน์ได้อีกทางหนึ่ง</p>
<p>“ปัจจุบันตลาดดอทคอมมี มูลค่าการซื้อขายในเว็บไซต์ทั้งหมดกว่า 5,400 ล้านบาทในปีที่ผ่านมา ในจำนวนนี้กว่า 1.4 พันล้าน เป็นมูลค่าที่มาจากการทำธุรกรรมออนไลน์ ซึ่งมีแนวโน้มที่ผู้ซื้อจะหันมาใช้ช่องทางออนไลน์จ่ายเงินเพิ่มมากขึ้น เพราะช่องทางเริ่มเยอะขึ้น วิธีการง่ายขึ้น” </p>
<p>ขณะทีแนวโน้มธุรกิจ อีคอมเมิร์ซยังคงเติบโตอย่างต่อเนื่อง โดยเฉพาะช่วงเศรษฐกิจไม่ดี และมีเรื่องของไข้หวัด 2009 ที่เป็นตัวกระตุ้นให้คนส่วนใหญ่หันมาหาข้อมูล ซื้อสินค้าผ่านเน็ตมากขึ้น โดยคาดว่าสิ้นปี 52 มูลค่าอีคอมเมิร์ซทั้งตลาดจะอยู่ที่ 600,000 ล้านบาท หรือเติบโต 40% จากปี 51</p>
<p>“ในช่วงที่ผ่านมา เห็นได้ชัดว่าจำนวนร้านค้าในเว็บเพิ่มขึ้นมากกว่า 10,000 ร้านค้า มีจำนวนผู้เข้าชมประมาณ 1.1 ล้านคนต่อเดือน ตอนนี้เรามีสมาชิกในเว็บมากกว่า 2 ล้านคนแล้ว สิ้นปีนี้ผมเชื่อว่าร้านค้าในเว็บตลาดจะเพิ่มขึ้นเป็น 1.7 แสนร้านค้า”</p>
<p>ขณะที่ มีจำนวนเว็บอีคอมเมิร์ซเพิ่มขึ้นโดยภาพรวมต่อปีไม่ต่ำกว่า 5 พันเว็บ โดยกว่า 30% เป็นเว็บที่สามารถอยู่รอดได้ </p>
<p><persName>นายภาวุธ</persName> กล่าวด้วยว่า ตัวเลขมูลค่าของอีคอมเมิร์ซในปัจจุบันเริ่มไม่ธรรมดา โดยเริ่มมีหลายปัจจัยที่ทำให้คนหันมาสนใจการซื้อขายออนไลน์มากขึ้น ทั้งความมั่นใจในการชำระเงิน การส่งสินค้าที่รวดเร็ว รวมถึงความหลากหลายของสินค้าที่มีมากขึ้น จึงคาดว่า ไม่เกิน 3-4 ปีนี้ อีคอมเมิร์ซน่าจะเป็นหนึ่งธุรกิจที่ช่วยเพิ่มจีดีพีของประเทศไทยได้</p>
<p>“ปัจจัย สำคัญ คือ เรื่องของการขยายตัวของคนใช้เน็ตในประเทศ ที่วันนี้ยังคิดเป็นเปอร์เซ็นต์แค่ 20% ถ้าเราจะไปถึงขึ้นที่ไปเพิ่มจีดีพีประเทศไทย อย่างน้อยคนไทยต้องใช้อินเทอร์เน็ตให้ได้ถึง 50% ต่อจำนวนประชากรทั้งหมด” <persName>นายภาวุธ</persName> กล่าว</p>
<p>สำหรับวิธีการใช้บริการเอ็มเปย์ของร้านค้าเพียงมีเบอร์ของเอไอเอสก็ สามารถแจ้งเบอร์มือถือให้ลูกค้าทราบ และลูกค้าที่ใช้เบอร์ของเอไอเอสและสมัครบริการเอ็มเปย์ไว้ก็สามารถกดชำระ เงินผ่านมือถือได้ทันที</p>
<p>กรณีที่ลูกค้าไม่ได้ใช้เบอร์ของเอไอเอส หรือ ใช้เบอร์ของเอไอเอสแต่ยังไม่ได้สมัครเอ็มเปย์ ก็สามารถเลือกชำระค่าสินค้าได้ 2 ช่องทาง โดยผ่านทางเครื่องเอทีเอ็ม ครอบคลุม 5 ธนาคารได้แก่ ธนาคารกรุงเทพ, กสิกรไทย,ไทยพาณิชย์ , กรุงศรีอยุธยา และ ยูโอบีและที่จุดรับชำระ เอ็มเปย์ สเตชั่น รวมทั้งสิ้นกว่า 60,000 จุดทั่วประเทศ โดยไม่ต้องจำเบอร์บัญชีธนาคารของร้านค้า</p>
<p>โดยเอ็มเปย์จะคิดค่าธรรมเนียมการโอนเงินครั้งละ 5 บาท แต่ ตั้งแต่วันนี้ถึง – 31 ธันวาคม 2552 จะยกเว้นค่าธรรมเนียม</p></body>
</news>
