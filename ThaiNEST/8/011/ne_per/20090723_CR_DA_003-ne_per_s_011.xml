<teiHeader>
<fileDesc>
<titleStmt>
  <title>ดีเอสไอได้กลิ่นฆ่าตัดตอนที่กาฬสินธุ์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-23 16:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=9974  </bibl>
</sourceDesc>
</fileDesc>
</teiHeader>
<news>
<headline>ดีเอสไอได้กลิ่นฆ่าตัดตอนที่กาฬสินธุ์</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (23 ก.ค.) ที่กรมสอบสวนคดีพิเศษ (ดีเอสไอ) <persName>พ.อ.ปิยะวัฒก์ กิ่งเกตุ</persName> ผบ.สำนักคดีอาญาพิเศษ กล่าวถึง ความคืบหน้าคดีฆ่าตัดตอน <persName>นายประวิทย์ สัตวุธ</persName> ที่ อ.เมืองกาฬสินธุ์ ว่า คดีดังกล่าวคนร้ายมีแผนประทุษกรรมลักษณะเดียวกับการฆ่าแขวนคอวัยรุ่นในพื้นที่ จ.กาฬสินธุ์ 45 ราย โดยผู้ตายที่ถูกแขวนคอจะมีประวัติคดีความผิดเกี่ยวกับทรัพย์ แต่ไม่มีประวัติเกี่ยวกับยาเสพติด หากเคยเสพก็เลิกเสพไปนานแล้ว ทั้งนี้ จากแผนประทุษกรรมจึงน่าเชื่อว่า ผู้กระทำความผิดในคดีฆ่าแขวนคอ <persName>นายประวิทย์</persName> น่าจะเป็นกลุ่มเดียวกับคดีฆ่าแขวนคอ <persName>นายเกียรติศักดิ์ ถิ่นบุญครอง</persName> โดยดีเอสไอได้เรียกผู้ต้องหาที่เป็นตำรวจในพื้นที่มารับทราบข้อกล่าวหาไปแล้วก่อนหน้านี้ </p>

<p>อย่างไรก็ตาม คดีฆ่าแขวนคอ <persName>นายประวิทย์</persName> พนักงานสอบสวนมีพยานบุคคลให้การยืนยันว่า ก่อนเกิดเหตุผู้ตายเคยมีเหตุทะเลาะวิวาทกับเจ้าหน้าที่ตำรวจ ภายหลังคณะกรรมการคดีพิเศษ (กคพ.) มีมติรับโอนเป็นคดีพิเศษ ดีเอสไอจะเร่งรวบรวมพยานหลักฐานเพื่อสั่งฟ้องคดี เนื่องจากกลุ่มผู้ต้องสงสัยเริ่มมีพฤติการณ์ข่มขู่พยานให้หวาดกลัว ไม่กล้าเข้าให้ข้อมูลกับพนักงานสอบสวน</p>

<p>ส่วนคดีฆ่าตัดตอนที่เกิดขึ้นในช่วงรัฐบาลประกาศนโยบายทำสงครามปราบปรามยาเสพติดในพื้นที่ จ.กาฬสินธุ์ หากเป็นคดีฆ่าด้วยการยิง ผู้ตายมักจะมีประวัติเกี่ยวข้องกับยาเสพติด ทั้งเสพและจำหน่าย ผู้ตายจะถูกคนร้ายที่ไม่สามารถจับกุมตัวได้ ยิงหลังศาลยกฟ้อง หรือได้รับการปล่อยตัว หากเป็นเหตุฆ่าแขวนคอ ผู้ตายจะมีประวัติความผิดในคดีลักทรัพย์.</p></body>
</news>
