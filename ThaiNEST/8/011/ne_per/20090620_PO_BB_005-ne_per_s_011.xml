<teiHeader>
<fileDesc>
<titleStmt>
  <title>เปิดโฉม25ส.ส.เข้าข่ายถูก กกต.สอย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/20/news_28966581.php?news_id=28966581  </bibl>
</sourceDesc>
</fileDesc>
</teiHeader>
<news>
<headline>เปิดโฉม25ส.ส.เข้าข่ายถูก กกต.สอย</headline>
<lead>เปิดโฉม ส.ส.เข้าข่ายถูก กกต.เชือด เพราะพิษถือหุ้นสื่อ-สัมปทานรัฐ พบ ปชป.มากสุด 14 คน เพื่อไทย 4 คน เพื่อแผ่นดิน 3 คน ชาติไทยพัฒนา 2 คน และ ประชาราช 2 คน "<persName>สุเทพ</persName>" พร้อมรับสภาพหาก กกต.ชี้ผิดถือหุ้น ปชป.เครียดนัดประชุมด่วนวันนี้ ถกปม "ถือหุ้น-ปรับ ครม." ประธานวุฒิฯ ขอเวลา 7 วัน พิจารณาส่งศาล รธน.ชี้ชะตา ส.ว. รับ หากศาลยืนตามมติ กกต. กระทบองค์ประกอบวุฒิฯ แน่</lead>
<neck></neck>
<body><p>ผู้สื่อข่าวรายงานว่า จากกรณีที่คณะกรรมการการเลือกตั้ง (กกต.) มีมติเสียงข้างมากให้ 16 ส.ว. สิ้นสมาชิกภาพตามรัฐธรรมนูญ เนื่องจากถือครองหุ้นในธุรกิจสื่อ และถือครองหุ้นบริษัทที่เป็นคู่สัญญาสัมปทานกับรัฐ ซึ่งกรณีดังกล่าวจะเป็นบรรทัดฐานในการพิจารณาข้อกล่าวหาเดียวกันนี้ที่<persName>นายศุภชัย ใจสมุทร</persName> โฆษกพรรคภูมิใจไทย และ <persName>นายเรืองไกร ลีกิจวัฒนะ</persName> ส.ว.สรรหา ร้องขอให้ กกต.ตรวจสอบการสิ้นสมาชิกภาพความเป็น ส.ส.ด้วย รวม 91 คน ที่มีรายงานว่า กกต.จะมีการพิจารณาวินิจฉัยในสัปดาห์หน้านั้น </p>
<p>จากการตรวจสอบในจำนวนส.ส.พรรคประชาธิปัตย์ 28 คน ที่นายศุภชัย ยื่นให้กกต.ตรวจสอบนั้น มี 14 คนที่ถือหุ้นใน 14 บริษัท ที่ กกต.มีมติว่าห้ามมีหุ้น ประกอบด้วย 1.<persName>นายสุเทพ เทือกสุบรรณ</persName> รองนายกฯ 2.<persName>นายอนุชา บุรพชัยศรี</persName> ส.ส.กทม. 3.<persName>นายสมเกียรติ ฉันทวานิช</persName> ส.ส.กทม. 4.<persName>นายชนินทร์ รุ่งแสง</persName> ส.ส.กทม. 5. <persName>น.ส.นริศา อดิเทพวรพันธุ์</persName> ส.ส.นครศรีธรรมราช 6.<persName>นายสัมพันธ์ ทองสมัคร</persName> ส.ส.นครศรีธรรมราช 7.<persName>นายสงกรานต์ จิตสุทธิภากร</persName> ส.ส.นครสวรรค์ </p>
<p>8.<persName>นายจุติ ไกรฤกษ์</persName> ส.ส.พิษณุโลก 9.<persName>นายวิชัย ล้ำสุทธิ</persName> ส.ส.ระยอง 10.<persName>นายเจือ ราชสีห์</persName> ส.ส.สงขลา 11.<persName>นายลาภศักดิ์ ลาภาโรจน์กิจ</persName> ส.ส.สงขลา 12.<persName>นางนิภา พริ้งศุลกะ</persName> ส.ส.สุราษฎร์ธานี 13.<persName>นายไตรรงค์ สุวรรณคีรี</persName> ส.ส.สัดส่วน และ 14 .<persName>น.ส.เฉลิมลักษณ์ เก็บทรัพย์</persName> ส.ส.สัดส่วน</p>
<p>ขณะเดียวกันในส่วน ส.ส. ที่<persName>นายเรืองไกร</persName> ยื่นขอให้ กกต.ตรวจสอบทั้งหมด 2 ครั้งนั้น ไม่มีการระบุว่าถือหุ้นในบริษัทใด มีทั้งหมด 63 คนแต่มีที่ถูกเพิกถอนสิทธิและลาออกไป 21 คนทำให้เหลือส.ส.ที่ถูกร้อง 42 คน ซึ่งมีส.ส. 11 คนที่ตรวจสอบพบจากการรายงานบัญชีทรัพย์สินต่อป.ป.ช. ล่าสุดยังถือหุ้นในบริษัท ที่กกต.มีมติว่าห้ามมีหุ้นประกอบด้วย </p>
<p>1.<persName>นางมลิวัลย์ ธัญญสกุลกิจ</persName> 2.<persName>นายเกื้อกูล ด่านชัยวิจิตร</persName> พรรคชาติไทยพัฒนา รมช.คมนาคม 3.<persName>นางอุไรวรรณ เทียนทอง</persName> ส.ส.สัดส่วน พรรคประชาราช 4.<persName>นายเสนาะ เทียนทอง</persName> หัวหน้าพรรคประชาราช 5.<persName>นายสุนัย จุลพงศธร</persName> พรรคเพื่อไทย 6.<persName>นายสมพล เกยุราพันธุ์</persName> พรรคเพื่อไทย 7.<persName>นายสาธิต เทพวงศ์ศิริรัตน์</persName> ส.ส.สุรินทร์ พรรคเพื่อแผ่นดิน 8.<persName>ม.ร.ว.กิติวัฒนา (ไชยันต์) ปกมนตรี</persName> พรรคเพื่อแผ่นดิน 9.<persName>ร.ท.ปรีชาพล พงษ์พานิช</persName> พรรคเพื่อไทย 10.<persName>นายวิชาญ มีนชัยนันท์</persName> พรรคเพื่อไทย 11.<persName>พล.ต.สนั่น ขจรประศาสน์</persName> รองนายกฯ พรรคชาติไทยพัฒนา </p>
<p>นายกฯรอศาลชี้ชะตาส.ส.ก่อนปรับครม. </p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงกรณีที่คณะกรรมการการเลือกตั้ง (กกต.) มีมติ 16 ส.ว.ถือหุ้นกิจการสื่อ-สัมปทานของรัฐ ขัดรัฐธรรมนูญ ต้องพ้นสมาชิกภาพ และมี ส.ส.ประมาณ 60 คนเข้าข่ายในลักษณะเดียวกันรวมถึง 20 ส.ส.ของพรรคประชาธิปัตย์ ว่า กกต.ต้องส่งเรื่องให้ศาลรัฐธรรมนูญตัดสิน ต้องดูว่าจะวินิจฉัยออกมาอย่างไร ในส่วน ส.ส.ของพรรคประชาธิปัตย์ มีส.ส.ถูกร้อง 20-30 คน มี<persName>นายสุเทพ เทือกสุบรรณ</persName> รองนายกรัฐมนตรี ถูกร้องเรื่องดังกล่าวด้วย จะส่งผลต่อการปรับคณะรัฐมนตรี (ครม.) หรือไม่นั้น คงต้องรอคำวินิจฉัยของศาลรัฐธรรมนูญก่อน จึงค่อยคิดว่าจะแก้ปัญหาอย่างไร</p>
<p>เมื่อถามว่าเข้ากับกฎเหล็ก 9 ข้อที่นายกรัฐมนตรีประกาศไว้ตั้งแต่เข้ามาหรือไม่ <persName>นายอภิสิทธิ์</persName> กล่าวว่า กรณีนี้ไม่ใช่เรื่องพฤติกรรมหลังจากเข้ามาเป็นรัฐบาล แต่เป็นเรื่องที่สืบเนื่องมา เพราะบุคคลเหล่านี้หลายคนก็ถูกร้องมาตั้งแต่ช่วงที่เป็นฝ่ายค้าน และหลังจากนั้นบางคนก็ขายหุ้นไปแล้วก็มี แต่ก็ไม่พ้น แม้ขณะนี้จะไม่มีหุ้นอยู่ก็ตาม</p>
<p>นายกรัฐมนตรี กล่าวว่า สำหรับตนเองไม่มีหุ้น เลิกซื้อขายหุ้นมาระยะหนึ่งแล้ว เพราะรู้ว่าจะเป็นปัญหาในการวินิจฉัย ทั้งนี้ตนได้บอก ส.ส.ในพรรคแล้ว ก็ขึ้นอยู่กับดุลพินิจของแต่ละคน เมื่อถามว่าจะทำให้รัฐบาลพังก่อนกำหนดหรือไม่ <persName>นายอภิสิทธิ์</persName> กล่าวว่า เรื่องแบบนี้เป็นเรื่องของเหตุการณ์ทางการเมือง ซึ่งก็ต้องเป็นไปตามกติกา ไม่มีปัญหา</p>
<p>"<persName>สุเทพ</persName>"พร้อมรับสภาพหากกกต.ชี้ผิดถือหุ้น </p>
<p>ด้าน<persName>นายสุเทพ</persName> กล่าวถึงกรณีมีชื่อถูกร้อง กกต.ให้ตรวจสอบการถือครองหุ้นสัมปทานกับรัฐ ว่า ไม่เป็นไรว่ากันไปตามกฎหมาย สำหรับตนก็เหมือนกับคนหน้าลาย ไปซื้อหุ้นไว้ในตลาดหลักทรัพย์ ตอนนั้นหุ้นราคาตกจึงไม่ได้ขาย จึงค้างอยู่ แต่พอเห็นว่ามีปัญหาก็โอนขายไปหมดแล้วก่อนเข้ารับตำแหน่ง ตั้งแต่สมัยเป็นฝ่ายค้าน </p>
<p>ส่วนที่ส.ส.พรรคประชาธิปัตย์ถูกร้องให้ตรวจสอบ 28 คนนั้น ตนไม่ทราบว่ามีใครบ้าง และยังไม่ได้มีการหารือกัน แต่ก็ปฏิบัติตามกฎหมาย ว่าอย่างไรก็ตามนั้น ถ้าผิดก็ไปสู้คดีในศาลรัฐธรรมนูญ เมื่อถามว่าส.ส.หลายสิบคนที่เข้าข่ายนี้และอาจส่งผลต่อเสถียรภาพของรัฐบาล <persName>นายสุเทพ</persName> กล่าวว่า จะทำอย่างไรได้ กฎหมายเป็นอย่างนั้นก็ต้องว่ากันไป </p>
<p><persName>นายสุเทพ</persName> กล่าวถึงกรณีการแก้ไขรัฐธรรมนูญจะมีการแก้ไขในประเด็นนี้ด้วยหรือไม่ว่า ต้องไปถามฝ่ายที่แก้รัฐธรรมนูญกัน ตนไม่เข้าไปร่วมวงด้วยแล้ว ปวดหัวเหลือเกิน เมื่อถามว่าหากเป็นไปตามนี้ส.ส.และส.ว.ก็คงไม่เหลือ เพราะโดนสอยหมด เลขาธิการพรรคประชาธิปัตย์ กล่าวว่า "เขาก็คงเลือกตั้งใหม่มั้ง ถ้ามีตำแหน่งว่างก็ต้องเลือกตั้งใหม่ ตอนนี้ยังไม่รู้ว่าเท่าไหร่ ก็รอดูไปก่อน และประเด็นนี้มีแต่เขาฟ้องพรรคประชาธิปัตย์ แต่เราไม่ได้ไปฟ้องใครเลย" </p>
<p><persName>นายศุภชัย ใจสมุทร</persName> โฆษกพรรคภูมิใจไทย ซึ่งเป็นผู้ยื่นเรื่องให้ กกต. ตรวจสอบ ส.ว.และ ส.ส.ถือหุ้นสัมปทานรัฐ กล่าวว่า ได้คุยกับนายกรัฐมนตรี และ<persName>นายสุเทพ</persName> แล้ว ก็เข้าใจกับเรื่องที่เกิดขึ้น</p>
<p>ปชป.นัดประชุมด่วนถกถือหุ้น-ปรับครม. </p>
<p>ผู้สื่อข่าวรายงานว่า บ่ายวันที่ 20 มิ.ย.นี้ พรรคประชาธิปัตย์มีการประชุมคณะกรรมการบริหารพรรค โดยมี<persName>นายอภิสิทธิ์ เวชชาชีวะ</persName> นายกรัฐมนตรี เข้าร่วมด้วย โดยวาระสำคัญมี 3 เรื่อง ได้แก่ 1.การถือครองหุ้นกิจการสื่อ-สัมปทานรัฐ ของรัฐมนตรี และส.ส. กว่า 60 คน ซึ่งส่งผลกระทบต่อเสถียรภาพของรัฐบาลชุดนี้ 2.การพิจารณาการปรับ ครม.เนื่องจากมีการส่งสัญญาณจากพรรคร่วมบางพรรคที่ผิดหวังและต้องการสลับตำแหน่งรัฐมนตรี ตามที่รัฐบาลชุดนี้ได้สัญญาว่า ครบ 6 เดือนจะมีการปรับเปลี่ยน และ 3.วิเคราะห์ และประเมินการประชุมใหญ่ของกลุ่มเสื้อแดงวันที่ 27 มิ.ย. </p>
<p>ปธ.วุฒิฯขอ1สัปดาห์ส่งศาลรธน.ชี้ชะตา16ส.ว. </p>
<p>ทางด้าน <persName>นายประสพสุข บุญเดช</persName> ประธานวุฒิสภา กล่าวถึงการดำเนินการภายหลัง กกต. มีมติให้ 16 ส.ว.พ้นจากสมาชิกภาพ เนื่องจากถือหุ้นสัมปทานรัฐ ว่า หลังจากได้รับคำวินิจฉัยจาก กกต. จะใช้เวลาพิจารณาตรวจสอบข้อกฎหมายและความถูกต้องประมาณ 1 สัปดาห์ก่อนจะส่งให้ศาลรัฐธรรมนูญวินิจฉัย</p>
<p>ประธานวุฒิสภา กล่าวว่า หากศาลรัฐธรรมนูญมีความเห็นตรงกับ กกต.จะมีผลต่อการทำงานของวุฒิสภา เนื่องจากจำนวน ส.ว.16 คน ย่อมทำให้องค์ประกอบของวุฒิสภาไม่ครบร้อยละ 95 ส่งผลให้ ส.ว.ต้องหยุดทำงานจนกว่าจะมีการสรรหาและเลือกตั้งให้ครบตามจำนวน อย่างไรก็ดี เชื่อว่าหากจะเกิดเหตุสุดวิสัยคงไม่เกิดขึ้นในเร็ววันนี้เพราะศาลรัฐธรรมนูญคงต้องใช้เวลา เชื่อว่าจะใช้เวลาไม่น้อยกว่า 1-2 เดือน จึงจะรู้ผล ในขณะนี้ ส.ว.ดังกล่าวสามารถทำงานต่อไปได้ </p>
<p>"16ส.ว."ข้องใจกกต.ตีความเร็วผิดสังเกต </p>
<p><persName>นายไพบูลย์ นิติตะวัน</persName> ส.ว.สรรหา ในฐานะประธานกรรมาธิการที่ปรึกษากฎหมาย วุฒิสภา เปิดเผยภายหลังการหารือกันของกลุ่ม 16 ส.ว.ว่า การตีความของกกต.ผิดสังเกต เพราะส.ว. 30 กว่าคน ซึ่งต้องวินิจฉัยเป็นรายบุคคล แต่กลับเสร็จอย่างรวดเร็วในคราวเดียวกัน เกรงว่าจะไม่รอบคอบ หากวินิจฉัยสถานภาพของ ส.ส. ส.ว.อย่างนี้เป็นเรื่องที่น่าห่วง ดังนั้น ส.ว.ทั้ง 16 คนจะหารือในเรื่องข้อกฎหมายอีกครั้ง ในวันพุธที่ 24 มิ.ย.นี้ เพื่อเตรียมความพร้อมเอกสารและหลักฐานที่จะนำไปชี้แจงต่อศาลรัฐธรรมนูญ</p>
<p><persName>นายคำนูณ สิทธิสมาน</persName> ส.ว.สรรหา กล่าวว่า เรื่องนี้แม้จะมีการวินิจฉัยจากกกต.แล้ว แต่สุดท้ายก็อยู่ที่ศาลรัฐธรรมนูญจะเป็นผู้วินิจฉัย โดยพิจารณาเป็นรายๆ อยู่ที่การถือหุ้นของแต่ละคนซึ่งแตกต่างกัน ขณะนี้ยังไม่สามารถสรุปได้ว่าแนวทางใดถูกต้อง</p>
<p>ด้าน<persName>นายวรวุฒิ โรจนพานิช</persName> หนึ่งใน 16 ส.ว. ที่โดนกกต.วินิจฉัยให้สิ้นสุดสมาชิกภาพ กล่าวว่า หลังจากที่<persName>นายศุภชัย ใจสมุทร</persName> โฆษกพรรคภูมิใจไทย ยื่นเรื่องร้องเรียนไปยังกกต.เขาได้นำหุ้นบริษัททางด่วนกรุงเทพ จำกัด (มหาชน) หรือบีอีซีแอล 1 พันหุ้น ขายไปในราคาหุ้นในราคาทั้งสิ้น 400 บาท และได้ทำเอกสารชี้แจงอนุกรรมการ กกต. ทำให้เสียใจเพราะมูลค่าหุ้น 400 บาท แต่ต้องโดนขับออกจาก ส.ว. มันตลก</p>
<p><persName>นายสมชาย แสวงการ</persName> ส.ว.สรรหา กล่าวว่า การตีความไม่ควรตีความโดยใช้กฎหมายเพียงมาตราเดียว แต่ต้องตีความโดยพิจารณาภาพรวมทั้งหมดและดูที่เจตนาของกฎหมายเป็นหลัก ซึ่งน่าจะถามคนที่ยกร่างรัฐธรรมนูญ 2550 จะได้ชัดเจนมากขึ้น </p>
<p>"<persName>ประพันธ์</persName>"ชี้ใช้เป็นบรรทัดฐานส.ส.</p>
<p><persName>นายประพันธ์ นัยโกวิท</persName> กกต.เสียงข้างน้อย กล่าวว่า มติเสียงข้างมากของกกต.เห็นว่า การถือครองหุ้นที่รับสัมปทานรัฐของส.ส.หรือส.ว.นั้น รัฐธรรมนูญ มาตรา 265 ตีความตามข้อกฎหมายไว้ตรงๆ ว่า ส.ส.หรือส.ว.จะต้องไม่ถือครองหุ้นที่ได้รับสัมปทานจากรัฐทั้งก่อนและหลังการเข้าตำแหน่ง ส่วนบริษัท การบินไทย จำกัด (มหาชน) ที่มีส.ว.ถือครองหุ้นแล้วไม่เข้าข่ายลักษณะต้องห้าม เพราะบริษัทการบินไทย มีการแข่งขันกับสายการบินอื่นจึงไม่เข้าข่ายบริษัทที่ได้รับสัมปทานรัฐ</p>
<p>ผู้สื่อข่าวถามว่า กรณีส.ส.ที่ถูกร้องในประเด็นเดียวกันจะสามารถพิจารณาโดยเทียบเคียงกับกรณี ส.ว.ได้หรือไม่ <persName>นายประพันธ์</persName> กล่าวว่า สามารถเทียบเคียงได้เลย เพราะเป็นหลักกฎหมายเดียวกัน </p>
<p>อดีตส.ส.ร.ฟันธง"ส.ส.-ส.ว."ถือหุ้นไม่หลุด</p>
<p><persName>นายวัชรา หงส์ประภัศร</persName> อดีตสมาชิกสภาร่างรัฐธรรมนูญ (ส.ส.ร.) ปี 2550 กล่าวว่า ส.ส.และส.ว.จะสิ้นสมาชิกภาพตามมาตรา 106(6) และ มาตรา 119 (5) ส.ส.หรือส.ว.ต้องมีพฤติการณ์ตามเงื่อนไข คือ ได้รับหรือแทรกแซงหรือก้าวก่ายการเข้ารับสัมปทานของรัฐ หรือเข้าเป็นคู่สัญญากับรัฐ ต้องเป็นการให้สิทธิผูกขาดแต่กับบุคคลหรือนิติบุคคลรายเดียวเท่านั้น ถ้าไม่ใช่ ก็ไม่เข้าข่าย ที่สำคัญ ส.ส.หรือ ส.ว. ต้องกระทำด้วยตนเอง</p>
<p>ส่วน ส.ส.หรือ ส.ว. เข้าเป็นหุ้นส่วนหรือผู้ถือหุ้นในห้างหุ้นส่วนหรือบริษัทที่รับสัมปทานหรือเข้าเป็นคู่สัญญากับรัฐ การที่ส.ส.หรือส.ว.จะเข้ากระทำการดังกล่าวได้นั้นก็ต้องเป็นผู้บริหารห้างหุ้นส่วนหรือบริษัทเท่านั้น ส.ส.และส.ว.สามารถอ้างเรื่องนี้ต่อศาลรัฐธรรมนูญได้ ดังนั้นการวินิจฉัยของกกต.ไม่ตรงตามเจตนารมณ์แห่งรัฐธรรมนูญ</p></body>
</news>
