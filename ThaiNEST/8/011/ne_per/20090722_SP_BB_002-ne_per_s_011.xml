<teiHeader>
<fileDesc>
<titleStmt>
  <title>คุมเข้มนัดลิเวอร์พูล-มีไข้ห้ามเข้า รีดปรับแผนรออากาศช่วย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-22 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/22/news_29147887.php?news_id=29147887  </bibl>
</sourceDesc>
</fileDesc>
</teiHeader>
<news>
<headline>คุมเข้มนัดลิเวอร์พูล-มีไข้ห้ามเข้า <persName>รีด</persName>ปรับแผนรออากาศช่วย</headline>
<lead>สั่งตั้งเครื่องสแกนหวัดก่อนเข้าสนามนัดทีมชาติ ไทยดวล "หงส์แดง" ลิเวอร์พูล พบเป็นไข้คืนตั๋วส่งกลับบ้านทันที ขณะที่นักเตะหงส์แดงเดินสายทำกิจกรรม แบบมีการ์ดคุมเข้มจนเกือบมีวางมวยกับแฟนบอลที่วัดพระแก้ว ด้าน <persName>ปีเตอร์ รีด</persName> หวังสภาพอากาศเป็นตัวแปรสำคัญในการรับมือหงส์แดง</lead>
<neck></neck>
<body><p>ความเคลื่อนไหวของ "หงส์แดง" ลิเวอร์พูล ทีมฟุตบอลชื่อดังของพรีเมียร์ลีก อังกฤษ ที่มีคิวลงสนามเตะนัดกระชับมิตรกับทีมชาติไทย ชุดเอเชี่ยนคัพ ในวันพุธที่ 22 ก.ค.นี้ เวลา 20.00 น. ที่สนามราชมังคลากีฬาสถาน ล่าสุด เมื่อวันที่ 21 ก.ค. <persName>นายอภิสิทธิ์ เวชชาชีวะ</persName> นายกรัฐมนตรี แถลงหลังการประชุม ครม.ว่า การป้องกันปัญหาไข้หวัดใหญ่ 2009 กรณีฟุตบอลทีมชาติไทยกับลิเวอร์พูลนั้น จะขอให้นำเครื่องตรวจอุณหภูมิ และผู้ใดที่มีไข้จะประสานกับผู้จัดการแข่งขันให้คืนเงินค่าตั๋ว และส่งกลับบ้านทันที</p>
<p>ด้านทีมลิเวอร์พูลได้ยกพลไปฝึกซ้อมที่สนามราช มังคลากีฬาสถาน เมื่อเวลา 09.00 น. ท่ามกลางการคุ้มกันของหน่วยรักษาความปลอดภัยประมาณ 300 นาย โดยไม่ยอมให้แฟนบอลนับร้อย รวมทั้งสื่อมวลชนได้มีโอกาสชม ใช้เวลาประมาณ 1 ชั่วโมงครึ่ง เพื่อให้ทีมชาติไทยซ้อมต่อ และมาซ้อมอีกครั้งช่วงค่ำ</p>
<p>ในช่วงบ่าย นักเตะลิเวอร์พูลตระเวนเดินสายทำกิจกรรมในประเทศไทย โดยในส่วนของ <persName>ซาบี อลอนโซ</persName> กองกลาง, <persName>อัลเบิร์ต ริเอรา</persName> ฯลฯ ได้เดินทางมาที่ห้างสรรพสินค้าเซ็นทรัลเวิลด์ เพื่อร่วมทำกิจกรรมกับ "อาดิดาส" ด้าน <persName>เคนนี เดลกลิช</persName> หัวหน้าอคาเดมีคนใหม่ของลิเวอร์พูล ก็เดินทางมากับ <persName>เดียร์ก เคาท์</persName> กองหน้าชาวดัตช์ ไปยังสนามหญ้าเทียมของจุฬาลงกรณ์มหาวิทยาลัย เพื่อเปิดคลินิกฟุตบอล “อาดิดาส ลิเวอร์พูล ฟุตบอล คลินิก”</p>
<p>ส่วนอีกกลุ่มนำโดย <persName>เฟอร์นันโด ตอร์เรส</persName>, <persName>มาร์ติน สเคอร์เทล</persName>, <persName>ฮาเบียร์ มาสเชราโน</persName> ฯลฯ ได้เดินทางไปชมพระมหาราชวัง โดยมีการรักษาความปลอดภัยอย่างเข้มงวด จนกระทั่งมีเหตุการณ์ไม่คาดฝันเกิดขึ้น เมื่อ<persName>นายชัยณรงค์ โตเจริญ</persName> แฟนบอลลิเวอร์พูล วัย 44 ปี ที่อุ้มบุตรสาววัย 4 ขวบ เกิดมีปากเสียงกับเจ้าหน้าที่รักษาความปลอดภัยชาวต่างชาติ ที่ไปผลักขณะ <persName>เจมี คาร์ราเกอร์</persName> กำลังจะเข้ามาทักทาย ทำให้เจ้าหน้าที่ตำรวจต้องมาไกล่เกลี่ย ทำให้ <persName>นายชัยณรงค์</persName> ตัดสินใจจะไม่ไปชมเกมในวันพุธนี้ และบัตร 3,000 บาท 2 ใบที่ซื้อเอาไว้ก็จะนำไปขาย</p>
<p>ส่วนความเคลื่อนไหวของทีมฟุตบอลทีมชาติไทยนั้น <persName>ปีเตอร์ รีด</persName> กุนซือทีมชาติไทย ยอมรับสภาพร่างกายของทีมหงส์แดงทุกคนยังสมบูรณ์ดี แต่เมื่อลงสนามสู้กันแล้วไม่มีการยอมแพ้กันง่ายๆ และจะให้เน้นการครองบอล เล่นบอลเร็ว เชื่อศักยภาพลูกทีมไม่ถูกยิงง่ายๆ น่าจะเป็นเกมที่สนุกตื่นเต้นอีกเกมหนึ่ง อย่างไรก็ดี สิ่งที่ทีมไทยได้เปรียบในเกมนี้ก็คือ เรื่องของสภาพอากาศที่ร้อนอบอ้าว จะเป็นปัจจัยสำคัญช่วยให้ทีมไทยเอาชนะก็ได้</p></body>
</news>
