<teiHeader>
<fileDesc>
<titleStmt>
  <title>ชวรัตน์ป้องห้อยแค่วิทยากร  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-08 20:42:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000064484  </bibl>
</sourceDesc>
</fileDesc>
</teiHeader>
<news>
<headline><persName>ชวรัตน์</persName>ป้อง<persName>ห้อย</persName>แค่วิทยากร</headline>
<lead></lead>
<neck></neck>
<body><p><persName>นายชวรัตน์ ชาญวีรกูล</persName> รมว.มหาดไทย ในฐานะหัวหน้าพรรคภูมิใจไทย กล่าวถึง การสัมมนาพรรคภูมิใจไทย ที่จ.สกลนคร ว่า การลงพื้นที่ครั้งนี้เพื่อไปสัมผัสกับชาวบ้านว่าเขามีความเป็นอยู่อย่างไร และสิ่งที่ชาวบ้านต้องการคืออะไร ซึ่งกระแสตอบรับถือว่าดีมาก เพราะเราติดดิน ไปพักค้างกับชาวบ้าน และเชื่อว่าการลงพื้นที่ครั้งนี้ จะมีผลต่อการเลือกตั้งซ่อมที่ จ.สกลนครอยู่บ้าง แต่ถ้าจะเป็นการได้เปรียบพรรคอื่น ก็ช่วยไม่ได้ เพราะแต่ละพรรคมีอิสระในการที่จะทำประโยชน์ให้ประชาชนอยู่แล้ว</p>
<p>"จากการลงพื้นที่ครั้งนี้ พรรคภูมิใจไทยได้พบนโยบายใหม่ๆคือ ชาวนาขายข้าวเปลือกถูก แต่ซื้อข้าวสารแพง ฉะนั้นทางพรรคจึงจะออกนโยบาย 1 อบต.1 ธนาคารข้าวกับ1 โรงสีข้าว ซึ่งขณะนี้กำลังอยู่ระหว่างการศึกษาความเป็นไปได้ หากพบว่าทำได้ ก็จะเขียนนโยบายนี้ออกมาทันที" <persName>นายชวรัตน์</persName>กล่าว</p>
<p>นอกจากนี้ทางพรรคจะทำโครงการคาร์บอนเครดิต ซึ่งถือว่าเป็นเรื่องใหม่ เพราะขณะนี้มีปัญหาโลกร้อน ซึ่งหลักการของนโยบายนี้ ที่ต่างประเทศรณรงค์อยู่คือ การสร้างอุตสาหกรรมทำให้เกิดคาร์บอนไดออกไซด์มาก ผู้ที่ลงทุนต้องไปซื้อคาร์บอนเครดิต มาชดเชยตามจำหน่วยที่ก่อให้เกิดก๊าซคาร์บอนฯ นโยบายนี้จะทำให้ผู้ที่มีป่า มีต้นไม้ สามารถมีรายได้จากการขายคาร์บอนเครดิต และจะไม่มีการตัดไม้ทำลายป่า อย่างไรก็ตาม ถือว่าเรื่องนี้ยังอีกไกลเพราะต้องมีการแก้กฎหมายด้วย</p>
<p>ผู้สื่อข่าวถามว่า การจัดสัมมนาครั้งนี้ดูเหมือนว่า<persName>นายเนวิน ชิดชอบ</persName> อดีตกรรมการบริหารพรรคไทยรักไทย ที่ถูกตัดสิทธิ์ทางการเมือง จะมีบทบาทสูงมาก <persName>นายชวรัตน์</persName> กล่าวว่า <persName>นายเนวิน</persName> และคนอื่นๆที่พรรคเชิญมา เราเชิญมาในฐานะวิทยากรที่มีประสบการณ์ทางการเมือง คล้ายๆกับเป็นครูอาจารย์ แต่ไม่ได้เกี่ยวกับการที่ <persName>นายเนวิน</persName> เป็นผู้ดำเนินการจัดการสัมมนาในฐานะที่เป็นพรรคการเมือง เพราะเจ้าหน้าที่พรรคเป็นการจัดสัมมนาเอง</p>
<p>เมื่อถามว่า มีเสียงวิพากษ์วิจารณ์ว่า<persName>นายเนวิน</persName>ได้เข้ามาดูแล ส.ส.พรรคภูมิใจไทย เต็มตัวแล้ว <persName>นายชวรัตน์</persName> กล่าวว่า ก็ไม่เชิง <persName>นายเนวิน</persName>ไม่ได้มีหน้าที่ตรงนี้ ส่วนที่<persName>นายเนวิน</persName> เป่านกหวีดแล้วลูกพรรคกลัว ก็เหมือนกับครูพละเท่านั้น ไม่มีนัยยะว่าจะเป็นการควบคุมแต่อย่างใด เพราะแท้จริงแล้วคนที่เป่านกหวีด ควรจะเป็นตนเองมากกว่า แต่บังเอิญว่าไม่มีแรงเป่า เพราะอายุมากแล้ว เลยให้<persName>นายเนวิน</persName>เป่าแทน</p>
<p>ส่วนกรณี <persName>นายสมศักดิ์ เทพสุทิน</persName> แกนนำพรรคภูมิใจไทย ออกมาโจมตีการทำงานของพรรคประชาธิปัตย์ นั้น <persName>นายชวรัตน์</persName> กล่าวว่า<persName>นายสมศักดิ์</persName> วิจารณ์ในฐานะที่ทำงานการเมืองมาก่อน แต่ตนไม่ยินในสิ่งที่เขาพูด จึงไม่อยากจะวิจารณ์ แต่หากพรรคประชาธิปัตย์ถามมา ก็จะอธิบายไปว่า ความคิดดังกล่าวไม่ใช่ของพรรคภูมิใจไทย แต่นายสมศักดิ์ พูดในฐานะส่วนตัว ก็มีสิทธิ์ที่จะวิจารณ์ได้ ไม่เกี่ยวกับพรรค</p>
<p>เมื่อถามว่ากลัวว่าสังคมจะมองได้หรือไม่ พรรคภูมิไทย ส่ง<persName>นายสมศักดิ์</persName> ออกมาโจมตีพรรคประชาธิปัตย์ เพราะโครงการต่างๆของพรรคภูมิใจไทยถูกระงับหลายโครงการ <persName>นายชวรัตน์</persName>กล่าวว่า ตนไม่เคยมีความคิดแบบนี้ เมื่อถามว่ากรณีที่พรรคเพื่อไทย ไปร้องเรียนกับคณะกรรมการการเลือกตั้ง(กกต.) ว่ามีการแจกเงินชาวสกลนคร ที่ให้มาดำนา เป็นความจริงหรือไม่ <persName>นายชวรัตน์</persName> หัวเราะพร้อมกับกล่าวว่า เรื่องดำนาคงไม่ต้องมีใครจ้าง เพราะเขาเห็นคนกรุงเทพฯ มาทำนา เขาก็มาช่วยเอง เรื่องนี้ไม่มีมูลความจริงเลย ตนเองคิดว่าคนที่พูดแบบนี้ เป็นการดูถูกประชาชนเกินไป</p>
<p>"ผมไม่รู้ว่าใครเป็นคนพูด แต่ถ้าคนพูดเป็นนักการเมือง ผมก็คิดว่าคนๆนั้นไม่ควรจะเป็นนักการเมือง เพราะนักการเมืองต้องดูแลประชาชน เป็นปากเป็นเสียงให้ประชาชน แต่นี่กลับไปกล่าวหาประชาชน ว่าไปรับเงินไปดำนา เป็นเรื่องที่น่าละอายมาก" <persName>นายชวรัตน์</persName>กล่าว</p></body>
</news>
