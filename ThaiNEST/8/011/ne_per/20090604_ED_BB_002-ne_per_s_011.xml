<teiHeader>
<fileDesc>
<titleStmt>
  <title>ยักษ์ไอทีญี่ปุ่นเปิดเกมรุกหวังฟื้นแรงซื้อ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28866212.php?news_id=28866212  </bibl>
</sourceDesc>
</fileDesc>
</teiHeader>
<news>
<headline>ยักษ์ไอทีญี่ปุ่นเปิดเกมรุกหวังฟื้นแรงซื้อ</headline>
<lead>ตลาดสินค้าไอทีคอนซูเมอร์สะดุดพิษเศรษฐกิจ เจ้าของแบรนด์ปรับแผนเน้นลงทุนสินค้าทำกำไร เจาะกลุ่มที่ยังมีกำลังซื้อเป็นหลัก "แคนนอน" ไม่รอเศรษฐกิจฟื้น ทุ่มงบต่อเนื่อง 20 ล้านบาทลุยแคมเปญการตลาดเสริมสภาพคล่องธุรกิจ ด้านโซนี่ไทยวางสินค้าไอทีหัวหอกรุกตลาดปีนี้ รับเป้ายอดขายมูลค่าหลายพันล้านบาท</lead>
<neck></neck>
<body><p><persName>นายวรินทร์ ตันติพงศ์พาณิช</persName> ผู้อำนวยการอาวุโส และผู้จัดการทั่วไป ส่วนงานคอนซูมเมอร์ อิมเมจจิ้ง แอนด์ อินฟอร์เมชั่น บริษัท แคนนอน มาร์เก็ตติ้ง (ไทยแลนด์) กล่าวว่า สภาพเศรษฐกิจปัจจุบัน ส่งผลให้การประเมินตลาดล่วงหน้าทำได้ยากขึ้น ดังนั้นบริษัทคงไม่รอให้เศรษฐกิจฟื้น แต่จะใช้กลยุทธ์เดินหน้าลงทุนต่อเนื่อง</p>
<p>ทั้งนี้ บริษัทจัดสรรงบประมาณ 20 ล้านบาท สนับสนุนแผนส่งเสริมการตลาดปีนี้ ครอบคลุมลูกค้าทั้งภาคธุรกิจ และกลุ่มคอนซูเมอร์ โดยมีแผนจัดแคมเปญไปทั่วทุกภาค ถือเป็นการกระตุ้นแบรนด์ และเข้าถึงลูกค้าแบบใกล้ชิดมากขึ้น</p>
<p>นอกจากนี้ ล่าสุดบริษัทนำเสนอโซลูชั่นสำหรับการบริหารจัดการลูกค้าองค์กร ภายใต้แคมเปญ “Canon,It Works” เจาะกลุ่มองค์กรตั้งแต่ระดับเล็กถึงใหญ่ โดยนำเสนอแพ็คเกจต่างๆ ช่วยลดต้นทุนเพื่อกระตุ้นการลงทุนของลูกค้า</p>
<p>ด้านการให้บริการภายใต้แคมเปญนี้แบ่งเป็น 3 รูปแบบ ได้แก่ 1.แคนนอน ซูเปอร์ เซฟ ลดค่าใช้จ่ายในการลงทุนอุปกรณ์เครื่องใช้สำนักงานแบบทันที ให้ลูกค้าได้ผ่อนสินค้า 0% นาน 12 เดือน</p>
<p>2.แคนนอน บิสสิเนส เมค โอเวอร์ เพื่อนคู่คิด การวางแผนการลงทุนเครื่องใช้สำนักงานในระยะยาว วงเงินลงทุนเริ่มต้นตั้งแต่ 20,000 ถึง 100,000 บาท</p>
<p>และ 3.แคนนอน อิท เวิร์ค พรีวิลเลจ หรือการรับสิทธิประโยชน์พิเศษเพิ่มเติมสำหรับลูกค้าแคนนอน เช่น ส่วนลด เพิ่มระยะเวลารับประกัน เป็นต้น</p>
<p>ทั้งนี้ บริษัทมีแผนเปิดตัวสินค้ารุ่นใหม่ๆ ต่อเนื่อง รับเป้าหมายเติบโต 10% โดยในส่วนของเครื่องพรินเตอร์ อิงค์เจ็ท ครองส่วนแบ่งตลาด 41% ช่วงไตรมาสแรก และปีนี้จะส่งรุ่นใหม่ลงตลาดอีกไม่ต่ำกว่า 10 รุ่น</p>
<p>ขณะที่ <persName>นายไทสุเกะ นากานิชิ</persName> กรรมการผู้จัดการ บริษัท โซนี่ ไทย จำกัด กล่าวว่า ปีนี้สภาพเศรษฐกิจส่งผลให้ทุกธุรกิจต้องปรับตัว และถือเป็นปีที่ทำธุรกิจยาก ไม่สามารถประเมินตลาดในระยะยาวได้ อย่างไรก็ตาม ปีนี้บริษัทจะให้ความสำคัญกับสินค้ากลุ่มไอที (เอวีไอที) เพราะถือเป็นสินค้าที่มีอนาคต โดยเฉพาะคอมพิวเตอร์โน้ตบุ๊คมีอัตราเติบโตถึง 25%</p>
<p>ด้าน<persName>นายภิญโญ สงวนเศรษฐกุล</persName> ผู้อำนวยการอาวุโส ฝ่ายสินค้าคอนซูเมอร์ บริษัท โซนี่ ไทย จำกัด กล่าวว่า ปัจจุบันสินค้าไอทีทำรายได้ให้กับโซนี่ในภาพรวมไม่ต่ำกว่า 20% คิดเป็นหลักพันล้านบาท ดังนั้น โซนี่ จึงหันมาเล่นในตลาดนี้มากขึ้น</p>
<p>“เรายังคงแข็งแกร่งในกลุ่มโน้ตบุ๊คไวโอ้ โดยเครื่องรุ่นระดับราคา 30,000 บาทขึ้นไปเราเป็นเบอร์ 1 ขณะที่ราคา 40,000 บาทขึ้นไป เป็นตลาดของไวโอ้มากกว่า 80% ปีนี้นอกจากจะขยายช็อปเพิ่ม เรายังจะเปิดตัวไวโอ้เพิ่มอีกหลายรุ่น” <persName>นายภิญโญ</persName>กล่าว</p>
<p>นอกจากนี้ ช่วงไตรมาส 3-4 บริษัทมีแผนทำตลาดคอมพิวเตอร์พกพาขนาดเท่าซองจดหมาย หน้าจอ 8 นิ้ว ภายใต้ตระกูล “พีซีรีส์” (P series) ซึ่งเคยนำเข้ามาก่อนหน้านี้ และได้รับผลตอบรับค่อนข้างดี โดยเป็นรุ่นที่รองรับเครือข่าย 3จี ไวไฟได้ด้วย</p></body>
</news>
