<teiHeader>
<fileDesc>
<titleStmt>
  <title>เลขาฯยูเอ็นเยือนพม่าจี้ปล่อย"ซูจี"  </title>
  <author>รอยเตอร์, เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01040752&sectionid=0104&day=2009-07-04  </bibl>
</sourceDesc>
</fileDesc>
</teiHeader>
<news>
<headline>เลขาฯยูเอ็นเยือนพม่าจี้ปล่อย"<persName>ซูจี</persName>"</headline>
<lead>"<persName>บัน คี มุน</persName>" รับภารกิจเยือนพม่าสุดหนัก ฟุ้งจะจี้"<persName>ตาน ฉ่วย</persName>"ปล่อย<persName>ซูจี</persName>-ประกันเลือกตั้งพม่าโปร่งใสเชื่อถือได้ กลุ่มสิทธิฯซัดอย่าอ้างความสำเร็จ หากอ่อนท่าให้ รบ.ทหารพม่ายอมกักบริเวณ<persName>ซูจี</persName>แทนขังคุก ศาลเลื่อนไต่สวนคดี<persName>ซูจี</persName>อีก</lead>
<neck></neck>
<body><p><persName>นายบัน คี มุน</persName> เลขาธิการสหประชาชาติ (ยูเอ็น) เดินทางถึงย่างกุ้ง เมืองหลวงเก่าของพม่าเมื่อช่วงเช้าของวันที่ 3 กรกฎาคม โดยให้สัมภาษณ์ผู้สื่อข่าวถึงภารกิจการเยือนพม่าครั้งนี้ว่าจะกดดันให้รัฐบาลทหารพม่าปล่อยตัวนักโทษการเมืองทั้งหมด รวมถึง<persName>นางออง ซาน ซูจี</persName> ผู้นำประชาธิปไตยในพม่าและให้รัฐบาลพม่ารับรองว่าการเลือกตั้งทั่วไปในพม่าที่จะมีขึ้นในปีหน้ามีความน่าเชื่อถือและโปร่งใส </p>
<p><persName>นายบัน</persName>ยังกล่าวอีกว่า ในระหว่างการพบปะกับ <persName>พล.อ.อาวุโส ตาน ฉ่วย</persName> ผู้นำสูงสุดของพม่า ที่กรุงเนปยีดอว์ เมืองหลวงใหม่ของพม่า ตนจะขอให้ผู้นำพม่าอนุญาตให้ตนได้พบปะกับ<persName>ซูจี</persName>ที่ขณะนี้ถูกคุมขังอยู่ในเรือนจำอินเส่งในย่างกุ้งระหว่างรอการถูกพิจารณาคดีในข้อหาละเมิดคำสั่งกักบริเวณของทางการพม่าด้วย</p>
<p>"ผมจะเรียกร้องให้ผู้นำทหารพม่าเร่งดำเนินกระบวนการทางการเมืองและปล่อยตัวนักโทษการเมืองทั้งหมด รวมถึงนางออง ซาน ซูจี" <persName>นายบัน</persName>กล่าว และว่า ตนจะนำความห่วงกังวลของนานาชาติเกี่ยวกับการดำเนินคดี<persName>นางซูจี</persName>มาให้ผู้นำพม่ารับทราบและจะกดดันให้รัฐบาลรับรองการเลือกตั้งทั่วไปที่จะมีขึ้นในปีหน้าว่าเชื่อถือได้และโปร่งใส </p>
<p>หลังให้สัมภาษณ์เสร็จ เลขาธิการยูเอ็นได้เดินทางต่อไปยังกรุงเนปยีดอว์ เพื่อพบหารือกับ <persName>พล.อ.อาวุโส ตาน ฉ่วย</persName> และเจ้าหน้าที่ระดับสูงของพม่า ซึ่งรวมถึง <persName>พล.อ.เต็น เส่ง</persName> นายกรัฐมนตรี นอกจากนี้ เลขาธิการยูเอ็นยังระบุว่าเขาจะพบปะกับตัวแทนของพรรคการเมืองต่างๆ ในพม่า รวมถึงพรรคสันนิบาตแห่งชาติเพื่อประชาธิปไตย (เอ็นแอลดี) ของ<persName>นางซูจี</persName>ด้วย </p>
<p>ก่อนหน้านี้ <persName>นายบัน คี มุน</persName> ได้ให้สัมภาษณ์ผู้สื่อข่าวที่ประเทศสิงคโปร์ก่อนออกเดินทางมายังพม่า โดยยอมรับว่าการเยือนพม่าครั้งนี้ถือว่าเป็นภารกิจที่ยากลำบากสำหรับตนแต่ตนจะพยายามอย่างสุดความสามารถในการนำความเปลี่ยนแปลงมาสู่พม่า หลังการเยือนพม่าก่อนหน้านี้<persName>นายบัน</persName>สามารถโน้มน้าวให้รัฐบาลพม่ายอมรับความช่วยจากต่างชาติในการช่วยเหลือผู้ประสบภัยพิบัติพายุนาร์กีสถล่มพม่าได้ </p>
<p>ด้านกลุ่มสิทธิมนุษยชนกล่าวเตือนเลขาธิการยูเอ็นว่า การเยือนพม่าครั้งนี้อาจเป็นความล้มเหลวครั้งใหญ่ หากเขาไม่สามารถทำให้รัฐบาลพม่ายอมปล่อยตัว<persName>ซูจี</persName>ให้เป็นอิสระได้ โดยกลุ่มฮิวแมน ไรท์ส วอต์ช ระบุว่า <persName>นายบัน</persName>ไม่ควรอ้างว่าการเยือนพม่าครั้งนี้สำเร็จ หาก<persName>นายบัน</persName>ยอมอ่อนข้อให้กับรัฐบาลทหารพม่าด้วยการปล่อยให้<persName>นางซูจี</persName>ถูกกักบริเวณอยู่ในบ้านพักต่อไปแทนการถูกคุมขังอยู่ในคุก </p>
<p>ส่วนความคืบหน้าการไต่สวนคดี<persName>ซูจี</persName> ศาลพิเศษในเรือนจำอินเส่งได้สั่งเลื่อนการพิจารณาคดี<persName>ซูจี</persName>ออกไปเป็นวันที่ 10 กรกฎาคม เนื่องจากศาลยังไม่ได้รับสำเนาคำตัดสินของศาลสูงสุดที่วินิจฉัยชี้ขาดห้ามจำเลยเบิกพยานเพิ่มเติมอีก 2 ปากจากที่มีทั้งสิ้น 4 ปากตามที่จำเลยร้องขอ</p>
<p>ล่าสุด มีรายงานว่า <persName>นายบัน</persName>ได้พบหารือกับ <persName>พล.อ.อาวุโสตาน ฉ่วย</persName>แล้ว และแถลงต่อผู้สื่อข่าวที่กรุงเนปยีดอว์ โดยแสดงความชื่นชมที่รัฐบาลทหารพม่ายึดมั่นในพันธกิจที่จะนำประเทศก้าวต่อไปข้างหน้า และว่าจะให้ความสนับสนุนและร่วมมือเพื่อนำสันติสุขและความรุ่งเรืองมาสู่พม่า</p></body>
</news>
