<teiHeader>
<fileDesc>
<titleStmt>
  <title>โมเดิร์นไนน์ปรับผังครั้งใหญ่ข่าวข้นฯปรับโฉมใหม่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090612/16685/%e0%b9%82%e0%b8%a1%e0%b9%80%e0%b8%94%e0%b8%b4%e0%b8%a3%e0%b9%8c%e0%b8%99%e0%b9%84%e0%b8%99%e0%b8%99%e0%b9%8c%e0%b8%9b%e0%b8%a3%e0%b8%b1%e0%b8%9a%e0%b8%9c%e0%b8%b1%e0%b8%87%e0%b8%84%e0%b8%a3%e0%b8%b1%e0%b9%89%e0%b8%87%e0%b9%83%e0%b8%ab%e0%b8%8d%e0%b9%88%e0%b8%82%e0%b9%88%e0%b8%b2%e0%b8%a7%e0%b8%82%e0%b9%89%e0%b8%99%e0%b8%af%e0%b8%9b%e0%b8%a3%e0%b8%b1%e0%b8%9a%e0%b9%82%e0%b8%89%e0%b8%a1%e0%b9%83%e0%b8%ab%e0%b8%a1%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>โมเดิร์นไนน์ปรับผังครั้งใหญ่ข่าวข้นฯปรับโฉมใหม่</headline>
<lead>โมเดิร์นไนน์ทีวี ปรับผังรายการครึ่งปีหลัง ชูคอนเซ็ปต์ "ก้าวทันยุคสนุกมีสาระ ทั้งครอบครัว" เพิ่ม 7 รายการใหม่ ยกเครื่องรายการเก่า ข่าวข้นคนข่าว เดินหน้าเจาะข่าวลึก</lead>
<neck></neck>
<body><p>แม้ว่าจะยังไม่ได้หัวเรือใหญ่นำทัพ แต่ อสมท ก็ไม่หยุดยั้ง ก้าวเดินหน้าปรับผังรายการ โมเดิร์นไนน์ทีวี โดยมีการแถลงข่าว ณ ห้องออดิทอเรียม ชั้น 6 อาคารปฏิบัติการวิทยุโทรทัศน์ไปเมื่อเร็วๆ นี้ โดย <persName>ศุทธิชัย บุนนาค</persName> ผู้ช่วยกรรมการผู้อำนวยการใหญ่ สำนักโทรทัศน์ อสมท เปิดเผยดังนี้ </p>

 <p>"การปรับผังครั้งนี้ เป็นการปรับผังรายการในช่วงครึ่งปีหลัง โดยจะเริ่มใช้ผังรายการใหม่นี้ ตั้งแต่วันที่ 1 กรกฎาคม ภายใต้แนวคิด  "ก้าวทันยุคสนุกมีสาระ ทั้งครอบครัว" ซึ่งรายการใหม่ จะเป็นรายการสารประโยชน์และบันเทิง ที่ดูกันได้ทั้งครอบครัว อาทิ รายการล้วงลับตับแตก วาไรตี้เกมโชว์จากรายการเวิร์คพอยท์ ที่มาพร้อมเสียงหัวเราะและความรู้ รายการขนส่งสาย 9 จากบริษัท จีเอ็มเอ็มทีวี นอกจากนี้ ยังมีการปรับรายการเดิม ให้มีความเข้มข้นมากยิ่งขึ้น อย่างเช่น รายการข่าวข้นคนข่าว ซึ่งจะมีการปรับรูปแบบใหม่ ให้มีความข้นยิ่งกว่าเดิม เน้นข่าวที่เป็นสกู๊ป เจาะลึกมากยิ่งขึ้น ฯลฯ" ผู้บริหาร อสมท กล่าว</p>

<p> ด้าน <persName>เขมทัตต์ พลเดช</persName> ผู้ช่วยกรรมการผู้อำนวยการใหญ่ สำนักการตลาด อสมท ย้ำต่อว่า การปรับผังครั้งนี้ จะสังเกตได้ว่าไม่ได้มีการถอดรายการเดิมออก แต่รายการเดิมบางรายการอาจจะถูกสับเปลี่ยนช่วงเวลา หรือลดทอนเวลาลงเพื่อความเหมาะสมอยากให้ผู้ผลิตเข้าใจ</p>

 <p>"การปรับผังครั้งนี้เราได้พิจารณาจาก 2 ส่วน คือ ด้านความนิยมหรือเรตติ้ง และด้านรายได้ และต้องการหารายการแปลกๆ ใหม่ๆ ที่อยู่ในกระแสความสนใจของผู้ชม มากระตุ้นตลาดตลอดเวลา เช่น รายการที่ไม่ซ้ำรูปแบบกับสถานีโทรทัศน์ช่องอื่นๆ รวมถึงการต่อยอดรายการต่างๆ เพื่อจัดกิจกรรมไปสู่ผู้ชม และตอบโจทย์สปอนเซอร์ เรามั่นใจว่า 7 รายการใหม่ และมี 3 รายการใหม่ที่จะตามมาในปีนี้ จะทำให้ผู้ชมหันมาชมโมเดิร์นไนน์ทีวีเพิ่มขึ้น เพราะปัจจุบันจากการสำรวจ เราเป็นสถานีโทรทัศน์ที่มีผู้ชมเป็นอันดับ 3 และมีจุดยืนในความแตกต่าง และจุดนี้เป็นการตอบสนองความต้องการของประชาชน ที่จะนำมาซึ่งรายได้" <persName>เขมทัตต์</persName>กล่าว</p></body>
</news>
