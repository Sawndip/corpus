<teiHeader>
<fileDesc>
<titleStmt>
  <title>'ปอย'โต้ โก่งค่าตัวหนังหอแต๋วแตก  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-07-24 09:04:36  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=182123  </bibl>
</sourceDesc>
</fileDesc>
</teiHeader>
<news>
<headline>'<persName>ปอย</persName>'โต้ โก่งค่าตัวหนังหอแต๋วแตก</headline>
<lead>"<persName>ปอย ตรีชฎา</persName>" โต้ โก่งค่าตัวหนัง หอแต๋วแตก ยัน แค่เข้าใจผิด ยินดีร่วมงาน "<persName>พจน์</persName>" ยันไม่โกรธถูกเปลี่ยนตัว  ยันไม่โกรธ<persName>พจน์</persName></lead>
<neck></neck>
<body><p>หลังจากที่โดนกระแส เรื่องการโก่งค่าตัว จนทำให้ "<persName>พจน์ อานนท์</persName>" ผู้กำกับชื่อดัง ต้องเปลี่ยนตัวไม่ให้เล่นหนังเรื่อง"หอแต๋วแตก แหกกระเจิง" ไปแล้วนั้น "<persName>ปอย</persName>-<persName>ตรีชฎา มาลยาภรณ์</persName>" นักแสดงชื่อดัง จึงต้องควงคู่ "<persName>ต้น</persName>-<persName>พฤฒินันท์</persName>
<persName>สุทธิประภา</persName>" ผู้จัดการส่วนตัว มาเปิดเผยความจริงถึงเรื่องที่เกิดขึ้นว่า เป็นเพราะอะไร กลางกองถ่ายหนังเรื่อง "จ๊ะเอ๋…โกยแล้วจ้า" ของบริษัท ดิ แอ็คชั่น จำกัด ซึ่งเธอได้เล่นเป็นนางเอกอย่างเต็มตัวเป็นครั้งแรกบนจอเงินเพราะข่าวนี้ ทำให้งานอื่น ๆ ของเธอพลอยได้รับผลกระทบไปด้วย </p>

<p>โดย สาว<persName>ปอย</persName> ได้เปิดใจให้ฟังว่า "สำหรับเรื่องที่เกิดขึ้น มันเป็นความเข้าใจผิดกันมากกว่า ในเมื่อทางหนูได้บอกไปแล้วว่า หนูอยากจะเล่นหนังเรื่องนี้และอยากร่วมงานกับพี่พจน์ ยังไงหนูก็ต้องเล่น ไม่อย่างนั้นหนูคงไม่เคลียร์คิวไว้ให้กับพี่พจน์ ว่าหนูมีเวลาว่างวันไหนบ้าง ที่พี่พจน์บอกว่าทางหนูเรียกค่าตัวสูงจนเขาสู้ไม่ไหวนั้น หนูขอบอกว่ามันไม่เป็นความจริงเลย ตอนแรกพี่พจน์เขาเสนอค่าตัวให้หนูมาแสนห้า ทางพี่ต้นผู้จัดการก็ได้มาบอกให้หนูทราบ ทางเราเห็นว่ามันน้อยไปนิดหนึ่งถ้าเอามาเทียบกับการทำงานตั้ง 10 กว่าคิว ก็เลยขอเพิ่มไปอีกห้าหมื่นบาท ซึ่งมันเป็นเรื่องของการทำงานที่ต้องมีการพูดคุยกันให้
ลงตัวก่อน แต่พอทางพี่พจน์ไม่ให้ก็ไม่เป็นไรให้เท่านี้หนูก็ยินดีเล่น หนูถึงได้ให้คิวของหนูไป </p>

<p>แต่ที่หนูไม่ได้เล่นหนังของพี่พจน์ จริง ๆ แล้ว มันเป็นเรื่องที่หนูกับทางพี่พจน์ ยังไม่ได้เซ็นสัญญาในเรื่องของการทำงานร่วมกันมากกว่า และตัวหนูเอง ก็ยังไม่เห็นบท หรือ ได้รู้รายละเอียดว่า หนูจะต้องเล่นเป็นอะไร และบทของหนูมีแค่ไหน พอขอกับทางพี่พจน์ไป เขาก็บอกว่าไม่ไว้ใจพี่เหรอ ไม่ใช่ว่าหนูไม่ไว้ใจ แต่หนูอยากจะทำอะไรให้มันถูกต้องและชัดเจน เพราะหนูไม่อยากให้เรามามีปัญหากันภายหลังในเรื่องของการทำงาน เพราะตัวหนูเอง เวลาที่รับเล่นละครให้กับ ค่ายโพลีพลัสหรือ ทำงานอะไร หนูก็จะมีสัญญาทั้งนั้นแม้แต่หนังเรื่อง "จ๊ะเอ๋…โกยแล้วจ้า" ที่หนูเล่นตอนนี้ เขาก็มีทั้งบทและสัญญามาให้กับหนูตั้งนานแล้ว แต่ของพี่พจน์ไม่มีอะไรให้กับหนูเลย แต่กับของพี่โก๊ะตี๋ พี่พจน์ ยังเซ็นสัญญากับเขาได้เลย แล้วทำไมกับหนูถึงเซ็นไม่ได้ ก่อนเปิดกล้อง ก็ไม่ได้บอกอะไรล่วงหน้า พอวันพรุ่งนี้จะถ่ายโทรมาบอกวันนี้ ถ้าหนูได้เซ็นสัญญากับพี่พจน์ หนูเล่นอยู่แล้วเรื่องเงินไม่ใช่ปัญหาใหญ่เลย แค่พี่พจน์ให้หนูได้เล่นหนังเรื่องนี้ หนูก็ดีใจแล้ว</p> 

<p>พอมีเรื่องว่าหนูโก่งค่าตัวออกไปมันก็มีผลกระทบกับหนูเหมือนกัน เพราะมีสินค้าบางตัว ที่เขาจะเอาหนูไปเป็นพรีเซ็นเตอร์ เขาก็ไม่กล้าติดต่อ เพราะกลัวหนูเรียกค่าตัวแพง ตอนนี้หนูไม่กล้าที่จะเรียกค่าตัวในการทำงานกับใครอีกแล้ว ให้เจ้าของงานเป็นคนบอกเองดีกว่าอย่างหนังที่หนูกำลังถ่ายทำอยู่ในขณะนี้ เขาก็ให้ค่าตัวหนูเองตามที่เขาเห็นว่าเหมาะสม สำหรับตัวพี่พจน์เองถ้าหนูทำอะไรให้พี่เขาเกิดความเสียหาย หนูต้องขอโทษด้วย และหนูก็พร้อมที่จะร่วมงานกับพี่พจน์ในเรื่องต่อๆ ไปได้ ถ้าหาก พี่พจน์เข้าใจในตัวของหนู และยังอยากได้หนูไปร่วมงานด้วย ที่หนูออกมาพูดในวันนี้ ก็เพราะหนูอยากให้ทุกคนได้รู้ว่า หนูไม่ได้ผิด แต่มันเป็นเรื่องที่เราไม่เข้าใจกันมากกว่า และหนูก็ไม่ได้โกรธพี่พจน์ ที่เปลี่ยนหนูด้วยค่ะ"</p></body>
</news>
