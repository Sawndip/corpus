<teiHeader>
<fileDesc>
<titleStmt>
  <title>เทควันโดสมใจ สร้างยิมในกกท.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090617/17252/%e0%b9%80%e0%b8%97%e0%b8%84%e0%b8%a7%e0%b8%b1%e0%b8%99%e0%b9%82%e0%b8%94%e0%b8%aa%e0%b8%a1%e0%b9%83%e0%b8%88%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%a2%e0%b8%b4%e0%b8%a1%e0%b9%83%e0%b8%99%e0%b8%81%e0%b8%81%e0%b8%97..html  </bibl>
</sourceDesc>
</fileDesc>
</teiHeader>
<news>
<headline>เทควันโดสมใจ สร้างยิมในกกท.</headline>
<lead>เทควันโด ได้เฮ การกีฬาแห่งประเทศไทย (กกท.) อนุมัติพื้นที่ในศูนย์กีฬา กกท.หัวหมาก ให้ก่อสร้างโรงยิมฝึกซ้อมจอมเตะทีมชาติ พร้อมช่วยหางบประมาณสนับสนุนอีกทางหนึ่งด้วย ใช้เวลาสร้าง 6 เดือนเสร็จ</lead>
<neck></neck>
<body><p>วันที่ 16 มิถุนายน ที่ผ่านมา “<persName>บิ๊กเอ</persName>” <persName>นายพิมล ศรีวิกรม์</persName> นายกสมาคมเทควันโดแห่ง ประเทศไทย และนายปรีชา ต่อตระกูล ที่ปรึกษาสมาคมเดินทางเข้าพบ “<persName>บิ๊กหนุ่ม</persName>” <persName>นายกนกพันธุ์ จุลเกษม</persName> ผู้ว่าการการกีฬาแห่งประเทศไทย (กกท.) ที่ห้องทำงานผู้ว่าการ เพื่อหารือเรื่องการสร้างศูนย์ฝึกกีฬาเทควันโด ภายในศูนย์กีฬา กกท.หัวหมากโดยผู้ว่าการ กกท.กล่าวว่า ได้มอบหมายให้ฝ่ายสถานกีฬา ตรวจสอบพื้นที่ที่จะทำการก่อสร้าง ปรากฏว่า เหลือพื้นที่บริเวณสนามฝึกซ้อมกีฬาเอ็กซ์ตรีม ข้างราชมังคลากีฬาสถาน ติดกับ ม.รามคำแหง ที่เคยใช้ในการฝึกซ้อมของนักกีฬาเอ็กซ์ตรีม ก่อนจะเข้าแข่งขันกีฬาเอเชี่ยนอินดอร์เกมส์ ครั้งที่ 1 เมื่อปี 2005 มีเนื้อที่ประมาณ 300 ตารางวา ซึ่ง กกท. ตัดสินใจอนุมัติให้สมาคมเทควันโดแห่งประเทศไทย ทำการก่อสร้างโรงยิมเนเซียมและที่ทำการของสมาคมเทควันโดแล้ว</p>
<p>สำหรับงบประมาณการก่อสร้าง ซึ่งสมาคมเทควันโดแห่งประเทศไทยมีแผนการอยู่แล้ว โดย กกท. จะได้หางบประมาณสนับสนุนเพิ่มเติม เนื่องจากกีฬาเทควันโด สร้างชื่อเสียงให้ประเทศไทยถึงระดับคว้าเหรียญโอลิมปิกเกมส์ โดยนายกนกพันธุ์กล่าวอีกว่า สมาคมกีฬาอื่นๆ ที่อาจจะเสนอ กกท.เพื่อขอใช้พื้นที่อื่นๆ ของ กกท.เช่นเดียวกับเทควันโดนั้น ก็จะต้องพิจารณาอย่างรอบคอบ เนื่องจากที่ภายใน กกท.หัวหมาก มีพื้นที่จำกัด</p>
<p>ในขณะที่ <persName>นายพิมล</persName> กล่าวว่า รู้สึกดีใจมากที่ กกท.อนุมัติให้สร้างศูนย์ฝึกกีฬาเทควันโดภาย ในศูนย์กีฬาหัวหมาก และนายกนกพันธุ์ ยังยืนยันที่จะให้การสนับสนุนงบประมาณส่วนหนึ่งมาช่วยเหลือในการก่อสร้าง ด้วย ซึ่งผู้ว่าการ กกท. แจ้งว่า จะเสนอของบประมาณจากงบกระตุ้นเศรษฐกิจของรัฐบาล เพราะงบประมาณที่ตั้งไว้ถึง 31 ล้านบาทนั้น เป็นภาระที่หนักมากสำหรับสมาคม แต่ก็ต้องดำเนินการสร้างให้ได้ เพราะปัจจุบันนี้ สมาคมประสบปัญหา ไม่มีสถานที่ฝึกซ้อมให้นักกีฬาเพียงพอ เนื่องจากสมาคมมีนักกีฬาอยู่หลายชุด ขณะนี้นักกีฬาชุดเอเชี่ยนมาร์เชียลอาร์ตเกมส์ ครั้งที่ 1 กับชุดที่จะเข้าแข่งขันกีฬามหาวิทยาลัยโลก ครั้งที่ 25 ก็ต้องแบ่งเวลาสลับกันฝึกซ้อม</p>
<p>สำหรับศูนย์ฝึกกีฬาเทควันโดที่ จะสร้างขึ้นนี้ เป็นอาคารขนาด 3 ชั้น ประกอบด้วย สนามฝึกซ้อม 6 สนาม, ห้องที่ทำการ, ห้องปฐมพยาบาลเบื้องต้น, ห้องเทคนิคในการบันทึกการฝึกซ้อมและแข่งขัน, ห้องพักนักกีฬา 50 คน โดยจะต้องรองบประมาณที่แน่ชัดอีกครั้ง จึงจะกำหนดแบบที่ชัดเจนได้ คาดว่าจะสามารถก่อสร้างให้เสร็จภายในเวลา 6 เดือน</p></body>
</news>
