<teiHeader>
<fileDesc>
<titleStmt>
  <title>"ป๋อ"สอนน้องอย่าทรยศกับคนดู  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090702/18929/%e0%b8%9b%e0%b9%8b%e0%b8%ad%e0%b8%aa%e0%b8%ad%e0%b8%99%e0%b8%99%e0%b9%89%e0%b8%ad%e0%b8%87%e0%b8%ad%e0%b8%a2%e0%b9%88%e0%b8%b2%e0%b8%97%e0%b8%a3%e0%b8%a2%e0%b8%a8%e0%b8%81%e0%b8%b1%e0%b8%9a%e0%b8%84%e0%b8%99%e0%b8%94%e0%b8%b9.html  </bibl>
</sourceDesc>
</fileDesc>
</teiHeader>
<news>
<headline>"<persName>ป๋อ</persName>"สอนน้องอย่าทรยศกับคนดู</headline>
<lead>"<persName>ป๋อ</persName>" <persName>ณัฐวุฒิ สกิดใจ</persName> สอนน้อง เป็นพระเอกง่าย แต่ต้องทำการบ้านหนักขึ้น ว่าควรทำอะไร ไม่ควรทำอะไร เปรยอย่าทรยศกับคนดู แนะเมาแล้วไม่ควรขับรถ</lead>
<neck></neck>
<body><p>เป็นเรื่องเป็นราวหลังจากที่ "<persName>เวียร์</persName>" <persName>ศกลวัฒน์ คณารศ</persName> พระเอกชื่อดังวิกหมอชิต ดันเมาไม่ได้สติ จอดรถนอนอยู่ข้างถนน ทำให้เสียภาพลักษณ์ของการเป็นพระเอก หรือการเป็นต้นแบบของเด็ก และเยาวชน เกี่ยวกับเรื่องนี้ ได้ถามพระเอกชื่อดัง "<persName>ป๋อ</persName>" <persName>ณัฐวุฒิ</persName> ในฐานะรุ่นพี่ ที่มีภาพดีมาโดนตลอด</p>

 <p>"ผมขอพูดรวมๆ ไม่ได้พูดเจาะจงถึงกรณีของเวียร์ จริงๆ เรื่องเมาไม่ขับคนไทยรู้กันอยู่ดีแล้ว ก็อยากให้ทำความเข้าใจกันนิดหนึ่ง ว่าที่ประเทศอื่นเขาก็ทำเรื่องแบบนี้กันมานานแล้ว ทำให้ความปลอดภัยจากการใช้รถใช้ถนนมันดีขึ้นจริงๆ  การที่เราไปดื่มแอลกอฮอล์แล้วเราไปขับรถ อุบัติเหตุไม่ได้เกิดแค่เราคนเดียว เราต้องมีคู่กรณี ไม่ว่าจะเป็นเสาไฟฟ้า รถคันอื่น คุณต้องอย่าลืม ว่าถ้าเราไปชนมันไม่ได้เกิดกับคุณคนเดียว ถ้าคุณดื่มแล้วขับรถตกน้ำมันก็ไม่มีปัญหา แต่ส่วนมากข่าวที่ออกมาให้เห็นมันมีคู่กรณี บ้างคนเลิกงานดึกๆ เขาไม่ได้ทำอะไรผิด ลองคิดดูถ้าคุณไปทำคนคนนั้นเขาเสียชีวิตมันเป็นตราบาป เพราะฉะนั้นอย่างที่บอกจะสนุกก็สนุกได้ แต่อย่าให้อยู่บนความทุกข์ของผู้อื่น" <persName>ป๋อ</persName>แจกแจง
นอกจากนี้ พระเอกคนดัง ยังได้บอกถึงการดูแลตัวเอง ในฐานะเป็นพระเอกด้วย ว่าการเป็นพระเอก ถ้าเป็นรุ่นของเขา มันเป็นเรื่องยากที่จะสามารถยืนอยู่ได้จนถึงตอนนี้</p>

<p>"แต่เดี๋ยวนี้ การเป็นพระเอกมันง่ายขึ้น แต่น้องๆ ต้องทำการบ้านกับตัวเอง อะไรควรอะไรไม่ควร ต้องคิด ถ้าจะดื่มเหล้า ก็ควรจะมีคนขับรถ อย่าไปเดินประเจิดประเจ้อเป็นตัวอย่างที่ไม่ดี ถ้าวันหนึ่งคุณจะต้องไปรณรงค์เรื่องนี้ ว่าอย่าดื่มนะ เมาไม่ขับอะไรต่างๆ เราจะได้พูดกับเขาได้เต็มปาก  ป๋อเองก็เคยสูบบุหรี่ แต่เลิกไปแล้ว ก่อนที่จะเข้าวงการ เพราะรู้สึกว่าไม่รู้จะสูบไปทำไม ปากก็เหม็นฟันก็ดำ ตอนที่ยังไม่ได้เลิก เราไม่สามารถบอกใครได้เต็มปาก ตอนเลิกแล้วเราบอกกับคนอื่นๆ ได้เต็มปาก ลดหน่อยเถอะ ลดสักนิด ถ้าถามว่าทุกวันนี้ผมดื่มไหม ผมก็ยอมรับ ว่ายังดื่มเวลาไปงานสังคม แต่ผมจะมีคนขับรถ ทุกๆ คนที่คิดว่าจะกินเหล้าก็ควรจะหาใครก็ได้มาขับรถแทน" <persName>ป๋อ</persName>กล่าว</p>

<p>ทั้งนี้ <persName>ป๋อ</persName>ยังบอกด้วย ว่าโดยปกติดาราต้องขายภาพ ซึ่งภาพเหล่านี้ ภาพนี้กว่าจะได้มามันยาก ก็อย่าไปทำลาย ด้วยความสนุกสนาน</p>

<p>"อย่างเช่น ก็กูอยากจะฉี่ตรงนี้ มันจะมีอะไรมั้ย เราทำแบบนี้ไม่ได้ เพราะว่าเราขายภาพ เขาไม่ได้รักที่เป็นตัวคุณ แต่เขารักภาพที่คุณเสนอมา เราอย่าไปทรยศกับความรักที่คนดูมีให้เรา บางทีเวลาเขาสอนลูกสอนหลาน เขาก็จะยกเราเป็นตัวอย่าง  อย่าให้เขาผิดหวังกับสิ่งที่เขารัก เขาศรัทธาในตัวเรา ดังนั้นก่อนที่เราจะทำอะไรสักอย่าง เราต้องคิดให้ดีก่อน ทุกวันนี้ดาราเป็นอาชีพที่มั่นคง แต่ดาราที่ไม่รักตัวเองมากกว่า ที่มีอาชีพที่ไม่มั่นคง เราต้องทำให้ได้เหมือนเกลือ คือจงดีให้เหมือนเกลือรักษาความเค็มให้ได้" <persName>ป๋อ</persName>กล่าวสรุป</p></body>
</news>
