<teiHeader>
<fileDesc>
<titleStmt>
  <title>ผอ.สศค. ระบุ การจัดเก็บรายได้รัฐบาลเดือน พ.ค.52 สูงกว่าเป้าหมายเป็นเดือนแรกในรอบปี  </title>
  <author>วีระพันธ์ วุฒิบุญญะ  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206230157&tb=N255206  </bibl>
</sourceDesc>
</fileDesc>
</teiHeader>
<news>
<headline>ผอ.สศค. ระบุ การจัดเก็บรายได้รัฐบาลเดือน พ.ค.52 สูงกว่าเป้าหมายเป็นเดือนแรกในรอบปี</headline>
<lead>ผู้อำนวยการสำนักงานเศรษฐกิจการคลัง ระบุ การจัดเก็บรายได้รัฐบาลเดือนพฤษภาคม สูงกว่าเป้าหมายเป็นเดือนแรกในรอบปี มั่นใจ ทั้งปียอดจัดเก็บรายได้จะต่ำกว่าประมาณการณ์ไม่ถึง 280,000 ล้านบาท</lead>
<neck></neck>
<body><p><persName>นายสมชัย สัจจพงษ์</persName> ผู้อำนวยการสำนักงานเศรษฐกิจการคลัง หรือ สศค. เปิดเผยว่า การจัดเก็บรายได้รัฐบาลเดือนพฤษภาคมที่ผ่านมา สามารถจัดเก็บได้กว่า 217,000 ล้านบาท สูงกว่าเป้าหมายเป็นเดือนแรกของปีงบประมาณ 2552 แต่ยังต่ำกว่าเดือนเดียวกันของปีก่อนร้อยละ 21.6 เนื่องจากการจัดเก็บภาษีรายได้ลดลงเกือบทุกตัว ยกเว้นภาษีน้ำมัน สุราและเบียร์ ที่สูงกว่าเดือนเดียวกันของปีก่อน จากผลของการปรับเพิ่มอัตราภาษีสรรพสามิตของสินค้าดังกล่าว ส่งผลให้รายได้รัฐบาลในช่วง 8 เดือนแรกของปีงบประมาณ 2552 มีจำนวนทั้งสิ้น 874,678 ล้านบาท ซึ่งต่ำกว่าปีที่แล้วเช่นกัน โดยเป็นผลจากการจัดเก็บภาษีของกรมสรรพากร กรมสรรพสามิตและกรมศุลกากร ต่ำกว่าเป้าหมาย </p>
<p>อย่างไรก็ตามคาดว่าการจัดเก็บรายได้ตลอดทั้งปีงบประมาณ 2552 จะต่ำกว่าประมาณการณ์ที่วางไว้ไม่ถึง 280,000 ล้านบาท เนื่องจากมองว่าแนวโน้มการจัดเก็บรายได้ในช่วง 4 เดือนที่เหลือของปี ยังมีปัจจัยบวกทั้งการปรับเพิ่มอัตราภาษีสรรพสามิตน้ำมัน สุรา เบียร์ และยาสูบ ซึ่งจะทำให้มีรายได้เพิ่มประมาณ 23,850 ล้านบาท การจัดเก็บภาษีมูลค่าเพิ่มซึ่งมีทิศทางไม่ได้ลดลงมากจากที่ได้คาดการณ์ไว้เดิม และการคืนภาษีมูลค่าเพิ่มที่ลดลง</p></body>
</news>
