<teiHeader>
<fileDesc>
<titleStmt>
  <title>กรอ.ตีตกแผนลดจ่ายเงินกองทุนอ้อย  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/160709/7823  </bibl>
</sourceDesc>
</fileDesc>
</teiHeader>
<news>
<headline>กรอ.ตีตกแผนลดจ่ายเงินกองทุนอ้อย</headline>
<lead>กรอ.ตีกลับข้อเสนอขอปรับลดเก็บเงินเข้ากองทุนอ้อยน้ำตาล  "<persName>มาร์ค</persName>"  หวั่นกระทบสถานะกองทุนอ้อยและน้ำตาล  พร้อมตั้ง  "<persName>กรณ์</persName>"  เป็นหัวหน้าคณะทำงานแก้ไขปัญหาสภาพคล่องและอัตราแลกเปลี่ยน</lead>
<neck></neck>
<body><p><persName>นายพุทธิพงษ์  ปุณณกันต์</persName>  ผู้ช่วยรัฐมนตรีประจำสำนักนายกรัฐมนตรี  เปิดเผยว่า  ที่ประชุมคณะกรรมการร่วมภาครัฐและเอกชนเพื่อแก้ไขปัญหาทางเศรษฐกิจ  (กรอ.)  ยังไม่อนุมัติให้ปรับลดอัตราการนำเงินเข้ากองทุนอ้อยและน้ำตาลทรายตามปริมาณน้ำตาลทรายโควตา  ก.  (เพื่อบริโภคภายในประเทศ)  ตามที่คณะกรรมการร่วมภาคเอกชน  3  สถาบัน  (กกร.)  เสนอมา  2  บาทต่อกิโลกรัม  เพื่อช่วยลดต้นทุนการผลิตสินค้าที่ใช้น้ำตาลเป็นวัตถุดิบ  เนื่องจาก  กรอ.เห็นว่ากองทุนอ้อยฯ  ยังมีภาระหนี้ค้างอยู่กว่า  1.8  หมื่นล้านบาท  โดยมอบหมายให้สำนักงานคณะกรรมการอ้อยและน้ำตาลทราย  (สอน.)  กลับไปศึกษาต้นทุนและผลกระทบ  หากมีการปรับลดอัตราการนำเงินเข้ากองทุนอ้อยฯ  รวมทั้งนำเสนอมาตรการแก้ไขปัญหาดังกล่าวด้วย</p>

    <p> ส่วนการปรับปรุงกฎระเบียบต่างๆ   เกี่ยวกับการใช้สิทธิซื้อน้ำตาลทรายโควตา  ค.  (สำหรับผลิตสินค้าส่งออก)  นั้นที่ประชุมฯ  เห็นชอบในหลักการ  เช่น  ให้ผู้ประกอบการยื่นคำขอรับสิทธิพิเศษได้ปีละ  2  ครั้งจากเดิมปีละครั้ง  ให้ผู้ได้รับสิทธิฯ  สามารถขนย้ายน้ำตาลในแต่ละเดือนได้มากหรือน้อยกว่าโควตาที่ได้รับอนุมัติ </p>

     <p><persName>นายกำธร  กิตติโชติทรัพย์</persName>  ประธานสหพันธ์ชาวไร่อ้อยแห่งประเทศไทย  กล่าวว่า  ไม่เห็นด้วยกับกรณีที่คณะกรรมการร่วมภาคเอกชน  3  สถาบัน  (กกร.)  ขอลดราคาน้ำตาลทรายภายในประเทศลง  1-2  บาทต่อกิโลกรัม  เพื่อช่วยลดภาระผู้ประกอบการอุตสาหกรรมอาหาร  เพราะปัจจุบันราคาขายปลีกน้ำตาลทรายภายในประเทศของไทยที่อยู่ระดับ  22-23  บาทต่อกิโลกรัม  ถือว่าต่ำกว่าประเทศเพื่อนบ้าน  ซึ่งหากลดราคาน้ำตาลทรายลงไปอีกก็จะทำให้เกิดการลักลอบขนส่งน้ำตาลทรายจากไทยไปขายประเทศเพื่อนบ้านอย่าง  ลาว  และกัมพูชา  โดยหลังจากนี้สหพันธ์ฯ  ก็จะทำหนังสือชี้แจงถึง  กกร.ว่าไม่เห็นด้วย</p>

     <p>ด้าน<persName>นายดุสิต  นนทะนาคร</persName>  ประธานสภาหอการค้าแห่งประเทศไทย  เปิดเผยว่า  ที่ประชุม  กรอ.ได้มอบหมายให้<persName>นายกรณ์  จาติกวณิช</persName>  รมว.การคลัง  เป็นผู้ดูแลจัดตั้งคณะทำงานขึ้นมาเพื่อแก้ไขปัญหาขาดสภาพคล่อง  และอัตราแลกเปลี่ยนให้กับผู้ประกอบการเอสเอ็มอีที่ประสบปัญหาสภาพคล่องไม่สามารถรับใบคำสั่งซื้อสินค้าที่ไม่มีหนังสือสัญญาค้ำประกัน  หรือ  LC  รองรับได้เนื่องจากกลัวว่าส่งออกสินค้าไปแล้วจะไม่สามารถชำระค่าสินค้าได้  โดยขอให้เอ็กซิมแบงก์เข้ามารับค้ำประกันให้  เพื่อให้เข้ามาให้ทันช่วงปลายปี  ก่อนที่คู้ค้าจะหนีหายไปประเทศอื่นแทน  ซึ่งจะทำให้ผู้ประกอบการเอสเอ็มอีสูญเสียโอกาส  โดยคณะกรรมการชุดนี้จะประกอบด้วยหน่วยงานจากภาครัฐเช่นธนาคารแห่งประเทศไทย  ธนาคารเพื่อการส่งออกและนำเข้าแห่งประเทศไทย  (ธสน.)  หรือเอ็กซิม  แบงก์  และภาคเอกชน  ซึ่งประกอบด้วย  สภาหอการค้าแห่งประเทศไทย  สภาอุตสาหกรรมแห่งประเทศไทย  (ส.อ.ท.)  และสมาคมธนาคารไทย.</p></body>
</news>
