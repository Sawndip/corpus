<teiHeader>
<fileDesc>
<titleStmt>
  <title>มาร์คเบรกส.ส.ไข้หุ้นไขก๊อก หวั่นสูญเงินเลือกตั้งซ่อมฟรี  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-19 19:58:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000081570  </bibl>
</sourceDesc>
</fileDesc>
</teiHeader>
<news>
<headline><persName>มาร์ค</persName>เบรกส.ส.ไข้หุ้นไขก๊อก หวั่นสูญเงินเลือกตั้งซ่อมฟรี</headline>
<lead>"<persName>มาร์ค</persName>" ค้าน ส.ส.-ส.ว.ลาออก หลังเจอ"ไข้หุ้น" หนุนสู้ถึงชั้นศาลเพื่อเป็นบรรทัดฐาน เนื่องจาก ส.ส.-ส.ว. เป็นฝ่ายนิติบัญญัติ ห่วงเรื่องเสียเงินเลือกตั้งซ่อมฟรี หากถึงที่สุดแล้วศาลรธน.ตัดสินว่าไม่ผิด ป้อง"<persName>เทพเทือก</persName>"ไม่ผิดกฎเหล็ก 9 ข้อ ยังนั่งตำแหน่งฝ่ายบริหารต่อได้ "<persName>เทพไท</persName>" ท้าเพื่อไทย แน่จริงส่ง"<persName>ยงยุทธ</persName>" ลงชิงเลือกตั้งซ่อมที่สุราษฎร์ แทนตำแหน่งที่ว่างของ "<persName>เทพเทือก</persName>"</lead>
<neck></neck>
<body><p>เมื่อวานนี้ (19 ก.ค.) <persName>นายอภิสิทธิ์ เวชชาชีวะ</persName> นายกรัฐมนตรี กล่าวในรายการ “เชื่อมั่นประเทศไทยกับ<persName>นายกฯอภิสิทธิ์</persName>” ถึงมติคณะกรรมการการเลือกตั้ง (กกต.) วินิจฉัยให้ ส.ส.พรรคประชาธิปัตย์ ขาดคุณสมบัติ โดย<persName>นายสุเทพ เทือกสุบรรณ</persName> เลขาธิการพรรค ได้ลาออกจากการเป็น ส.ส. ว่า เข้าใจว่ามี ส.ส.และ ส.ว.ประมาณ 60 คนถือหุ้น ทางกกต.ได้พิจารณาหลังได้รับเรื่องร้องเรียน ทั้งนี้ใครที่ถือหุ้นในบริษัทที่เกี่ยวข้องกับสื่อมวลชน หรือเป็นคู่สัญญากับรัฐในลักษณะของการรับสัมปทาน กกต.ก็ตีความว่า ขาดคุณสมบัติ แต่คนเหล่านี้มีความเห็นที่ไม่ตรงกัน เพราะว่าตัวเองถือหุ้นเล็กกน้อย ไม่เพียงพอที่จะเกี่ยวข้องกับการบริหารแทรกแซงอะไรต่างๆ ซึ่งเป็นคนละมุมมองกัน คนที่จะต้องชี้ขาดคือ ศาลรัฐธรรมนูญว่าเป็นอย่างไร</p>
<p>ทั้งนี้ ที่ผ่านมากกต.ได้ทยอยพิจารณาซึ่งมี 16 ส.ว. 13 ส.ส.จากพรรคประชาธิปัตย์ และที่รอคิวอยู่เป็น ส.ส.จากพรรคการเมืองอื่นๆ ทั้งนี้ขั้นตอนต่อไปต้องไปที่ศาลรัฐธรรมนูญ ที่ตนไม่สนับสนุนให้ส.ส.และส.ว.ลาออก เพราะจะต้องมีการเลือกตั้งใหม่ ทั้งที่ยังไม่เป็นข้อยุติ ที่สำคัญคือตำแหน่ง ส.ส.และ ส.ว.ไม่ใช่ตำแหน่งที่อยู่ในฐานะฝ่ายบริหารราชการแผ่นดิน แต่อยู่ในฝ่ายนิติบัญญัติ ฉะนั้นคิดว่าน่าจะรอให้ศาลรัฐธรรมนูญวินิจฉัยก่อนเพื่อเป็นบรรทัดฐาน</p>
<p>" กรณีของนายสุเทพท่านให้เหตุผลสองอย่าง หนึ่งบอกว่ารับไม่ได้กับการตัดสินของกกต.และสองท่านบอกว่า หากยังเป็น ส.ส.อยู่ จะต้องไปต่อสู้คดีในศาลรัฐธรรมนูญ ตรงนี้จะเป็นภาระที่ทำให้กระทบต่อการทำหน้าที่ในฐานะรองนายกฯ ฝ่ายความมั่นคงที่มีภารกิจมากมาย จึงสละสิทธิ์ ไม่ขอต่อสู้ในชั้นศาลรัฐธรรมนูญ พร้อมลาออกจากการเป็น ส.ส.หากถามว่าทำไมไม่ลาออกจากการเป็นรองนายกฯต้องบอกว่า เมื่อมีปัญหาการมองข้อกฎหมายไม่ตรงกัน ตรงนี้นายสุเทพได้ขายหุ้นไปหมดแล้ว ก่อนที่จะมาเป็นรองนายกฯ ฉะนั้นนายสุเทพไม่เคยถือหุ้นในฐานะรองนายกฯ และนายสุเทพ จะปฏิบัติหน้าที่ตรงนี้ต่อไป หากถามผมความจริงนายสุเทพปรารภเรื่องนี้มานานแล้ว ซึ่งผมบอกว่าในส่วนตัวของผมนั้นไม่เห็นด้วยกับการลาออก” <persName>นายอภิสิทธิ์</persName>กล่าว</p>
<p>เมื่อถามว่า ทำไมไม่เห็นด้วยที่จะให้ ส.ส.ลาออก เพื่อเป็นการยกมาตรฐาน <persName>นายอภิสิทธิ์</persName> กล่าวว่า คิดว่าต้องแยกตำแหน่ง ส.ส. กับตำแหน่งทางฝ่ายบริหาร หากเป็นฝ่ายบริหารจะมีความเข้มงวดกวดขันขึ้นมาอีกระดับหนึ่ง หากทำหน้าที่แล้วมีปัญหา มีผลประโยชน์ทับซ้อน แล้วมีปัญหาโต้แย้ง และจะไปถึงศาล คิดว่าฝ่ายบริหารควรจะแสดงออก แต่ฝ่ายนิติบัญญัติเขาไม่ได้มีอำนาจหน้าที่ในการบริหาร และไม่ได้เป็นตำแหน่งที่แต่งตั้ง แต่เป็นตำแหน่งที่มาจากการเลือกตั้งของประชาชน ในแง่นั้นหากส.ส.ลาออกก็ต้องไปเลือกตั้งซ่อม หากถามในทางกลับกันหากลาออก 50 คน เลือกตั้งซ่อม 50 เขต แต่มีคนหนึ่งไม่ลาออก ไปต่อสู้ในชั้นศาลแล้วเกิดชนะขึ้นมา จะไม่ถูกคนว่าหรือไปเสียเงินเลือกตั้งซ่อม 50 เขตทำไม และอย่าลืมว่า ส.ส.ที่ลาออกมีสิทธิ์ไปลงเลือกตั้งด้วย เขาไม่ได้ขาดคุณสมบัติ ส่วนใหญ่ก็ขายหุ้นไปแล้วและได้รับเลือกตั้งกลับเข้ามา คนจะไม่บ่นหรือว่า เสียเงินเลือกตั้งไปทำไม 50 เขต</p>
<p>เมื่อถามว่า มีการตั้งคำถามถึงกฎเหล็ก 9 ข้อที่นายกฯ ตั้งไว้ <persName>นายอภิสิทธิ์</persName> กล่าวว่า อันนั้นสำหรับฝ่ายบริหาร ไม่ใช่กฎฝ่ายนิติบัญญัติ กฎเหล็กในระดับ ส.ส.ก็เรื่องหนึ่ง ของฝ่ายบริหารก็อีกเรื่องหนึ่ง และ<persName>นายสุเทพ</persName> ไม่ได้มีปัญหาในฝ่ายบริหาร แต่เป็นการลาออกจากส.ส. ของ<persName>นายสุเทพ</persName> ซึ่งตนได้บอกแล้วว่าไม่เห็นด้วย แต่มันก็เป็นเอกสิทธิ์ของ<persName>นายสุเทพ</persName></p>
<p>**12 ส.ส.ปชป.ไม่ชิงลาออก</p>
<p><persName>นพ.บุรณัชย์ สมุทรักษ์</persName> โฆษกพรรคประชาธิปัตย์ กล่าวถึงกรณี ที่ กกต. ชี้มูล 13 ส.ส.พรรคประชาธิปัตย์ มีปัญหาเรื่องคุณสมบัติ และมีข่าวปล่อยออกมาว่า มีการยื่นเรื่องผ่านประธานสภาฯ เพื่อให้ศาลรัฐธรรมนูญวินิจฉัยแล้ว โดยระบุว่า พรรคประชาธิปัตย์ล่วงรู้คำวินิจฉัยล่วงหน้า ว่า ขอยืนยันว่าพรรคไม่เคยแทรกแซงองค์กรอิสระ หรือสถาบันศาล เหมือนที่เคยเกิดขึ้นกับรัฐบาลในอดีต เพราะเรื่องดังกล่าวทาง กกต. ยังไม่ได้ยื่นให้ประธานสภาฯ หรือมีการยื่นไปยังศาลรัฐธรรมนูญ แต่อย่างใด เป็นการพยายามปล่อยข่าวเพื่อทำลายสถาบันศาล</p>
<p>ส่วนที่มีการปล่อยข่าวออกมาว่าถ้า 16 ส.ว.โดนศาลรัฐธรรมนูญชี้มูล 12 ส.ส.ประชาธิปัตย์ ก็จะชิงลาออกจากการเป็น ส.ส.นั้น พรรคขอยืนยันว่าไม่เป็นความจริง เพราะ12 ส.ส.ของพรรค ยังยืนยันที่จะขอต่อสู้ความจริงในศาลรัฐธรรมนูญ เพื่อที่จะรอคำวินิจฉัย และจะเป็นการวางบรรทัดฐานทางการเมืองด้วยคำวินิจฉัยของศาลอย่างชัดเจน</p>
<p>**ท้า<persName>ยงยุทธ</persName>ลงสู้ศึกเลือกตั้งซ่อม</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวปฎิเสธข่าวที่ว่า ส.ส.พรรคประชาธิปัตย์ ที่ถูก กกต.วินิจฉัยให้ขาดคุณสมบัติการเป็น ส.ส. เตรียมทยอยลาออก เพราะเกรงจะกระทบต่อเสถียรภาพรัฐบาลว่า ไม่เป็นความจริง เป็นแค่การปล่อยข่าว โดยเฉพาะข่าวที่บอกว่า พรรคได้รับสัญญาณพิเศษจากบางฝ่าย ทำให้เปลี่ยนใจก็ไม่เป็นความจริง เป็นการปล่อยข่าว เพื่อต้องการเชื่อมโยงว่า พรรคประชาธิปัตย์ และกกต. มีสายสัมพันธ์กัน ยืนยันว่าพรรคไม่เคยได้รับสัญญาณใดๆ ทุกอย่างเป็นไปตามกระบวนการทางกฎหมาย</p>
<p>"ยืนยันว่า12 ส.ส.ของพรรคประชาธิปัตย์ ต้องการพิสูจน์ตามกระบวนการยุติธรรม และปัญหา ส.ส.ถือหุ้น ไม่กระทบต่อเสถียรภาพรัฐบาล เพราะปัจจุบันรัฐบาลมี ส.ส.อยู่ 276 เสียง ส่วนฝ่ายค้านมีอยู่ 200 เสียง ซึ่งถ้าดูคร่าวๆ หากรวมส.ส.พรรคประชาธิปัตย์ กับส.ส.พรรคร่วมรัฐบาลโดยใช้มาตรฐานเดียวกับกกต.วินิจฉัย จะมีส.ส.พรรคร่วมรัฐบาลถูกตัดสิทธิ์ 2-3 คน รวมแล้วก็ประมาณ 15-16 คน ที่ต้องหายไป หากมีการโหวตกฎหมายสำคัญ เช่นกฎหมายการเมือง และต้องตัดรัฐมนตรีที่เป็นส.ส.ไม่สามารถโหวตคะแนนได้อีก 10 กว่าคน ก็จะไม่มีผลอะไร เว้นแต่จะถูกตัดสิทธิ์ไปถึง 50 คน ซึ่งก็เป็นไปไม่ได้ หากส.ส.พรรคร่วมรัฐบาลเข้าประชุมอย่างพร้อมเพรียง เว้นแต่จะมีส.ส.โดดร่ม แต่เชื่อว่าในช่วงที่เสียงรัฐบาลปริ่มน้ำ ส.ส.จะมีความรับผิดชอบมากขึ้น มีตัวอย่างสมัยรัฐบาล นายชวน หลีกภัย อดีตนายกฯ ที่คะแนนห่างจากฝ่ายค้านไม่กี่คะแนน แต่ก็สามารถประคองให้อยู่ครบสมัยได้" <persName>นายเทพไท</persName> กล่าว</p>
<p><persName>นายเทพไท</persName>กล่าวด้วยว่า ก่อนหน้านี้พรรคเพื่อไทย ออกมาเรียกร้องให้<persName>นายสุเทพ เทือกสุบรรณ</persName> รองนายกฯ ลาออก แต่เมื่อ<persName>นายสุเทพ</persName> ลาออกจากการเป็นส.ส. ก็กลับโจมตีว่าสร้างภาพ ลดกระแสกดดันรัฐบาลไม่ใช่การแสดงสปิริตทางการเมือง ตนจึงอยากทราบจุดยืนพรรคเพื่อไทยว่า เป็นอย่างไรกันแน่</p>
<p>"พรรคเพื่อไทย ควรขอบคุณนายสุเทพ ที่ลาออกและเปิดให้มีการเลือกตั้งซ่อมส.ส.ในเขต 1 สุราษฎร์ธานี ซึ่งพรรคเพื่อไทย ประกาศที่จะส่งคนลงสมัคร ผมอยากเสนอให้ส่งนายยงยุทธ วิชัยดิษฐ์ หัวหน้าพรรคเพื่อไทย ลงสมัคร เพราะเป็นคนอำเภอกาญจนดิษฐ์ ซึ่งเป็นพื้นที่เขตเลือกตั้งที่ 1 ของจังหวัดสุราษฎร์ธานี อีกทั้งยังเป็นถึงอดีตปลัดกระทรวงมหาดไทย เป็นผู้ว่าราชการจังหวัดหลายจังหวัด ซึ่งจะไม่ทำให้นายยงยุทธ เสียเปรียบแน่นอน และไม่มีใครเหมาะสมเท่านายยงยุทธ อีกแล้ว" <persName>นายเทพไท</persName>กล่าว และว่า ถ้าโชคดี <persName>นายยงยุทธ</persName>ได้เป็น ส.ส.จะได้เป็นผู้นำฝ่ายค้านในสภา พรรคเพื่อไทยจะไม่ได้เป็นพรรคผีหัวขาด และมีหัวหน้าพรรคเป็นส.ส.อย่างสมบูรณ์ ไม่ใช่มีหัวหน้าที่เป็นหุ่นเชิดไป เชิดมา</p>
<p>*ยันรัฐบาลไม่มี 2 มาตรฐาน</p>
<p><persName>นายสาธิต ปิตุเตชะ</persName> กรรมการบริหารพรรคประชาธิปัตย์ กล่าวถึงกรณีที่ <persName>นายจาตุรนต์ ฉายแสง</persName> อดีตรักษาการหัวหน้าพรรคไทยรักไทย วิจารณ์รัฐบาล และกระบวนการยุติธรรม 2 มาตรฐาน ว่า ตนขอยืนยันว่า รัฐบาลนี้และกระบวนการยุติธรรมของไทย ไม่เคยเปลี่ยนแปลงหลักการ หรือมาตรฐานในการปฏิบัติตามที่ถูกกล่าวอ้าง โดยยึดหลักกฎหมาย และไม่แทรกแซงกระบวนการยุติธรรมในทุกขั้นตอน ไม่ว่าจะเป็นชั้นพนักงานสอบสวน อัยการ หรือในการพิจารณาของศาล และไม่เคยมีการตั้งธงไว้ก่อน จึงอยากฝากไปยัง<persName>นายจาตุรนต์</persName> เช่นกันว่า แล้ว<persName>นายจาตุรนต์</persName> มีกี่มาตรฐาน เพราะดูจากพฤติกรรมก่อนที่ศาลรัฐธรรมนูญจะยุบพรรคไทยรักไทย <persName>นายจาตุรนต์</persName> ออกมาอกว่า จะยอมรับทุกคำตัดสินของศาล แต่พอศาลรัฐธรรมนูญตัดสินยุบพรรคไทยรักไทย <persName>นายจาตุรนต์</persName> ก็ออกมาวิจารณ์ตุลาการศาลรัฐธรรมนูญต่างๆ นานา อยากถามเช่นกันว่า <persName>นายจาตุรนต์</persName> มีกี่มาตรฐาน หรือพูดไปตามสถานการณ์</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย กล่าวถึงกรณี<persName>นายสุเทพ เทือกสุบรรณ</persName> ลาออกจากการเป็นส.ส. แทนที่จะลาออกจากตำแหน่งรองนายกรัฐมนตรี ว่า เป็นแค่การลาออกเพื่อเปิดทางให้น้องชายของตัวเองที่ทำผิดกฎหมายเลือกตั้งท้องถิ่น จนได้รับใบแดงจากการลงสมัครรับเลือกตั้งนายกอบจ.สุราษฎร์ธานี ได้ลงสมัคร ส.ส. ดังนั้นที่บอกว่าแสดงสปิริต จึงเป็นแค่การสร้างภาพ เพราะของจริงต้องลาออกจากตำแหน่งรองนายกฯ</p></body>
</news>
