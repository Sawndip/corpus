<teiHeader>
<fileDesc>
<titleStmt>
  <title>ฆ่าทุบหัว รปภ.หมกสระน้ำหน้าอาคารดีเอสไอ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-14 13:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000066950  </bibl>
</sourceDesc>
</fileDesc>
</teiHeader>
<news>
<headline>ฆ่าทุบหัว รปภ.หมกสระน้ำหน้าอาคารดีเอสไอ</headline>
<lead>พบศพ รปภ.ศูนย์ราชการ ถูกฆ่าทุบหัวในสระน้ำหน้าอาคารดีเอสไอ ตำรวจตั้งปมสังหารล้างแค้นส่วนตัว หรือฆ่าชิงทรัพย์ ฉกเอกสารราชการ</lead>
<neck></neck>
<body><p>วันนี้ (14 มิ.ย.) เมื่อเวลา 09.00 น. <persName>พ.ต.ท.มานิตย์ เกษมศิริ</persName> พนักงานสอบสวน (สบ 2) สน.ทุ่งสองห้อง รับแจ้งมีผู้เสียชีวิตในสระน้ำ ภายในศูนย์ราชการเฉลิมพระเกียรติ 80 พรรษา 5 ธันวาคม 2550 ถนนแจ้งวัฒนะ แขวงทุ่งสองห้อง เขตหลักสี่ กทม.จึงรุดไปตรวจสอบพร้อมด้วย <persName>พ.ต.อ.นิวัฒน์ ชูภู่</persName> <persName>พ.ต.อ.พีระพงษ์ วงศ์สมาน</persName> รอง ผบก.น.2 <persName>พ.ต.อ.พงษ์ สังข์มุรินทร์</persName>ผกก.สน.ทุ่งสองห้อง แพทย์นิติเวช เจ้าหน้าที่พิสูจน์หลักฐาน (พฐ.) และเจ้าหน้าที่มูลนิธิร่วมกตัญญู</p>
       
      <p> ที่เกิดเหตุเป็นสระน้ำด้านหน้าอาคารของกรมสอบสวนคดีพิเศษ ซึ่งกำลังอยู่ระหว่างการก่อสร้าง พบศพ<persName>นายยุทธภูมิ ม่วงชูอินทร์</persName> อายุ 39 ปี พนักงานรักษาความปลอดภัย บริษัท บิ๊กพาวเวอร์ เซอร์วิส จำกัด อยู่บ้านเลขที่ 49 หมู่ 15 ต.หินโคน อ.ลำปลายมาศ จ.บุรีรัมย์ สภาพศพสวมเสื้อเชิ้ต กางเกงผ้าสีดำ ศีรษะมีบาดแผลถูกทุบด้วยของแข็งจนเป็นแผลฉกรรจ์ ใกล้กันพบท่อนเหล็กแป๊บยาวประมาณ 50 เซนติเมตร ตกอยู่ เจ้าหน้าที่จึงเก็บไว้เป็นหลักฐาน</p>
       
     <p>  สอบสวนเพื่อน รปภ.ของผู้ตายให้การว่า พบเห็นผู้ตายครั้งสุดท้ายเมื่อ เวลา 22.00 น.คืนที่ผ่านมา (13 มิ.ย.) ซึ่งโดยปกติผู้ตายมักทำงานกะกลางคืน และมักมีปากเสียงกับคนงานก่อสร้างเป็นประจำ ด้านพนักงานสอบสวนกำลังตรวจสอบทรัพย์สินในอาคาร เพราะก่อนเกิดเหตุ ได้รับแจ้งมีรถกระบะเข้ามาขโมยสายไฟในอาคาร พร้อมตั้งปมสังหารไว้ที่เรื่องความขัดแย้งส่วนตัวและฆ่าชิงทรัพย์ หรือเอกสารสำคัญของทางราชการ ส่วนศพผู้ตายได้มอบให้เจ้าหน้าที่มูลนิธิฯ นำส่งชันสูตรที่สถาบันนิติเวชวิทยา เพื่อหาเหตุที่แน่ชัดต่อไป</p>
       
       <p>ด้าน <persName>พ.ต.อ.นิวัฒน์</persName> เปิดเผยว่า จากการสอบสวนทราบว่า ผู้ตายถูกส่งมาเฝ้าอยู่ที่เกิดเหตุได้ประมาณ 1 เดือน โดยจะเข้าเวรช่วงเวลา 19.00 น.ถึง 07.00 น.ของทุกวัน ก่อนมาพบศพได้มีเพื่อน รปภ.เข้ามาเปลี่ยนเวร ก็ไม่พบตัวแต่พบทรัพย์สินของผู้ตายวางอยู่ในป้อม แต่ก็ไม่ได้คิดอะไร เนื่องจากคิดว่าลืมทิ้งไว้ จึงเข้าทำงานตามปกติ ระหว่างนั้นก็มีคนงานเดินเข้ามาตักน้ำในสระ ก็พบศพผู้ตายจมอยู่ในน้ำ จึงแจ้งเจ้าหน้าที่ตำรวจมาตรวจสอบ</p>
       	
       <p><persName>พ.ต.อ.นิวัฒน์</persName> กล่าวต่อไปว่า เมื่อ 3 อาทิตย์ที่ผ่านมา ผู้ตายเคยมีปากเสียงกับคนงานคนหนึ่ง เรื่องมาหยิบวิทยุ และกระติกน้ำร้อนไปใช้ แต่ก็ไม่มีเหตุการณ์รุนแรงอะไร นอกจากนั้นเมื่อคืนนี้(13 มิ.ย.)ช่วงเวลาประมาณ 20.00 น.ก็ได้มีคนร้ายเข้ามาลักสายไฟฟ้า ผู้ตายก็ได้วิ่งไล่จับแต่จับตัวไม่ได้ จึงกลับมาเข้าเวรตามปกติ และก็มาถูกทำร้ายจนเสียชีวิตดังกล่าว ซึ่งสาเหตุน่าจะมาจากคนร้ายที่เข้ามาลักทรัพย์โกรธแค้นที่ถูกไล่จับ จึงพากันย้อนกลับเข้ามากลางดึกและย่องเข้ามาด้านหลัง จากนั้นก็ใช้แป๊บหวดที่ศีรษะจนเสียชีวิต จากนั้นก็ลากศพไปโยนทิ้งในสระน้ำเพื่ออำพรางคดี แต่ก็ไม่ตัดประเด็ดเรื่องการทะเลาะกับพวกคนงาน ซึ่งจะได้ให้ฝ่ายสืบสวนออกหาข่าว เพื่อจะได้ติดตามจับตัวคนร้ายมาดำเนินคดีต่อไป</p></body>
</news>
