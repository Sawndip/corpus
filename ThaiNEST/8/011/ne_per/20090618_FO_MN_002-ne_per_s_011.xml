<teiHeader>
<fileDesc>
<titleStmt>
  <title>โสมแดงอาจใช้'อาวุธเคมี'ถล่มโสมขาว  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-18 23:27:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000069142  </bibl>
</sourceDesc>
</fileDesc>
</teiHeader>
<news>
<headline>โสมแดงอาจใช้'อาวุธเคมี'ถล่มโสมขาว</headline>
<lead>อินเตอร์เนชั่นแนล ไครซิส กรุ๊ป (ไอซีจี) องค์การศึกษาวิจัยนอกภาครัฐบาลชื่อดัง เผยแพร่รายงานเมื่อวันพฤหัสบดี (18) ซึ่งระบุว่าเกาหลีเหนือมีอาวุธเคมีเป็นจำนวนหลายพันตัน ที่อาจจะใช้ติดขีปนาวุธเพื่อโจมตีเกาหลีใต้ได้ทันที</lead>
<neck></neck>
<body><p>ทั้งนี้ในช่วงหลายสัปดาห์ที่ผ่านมา เกาหลีเหนือได้เพิ่มความตึงเครียดให้กับภูมิภาคเอเชียเหนือ ซึ่งเป็นภูมิภาคที่กุมเศรษฐกิจโลกไว้ถึงหนึ่งในหก โดยเกาหลีเหนือได้ทดสอบยิงขีปนาวุธ และข่มขู่ว่าจะเข้าโจมตีเกาหลีใต้ อีกทั้งยังทดสอบนิวเคลียร์ไปเมื่อวันที่ 25 พฤษภาคมที่ผ่านมา จนสหประชาชาติประกาศคว่ำบาตร</p>
<p> รายงานจากไอซีจีระบุว่า มีความเห็นสอดคล้องต้องกันโดยทั่วไปว่า เกาหลีเหนือนั้นครอบครองอาวุธเคมีไว้เป็นจำนวนราว 2,500-5,000 ตัน ซึ่งรวมถึงก๊าซพิษที่ชื่อ "ซาริน" ที่เป็นสารทำลายประสาทร้ายแรงด้วย</p>
<p> "หากมีการขยายความขัดแย้งออกไปและหากเกิดการโจมตีทางทหารขึ้น ก็มีความเสี่ยงว่าจะมีการใช้สารเหล่านี้ ในแง่ของอาวุธตามแบบฉบังแล้ว เราเชื่อว่าเกาหลีเหนืออยู่ในฐานะอ่อนแอ และพวกเขารู้สึกว่าอาจจะต้องหันมาใช้สารเหล่านี้" <persName>แดเนียล พิงค์สตัน</persName> ตัวแทนของไอซีจี กล่าวที่กรุงโซล</p>
<p> ในรายงานระบุอีกว่า เกาหลีเหนือสะสมอาวุธเคมีมาหลายสิบปีแล้ว และสามารถยิงอาวุธเหล่านี้ด้วยปืนใหญ่พิสัยไกลที่มุ่งเป้าไปยังบริเวณกรุงโซล ซึ่งประชากรเกาหลีใต้ 49 ล้านคนอาศัยอยู่ในพื้นที่แถบนี้ถึงครึ่งหนึ่ง นอกจากนั้นโสมแดงยังอาจยิงด้วยขีปนาวุธ ที่สามารถไปถึงเป้าหมายในเกาหลีใต้ทั่วทั้งประเทศด้วย</p>
<p> "แม้ดูเหมือนว่าอาวุธเคมีที่สะสมไว้จะไม่ได้เพิ่มจำนวนมากขึ้น แต่เท่าที่มีอยู่ก็มากเพียงพอที่จะทำให้พลเรือนของเกาหลีใต้บาดเจ็บล้มตายเป็นจำนวนมหาศาล" รายงานระบุ</p>
<p> ส่วนโครงการอาวุธชีวภาพนั้น รายงานระบุว่าเกาหลีเหนือกำลังดำเนินการเช่นกัน แต่<persName>พิงค์สตัน</persName>ไม่คิดว่าเกาหลีเหนือจะพัฒนาโครงการอาวุธดังกล่าวได้สมบูรณ์แล้ว</p>
<p> นอกจากนั้น ในรายงานอีกฉบับหนึ่งของไอซีจีที่นำออกเผยแพร่พร้อมๆ กัน ยังระบุว่าเกาหลีเหนือได้ติดตั้งจรวดประเภท "สกั๊ด" จำนวนมากกว่า 600 ลูก ซึ่งสามารถทำลายเกาหลีใต้ได้ทั้งหมด และยังมีขีปนาวุธ "โรดอง" อีก 320 ลูกที่สามารถโจมตีญี่ปุ่นด้วย</p>
<p> ผู้เชี่ยวชาญด้านอาวุธหลายคนเชื่อว่าเกาหลีเหนือยังต้องใช้เวลาอีกหลายปีกว่าที่จะสามารถพัฒนาอาวุธนิวเคลียร์ให้มีขนาดเล็กพอที่จะติดหัวรบของขีปนาวุธ และยังต้องทดสอบอีกหลายครั้งกว่าที่จะประสบความสำเร็จ</p>
<p> **ทดสอบขีปนาวุธ**</p>
<p> โฆษกของกองกำลังรักษาชายฝั่งของญี่ปุ่นระบุว่า เกาหลีเหนือได้เตือนให้เรือต่างๆ ออกห่างจากน่านน้ำของเมืองวอนซาน ทางตะวันออกไปจนถึงปลายเดือนนี้ ซึ่งทำให้สงสัยกันว่าโสมแดงจะมีการทดสอบขีปนาวุธในบริเวณดังกล่าว</p>
<p> โดยก่อนหน้านี้ เกาหลีเหนือได้ยิงขีปนาวุธพิสัยใกล้จากชายฝั่งทางตะวันออกของประเทศภายหลังการทดสอบนิวเคลียร์เมื่อเดือนพฤษภาคมด้วย และเมื่อเดือนเมษายนก็ได้ทดสอบการยิงจรวด โดยอ้างว่าเป็นการยิงจรวดปล่อยดาวเทียม</p>
<p> นอกจากนั้น หนังสือพิมพ์โยมิอูริ ของญี่ปุ่นยังรายงานโดยอ้างนักวิเคราะห์ของกระทรวงกลาโหมระบุว่า เกาหลีเหนืออาจกำลังเตรียมทดสอบยิงขีปนาวุธพิสัยไกลข้ามประเทศญี่ปุ่นในช่วงสองสามสัปดาห์นี้ด้วย</p>
<p> นักวิเคราะห์ชี้ว่าการทดสอบอาวุธของเกาหลีเหนือเหล่านี้ มีขึ้นเพื่อระดมการสนับสนุนภายในประเทศต่อ<persName>ประธานคิมจองอิล</persName> วัย 67 ปี ซึ่งกำลังวางตัวลูกชายคนเล็กให้เป็นผู้สืบทอดตำแหน่งผู้นำคนต่อไป หลังจากที่มีข่าวว่าเขาล้มป่วยด้วยโรคหลอดเลือดสมองเมื่อปีที่แล้ว</p>
<p> อนึ่ง เกาหลีเหนือได้ตอบโต้มาตรการคว่ำบาตรครั้งล่าสุดของสหประชาชาติ โดยระบุเมื่อสุดสัปดาห์ที่ผ่านมาว่าจะเริ่มโครงการเสริมสมรรถนะแร่ยูเรเนียมอีกครั้งหนึ่ง ซึ่งผู้เชี่ยวชาญบอกว่าเป็นอีกเส้นทางหนึ่งในการผลิตอาวุธนิวเคลียร์</p></body>
</news>
