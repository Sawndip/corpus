<teiHeader>
<fileDesc>
<titleStmt>
  <title>เพิ่มโควตารับจำนำข้าวอีก 2 ล้านตัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-05 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090605/15759/%e0%b9%80%e0%b8%9e%e0%b8%b4%e0%b9%88%e0%b8%a1%e0%b9%82%e0%b8%84%e0%b8%a7%e0%b8%95%e0%b8%b2%e0%b8%a3%e0%b8%b1%e0%b8%9a%e0%b8%88%e0%b8%b3%e0%b8%99%e0%b8%b3%e0%b8%82%e0%b9%89%e0%b8%b2%e0%b8%a7%e0%b8%ad%e0%b8%b5%e0%b8%812%e0%b8%a5%e0%b9%89%e0%b8%b2%e0%b8%99%e0%b8%95%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>เพิ่มโควตารับจำนำข้าวอีก 2 ล้านตัน</headline>
<lead>ที่ประชุม กขช.เพิ่มโควตารับจำนำข้าวเปลือกนาปรังอีก 2 ล้านตัน ใช้เงิน 2.4 หมื่นล้านบาทจาก ธ.ก.ส. พร้อมขยายเวลารับจำนำถึงเดือน ก.ค. พาณิชย์เตรียมเสนอรับจำนำกุ้งหมื่นตัน</lead>
<neck></neck>
<body><p><persName>นายอลงกรณ์ พลบุตร</persName> เปิดเผยภายหลังการประชุมคณะกรรมการนโยบายข้าวแห่งชาติ (กขช.) ที่มี<persName>นายอภิสิทธิ์ เวชชาชีวะ</persName> นายกรัฐมนตรี เป็นประธาน และมีผู้เข้าเกี่ยวข้องร่วมประชุมอย่างพร้อมเพรียง ว่าที่ประชุมได้พิจารณาเพิ่มโควตาการรับจำนำข้าวเปลือกนาปรังในฤดูการผลิต 2552 เพิ่มอีก 2 ล้านตัน จากเดิมกำหนดไว้ที่ 4 ล้านตัน เป็น 6 ล้านตัน วงเงิน 2.4 หมื่นล้านบาท โดยใช้เงินของธนาคารเพื่อการเกษตรและสหกรณ์การเกษตร (ธ.ก.ส.) กระจายใน 40 จังหวัด ที่มีปริมาณผลผลิตเหลืออยู่</p>

 <p>"ปริมาณรับจำนำข้าวในฤดูกาลนี้สูงเป็นประวัติการณ์แล้ว เพื่อช่วยบรรเทาความเดือดร้อนของเกษตรกร นอกจากนี้ที่ประชุมยังกำชับเรื่องการตรวจสอบคุณภาพข้าว ไม่ให้มีข้าวต่างด้าวเข้ามาสวมสิทธิ์หรือขายใบประทวนให้โรงสี เพราะเป้าหมายการเพิ่มโควตาครั้งนี้เพื่อให้เงินถึงมือเกษตรกรที่ได้รับความเดือดร้อนอย่างแท้จริง” <persName>นายอลงกรณ์</persName> กล่าว</p>

 <p>ด้าน<persName>นางพรทิวา นาคาศัย</persName> รัฐมนตรีว่าการกระทรวงพาณิชย์ กล่าวว่า กขช.ได้เพิ่มปริมาณการรับจำนำข้าวเปลือกอีก 2 ล้านตัน ในราคาความชื้นไม่เกิน 15% จะอยู่ที่ 11,800 บาทต่อตัน แต่หากความชื้นสูงกว่านี้ราคารับจำนำจะลดลงตามความชื้นที่สูงขึ้น โดยใช้วงเงินจาก ธ.ก.ส.กว่า 2.3 หมื่นล้านบาท พร้อมทั้งขยายเวลาเปิดรับจำนำในส่วนของภาคกลางไปสิ้นสุดวันที่ 31 กรกฎาคม และในส่วนของภาคใต้ให้รับจำนำสิ้นสุดในวันที่ 30 กันยายนนี้ต่อไป</p>

<p> ด้าน<persName>นายยรรยง พวงราช</persName> อธิบดีกรมการค้าภายใน กล่าวว่า การประชุมคณะกรรมการนโยบายและมาตรการช่วยเหลือเกษตรกร (คชก.) ในวันที่ 5 มิถุนายนนี้ กระทรวงพาณิชย์จะนำเสนอการช่วยเหลือเกษตรกรผู้เลี้ยงกุ้ง โดยจะให้มีการรับจำนำกุ้ง 1 หมื่นตัน แม้ว่าก่อนหน้านี้คณะอนุกรรมการด้านการตลาด ที่มีรัฐมนตรีว่าการกระทรวงพาณิชย์เป็นประธาน จะให้กรมการค้าภายใน และกระทรวงเกษตรและสหกรณ์กลับไปพิจารณาว่าหากจะมีการปรับเปลี่ยนการรับจำนำมาเป็นการแทรกแซงด้านอื่นๆ แทน แต่ขณะนี้หากไม่มีการช่วยเหลือ ผู้เลี้ยงกุ้งจะได้รับความเดือดร้อนอย่างหนัก</p></body>
</news>
