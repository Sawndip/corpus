<teiHeader>
<fileDesc>
<titleStmt>
  <title>เต้าเทียมเหมือนจริง ฝึกคลำตรวจหามะเร็ง  </title>
  <author>จุฑารัตน์ ทิพย์นำภา  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-11 06:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090611/50185/%e0%b9%80%e0%b8%95%e0%b9%89%e0%b8%b2%e0%b9%80%e0%b8%97%e0%b8%b5%e0%b8%a2%e0%b8%a1%e0%b9%80%e0%b8%ab%e0%b8%a1%e0%b8%b7%e0%b8%ad%e0%b8%99%e0%b8%88%e0%b8%a3%e0%b8%b4%e0%b8%87-%e0%b8%9d%e0%b8%b6%e0%b8%81%e0%b8%84%e0%b8%a5%e0%b8%b3%e0%b8%95%e0%b8%a3%e0%b8%a7%e0%b8%88%e0%b8%ab%e0%b8%b2%e0%b8%a1%e0%b8%b0%e0%b9%80%e0%b8%a3%e0%b9%87%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>เต้าเทียมเหมือนจริง ฝึกคลำตรวจหามะเร็ง</headline>
<lead>เต้านมเทียม..อุปกรณ์การเรียนการสอนในโรงเรียนแพทย์และพยาบาล สำหรับฝึกทักษะการตรวจหาสิ่งผิดปกติในเต้านมโดยเฉพาะมะเร็ง ยิ่งพบเร็วก็ยิ่งหายเร็ว</lead>
<neck></neck>
<body><p>โครงการวิจัยและพัฒนาเต้านมเทียม เป็นความร่วมมือระหว่างคณะวิศวกรรมศาสตร์และวิทยาลัยสาธารณสุขศาสตร์ จุฬาลงกรณ์มหาวิทยาลัย ได้รับทุนสนับสนุนส่วนหนึ่งจากกระทรวงวิทยาศาสตร์และเทคโนโลยี 9 แสนบาท จัดทำเต้านมเทียม 200 ชุด โดยได้ส่งมอบให้กรมอนามัย เพื่อแจกจ่ายให้กับศูนย์อนามัยทั่วประเทศ</p>
<p><persName>นพ.ภิรมย์ กมลรัตนกุล</persName> อธิการบดีจุฬาลงกรณ์มหาวิทยาลัย กล่าวว่า ทีมวิจัยจุฬาฯ นำโดย <persName>รศ.ศราวุธ ริมดุสิต</persName> คณะวิศวกรรมศาสตร์ ได้พัฒนาเต้านมเทียมจากซิลิโคน ที่มีลักษณะใกล้เคียงกับเต้านมจริง โดยฝังก้อนมะเร็งจำลองไว้ภายใน เพื่อฝึกทักษะการคลำตรวจหาความเสี่ยงของมะเร็งเต้านมได้ด้วยตนเอง</p>
<p>เต้านมเทียมทั้ง 200 ชุดที่ส่งมอบให้กรมอนามัย คาดว่าจะใช้เวลา 6 เดือนในการสรุปข้อมูลการใช้งาน สำหรับนำมาปรับปรุงเต้านมเทียมรุ่นต่อไป เพื่อใช้เป็นต้นแบบการเรียนการสอนในโรงเรียนแพทย์</p>
<p><persName>นพ.ณรงค์ศักดิ์ อังคะสุวพลา</persName> อธิบดีกรมอนามัย กล่าวว่า มะเร็งเต้านมยังคงเป็นปัญหาด้านสุขภาพของหญิงไทย แนวโน้มการเกิดโรคไม่ได้ลดลง หรือราว 28-38% ของประชากร 1 แสนคน ในช่วง 2 ปีที่ผ่านมา สาเหตุเพราะมะเร็งเต้านมในระยะเริ่มต้นไม่แสดงอาการ ทำให้พบผู้ป่วยที่เป็นมะเร็งระยะลุกลามยากต่อการรักษา</p>
<p>ปัจจุบันกรมอนามัยได้ฝึกทักษะอาสาสมัครให้เข้าใจวิธีตรวจเต้านมด้วยตนเองแล้วกว่า 3 แสนคน หากได้ทดลองใช้เต้านมเทียมนี้ คาดว่าภายใน 5 ปี สถิติการเกิดโรงมะเร็งเต้านมในประเทศไทยน่าจะดีขึ้น</p>
<p>หลังจากที่ได้รับมอบเต้านมเทียมจากจุฬาฯ จะส่งต่อให้กับศูนย์อนามัยในส่วนภูมิภาค 12 จังหวัด เพื่อใช้ร่วมกับโรงพยาบาลและสถานบริการสาธารณสุขในพื้นที่ โดยกรมอนามัยพร้อมร่วมสนับสนุนการผลิตต้นแบบรุ่นต่อไป</p>
<p><persName>รศ.ศิริพรดำรงค์ศักดิ์กุล</persName> รองคณบดีฝ่ายวิจัย คณะวิศวกรรมศาสตร์ เสริมว่า เต้านมเทียมที่พัฒนาขึ้นนี้ทำจากซิลิโคนชนิดพิเศษ มีลักษณะใกล้เคียงกับเต้านมจริง โดยได้ฝังก้อนซิลิโคนแข็งขนาดแตกต่างกัน 5 จุด ในระดับความลึกต่างกันเพื่อแทนก้อนมะเร็ง ส่วนต้นทุนการผลิตอยู่ที่ 1,500-2,000 บาท เมื่อเทียบกับเต้านมเทียมนำเข้า ราคา 1 หมื่นบาทขึ้นไป</p></body>
</news>
