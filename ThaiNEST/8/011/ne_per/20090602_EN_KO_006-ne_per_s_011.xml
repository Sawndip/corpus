<teiHeader>
<fileDesc>
<titleStmt>
  <title>'กัปตัน'เปรยอยากอยู่เบื้องหลัง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090602/15298/%e0%b8%81%e0%b8%b1%e0%b8%9b%e0%b8%95%e0%b8%b1%e0%b8%99%e0%b9%80%e0%b8%9b%e0%b8%a3%e0%b8%a2%e0%b8%ad%e0%b8%a2%e0%b8%b2%e0%b8%81%e0%b8%ad%e0%b8%a2%e0%b8%b9%e0%b9%88%e0%b9%80%e0%b8%9a%e0%b8%b7%e0%b9%89%e0%b8%ad%e0%b8%87%e0%b8%ab%e0%b8%a5%e0%b8%b1%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>'<persName>กัปตัน</persName>'เปรยอยากอยู่เบื้องหลัง</headline>
<lead>"<persName>กัปตัน</persName>" <persName>ภูธเนศ หงษ์มานพ</persName> รับเริ่มเรียนรู้งานเบื้องหลัง แต่มีคนติงไม่ให้รีบผันตัว เผยมีคนรู้ใจแล้ว เป็นสาวนอกวงการ แต่ไม่อยากเปิดเผย เพราะเป็นเรื่องเปราะบาง</lead>
<neck></neck>
<body><p>อยู่เบื้องหน้าวงการบันเทิงมานาน 17 ปี วันนี้ "<persName>กัปตัน</persName>" <persName>ภูธเนศ</persName> เปรยว่าอยากจะทำงานเบื้องหลังกันบ้างแล้ว โดยพระเอกคนดังเผยว่า ก่อนหน้านี้เคยอยากจะฝึกเป็นผู้ช่วยผู้กำกับ และทุกวันนี้ก็ชิมลางดูเรื่องสคริปต์รายการ เรื่องของเรื่องบ้างแล้ว</p>

 <p>"จริงๆ ผมอยากเรียนรู้ทั้งรายการและละคร แต่มันคนละเรื่องเลย แต่เราอยู่กับละครมาตลอด มันก็ซึมซับมาเรื่อยๆ แต่รายการเป็นสิ่งใหม่ ก็เพิ่งจะเรียนรู้ก็ต้องฝึกไปเรื่อยๆ เบื้องหน้าก็ยังอยากทำ แต่อาจจะไม่ใช่เป็นดารามากนัก ถ้ามีงานดีๆ ให้ทำผมทำ แต่ถ้าให้ผมเป็นแบบดาวมากๆ ผมก็จะขัดเขินของผมอยู่ แต่ผมจะมีความสุขทุกครั้งที่อยู่กองถ่าย อยู่เบื้องหลัง ใส่ขาสั้น ลุยงาน คลุกฝุ่นได้หมด เราก็อยู่ตรงนี้มา 17 ปีแล้วนะ มันเหมือนทุกอย่างเวลามันบ่มเพาะมาเรื่อยๆ ผมว่าคนเรามีจุดหนึ่ง ถึงวันหนึ่งจะรู้สึกอยากทำอย่างอื่นบ้าง แต่ก็มีคำหนึ่งที่พี่ๆ ในวงการเขาสอนคือ ไม่จำเป็นต้องรีบไปทำเบื้องหลัง ตราบใดที่เรายังทำเบื้องหน้าได้อยู่ มันเป็นโอกาส ถ้าวันหนึ่งเราไม่ได้ทำเบื้องหน้าได้แล้ว เราสามารถไปทำเบื้องหลังได้ทุกเมื่ออยู่แล้ว ซึ่งมันก็จริง เพราะทุกวันนี้ที่เราทำเบื้องหน้า มันเหมือนเราได้ฝึกไปในตัว วันหนึ่งถ้าเราพร้อมกระโดดไปอยู่เบื้องหลังก็ทำได้ตลอด"</p>

 <p>หันมาถามเรื่องรักกันบ้าง <persName>กัปตัน</persName> ยอมรับว่าเวลานี้เขามีคนที่คอยห่วงใย และดูแลซึ่งกันและกันแล้ว เป็นสาวนอกวงการที่คบหาดูใจกันมาสักพักแล้ว</p>

 <p>"ชีวิตตอนนี้ปกติดี ไม่ได้มีอะไรแปลกกว่าคนอื่น แต่ผมไม่ค่อยอยากพูดมากนัก เพราะกลัวว่าเดี๋ยวเขาจะตกใจ ต้องขอพื้นที่ให้เขานิดหนึ่ง แต่ยืนยันผมก็ใช้ชีวิตปกติ ถ้าถึงเวลาก็เปิดเผยได้อยู่แล้ว แต่ก็ต้องดูความแข็งแรงของกันและกันด้วย เรื่องแบบนี้มันค่อนข้างเปราะบางสำหรับบางคน เพราะเราเป็นคนที่ประชาชนสนใจ เวลาพูดอะไรออกไป คำนั้นจะอยู่ไปเสมอ ถ้าอนาคตข้างหน้าไม่แน่นอน ก็กลายเป็นไปผูกมัดคนที่สาม ผมก็เห็นใจเขาเหมือนกัน มันก็ไม่ยุติธรรม เพราะคนก็มีโอกาสมีสิทธิ์เลือกที่จะคบใคร และศึกษากันไปจนกว่าจะมั่นใจ" <persName>กัปตัน</persName>กล่าวสรุป</p></body>
</news>
