<teiHeader>
<fileDesc>
<titleStmt>
  <title>เลื่อนสั่งคดี4นปช./วีระ-ณัฐวุฒิ-เหวงส่อพ้นคุก  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-10 16:56:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090610/50046/%e0%b9%80%e0%b8%a5%e0%b8%b7%e0%b9%88%e0%b8%ad%e0%b8%99%e0%b8%aa%e0%b8%b1%e0%b9%88%e0%b8%87%e0%b8%84%e0%b8%94%e0%b8%b54%e0%b8%99%e0%b8%9b%e0%b8%8a.-%e0%b8%a7%e0%b8%b5%e0%b8%a3%e0%b8%b0-%e0%b8%93%e0%b8%b1%e0%b8%90%e0%b8%a7%e0%b8%b8%e0%b8%92%e0%b8%b4-%e0%b9%80%e0%b8%ab%e0%b8%a7%e0%b8%87%e0%b8%aa%e0%b9%88%e0%b8%ad%e0%b8%9e%e0%b9%89%e0%b8%99%e0%b8%84%e0%b8%b8%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>เลื่อนสั่งคดี4นปช./<persName>วีระ</persName>-<persName>ณัฐวุฒิ</persName>-<persName>เหวง</persName>ส่อพ้นคุก</headline>
<lead>อัยการเลื่อนสั่งคดี"<persName>จตุพร</persName>-<persName>อดิศร</persName>-<persName>อริสมันต์</persName>-<persName>ชินวัฒน์</persName>"ฝืนพรก.ฉุกเฉิน รอชี้ขาดสอบพยานเพิ่ม "<persName>วีระ</persName>-<persName>ณัฐวุฒิ</persName>-<persName>เหวง</persName>"ครบฝากขัง ส่อหลุดสรุปสำนวนไม่ทัน</lead>
<neck></neck>
<body><p>ที่สำนักงานอัยการสูงสุด ถนนรัชดาภิเษก <persName>นายจตุพร พรหมพันธุ์</persName> ส.ส.สัดส่วน พรรคเพื่อไทย <persName>นายอดิศร เพียงเกษ</persName> จาก 111กรรมการบริหารพรรคไทยรักไทย <persName>นายอริสมันต์ พงศ์เรืองรอง</persName> อดีตส.ส.พรรคไทยรักไทย และ<persName>นายชินวัฒน์ หาบุญพาด</persName> เครือข่ายแท็กซี่ แกนนำแนวร่วมประชาธิปไตยต่อต้านเผด็จการแห่งชาติ(นปช.)</p>
<p>ผู้ต้องหาคดีร่วมกับ <persName>พ.ต.ท.ทักษิณ ชินวัตร</persName> <persName>นายวีระ มุกสิกพงศ์</persName> กับพวกรวม 14 คน ชุมนุมก่อความวุ่นวายในบ้านเมือง และฝ่าฝืนพ.ร.ก.บริหารราชการในสถานการณ์ฉุกเฉิน พ.ศ.2548 มั่วสุมกันตั้งแต่ 5 คนขึ้นไป เมื่อวันที่ 26 มี.ค.2552 จนถึงช่วงสงกรานต์ที่ผ่านมา เดินทางมาพร้อมกลุ่มผู้สนับสนุนจำนวนหนึ่ง เพื่อเข้าพบ <persName>นายกายสิทธิ์ พิศวงปราการ</persName> อธิบดีอัยการฝ่ายคดีอาญา เพื่อฟังคำสั่งคดี</p>
<p>อย่างไรก็ตาม อัยการยังไม่สามารถสั่งคดีได้ในช่วงเช้า เนื่องจากต้องรอคำสั่งชี้ขาดของ <persName>นายชัยเกษม นิติสิริ</persName> อัยการสูงสุด เรื่องการสอบสวนพยานเพิ่มเติมตามที่ผู้ต้องหาร้องขอความเป็นธรรมเมื่อวันที่ 1 มิ.ย.ที่ผ่านมา อธิบดีอัยการฝ่ายคดีอาญา กล่าวว่า เหตุที่ต้องรออัยการสูงสุดเป็นผู้ชี้ขาด เนื่องจากคดีนี้ <persName>พ.ต.ท.ทักษิณ ชินวัตร</persName> ซึ่งตัวอยู่นอกราชอาณาจักรเป็นผู้ต้องหาด้วย คดีจึงเข้าลักษณะที่อัยการสูงสุดจะเป็นผู้สั่งการ ตามประมวลวิธีพิจารณาความอาญา มาตรา 20 ระบุว่าถ้าความผิดซึ่งมีโทษตามกฎหมายไทย ได้ทำลงนอกราชอาณาจักรไทย ให้อธิบดีกรมอัยการ(อสส.) หรือผู้รักษาการแทนเป็นพนักงานสอบสวน หรือมอบหมายให้พนักงานสอบสวนคนใดก็ได้</p>
<p><persName>วีระ</persName>-<persName>ณัฐวุฒิ</persName>-<persName>เหวง</persName> ส่อรอดคุก ถ้าอัยการทำสำนวนฟ้องไม่ทัน</p>
<p>ผู้สื่อข่าวรายงานว่า ศาลอาญามีคำสั่งนัด <persName>นายวีระ</persName> <persName>นายณัฐวุฒิ</persName> และ<persName>นพ.เหวง</persName> ให้มารายงานตัวในวันที่ 11 มิ.ย. เวลา 09.00 น.หลังครบกำหนดฝากขังครั้งสุดท้าย เพื่อคืนหลักทรัพย์ประกันและปล่อยตัวตามกฎหมาย</p>
<p>ผู้สื่อข่าวรายงานด้วย สำหรับคดีนี้พนักงานสอบสวนมีความเห็นสมควรสั่งฟ้อง <persName>นายวีระ</persName> กับพวกรวม 14 คน ในความผิดฐาน ร่วมกันตั้งแต่ 10 คนขึ้นไป ยุยงส่งเสริมให้เกิดความวุ่นวายในบ้านเมือง ตามประมวลกฎหมายอาญา มาตรา 215 ซึ่งมีโทษจำคุกไม่เกิน 5 ปี หรือปรับไม่เกิน 10,000 บาท หรือทั้งจำทั้งปรับ, กระทำการให้ปรากฏแก่ประชาชนด้วยวาจา อันไม่ใช่ความมุ่งหมายตามรัฐธรรมนูญเพื่อให้ล่วงละเมิดกฎหมายแผ่นดิน มาตรา 116 ซึ่งมีโทษจำคุกไม่เกิน 7 ปี และฝ่าฝืน พ.ร.ก.ฉุกเฉิน พ.ศ.2548 มั่วสุมกันตั้งแต่ 5 คนขึ้นไป</p>
<p>อธิบดีอัยการฝ่ายคดีอาญา กล่าวอีกว่า ส่วน<persName>นายวีระ มุสิกพงศ์</persName> <persName>นายณัฐวุฒิ ไสยเกื้อ</persName> และ <persName>นพ.เหวง โตจิราการ</persName> ผู้ต้องหาร่วมที่พ้นกำหนดฝากขังครั้งสุดท้ายในวันที่ 10 มิ.ย. เมื่ออัยการยังไม่สามารถสั่งคดีได้ตามกระบวนการทางกฎหมาย ทั้งสามก็จะได้รับการปล่อยตัวออกไป ซึ่งหากอัยการมีความเห็นจะสั่งฟ้องหรือไม่ฟ้องแล้วก็จะแจ้งให้พนักงานสอบสวนนำตัวมาฟังคำสั่งอีกครั้ง</p></body>
</news>
