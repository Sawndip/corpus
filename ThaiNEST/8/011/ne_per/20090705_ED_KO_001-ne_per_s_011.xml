<teiHeader>
<fileDesc>
<titleStmt>
  <title>ใช้เว็บเป็นตัวช่วยส่งข้อมูลผู้ป่วยทันใจ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-05 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090705/19411/%e0%b9%83%e0%b8%8a%e0%b9%89%e0%b9%80%e0%b8%a7%e0%b9%87%e0%b8%9a%e0%b9%80%e0%b8%9b%e0%b9%87%e0%b8%99%e0%b8%95%e0%b8%b1%e0%b8%a7%e0%b8%8a%e0%b9%88%e0%b8%a7%e0%b8%a2%e0%b8%aa%e0%b9%88%e0%b8%87%e0%b8%82%e0%b9%89%e0%b8%ad%e0%b8%a1%e0%b8%b9%e0%b8%a5%e0%b8%9c%e0%b8%b9%e0%b9%89%e0%b8%9b%e0%b9%88%e0%b8%a7%e0%b8%a2%e0%b8%97%e0%b8%b1%e0%b8%99%e0%b9%83%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>ใช้เว็บเป็นตัวช่วยส่งข้อมูลผู้ป่วยทันใจ</headline>
<lead>โรงพยาบาลจิตเวชนครพนมราชนครินทร์ จังหวัดนครพนม เสนอระบบสุขภาพจิตออนไลน์เชื่อมโยงข้อมูลถึงกันถึงระดับตำบล ช่วยผู้ป่วยและญาติไม่ต้องเสียเวลาเดินทางข้ามจังหวัดข้ามอำเภอ โรงพยาบาล สถานีอนามัยบ้านเกิดก็เข้ารับบริการได้ คุณภาพเท่ากัน</lead>
<neck></neck>
<body><p>แต่ไหนแต่ไรมา ญาติและผู้ป่วยทางจิตมักรอนแรมเดินทางข้ามจังหวัดมาบำบัดอาการทางจิตที่โรงพยาบาลจิตเวชนครพนมราชนครินทร์ ซึ่งเป็นศูนย์กลางรักษาผู้ป่วยจิตเวชใน 3 จังหวัด ได้แก่ นครพนม มุกดาหาร และสกลนคร เพราะมั่นใจในความเป็นศูนย์เฉพาะทาง ทั้งที่โรงพยาบาลประจำจังหวัดมีแผนกจิตเวชอยู่แล้วก็ตาม</p>
<p>เพื่อแก้ปัญหาดังกล่าว บุคลากรทางการแพทย์ของโรงพยาบาลจิตเวชนครพนมราชนครินทร์จึงร่วมกันพัฒนาระบบบริการสุขภาพจิตออนไลน์ สำหรับแบ่งปันข้อมูลการรักษาให้โรงพยาบาลประจำจังหวัด และช่วยให้ดูแลผู้ป่วยอย่างต่อเนื่องที่บ้าน โดยไม่ต้องเดินทางมาถึงนครพนม</p>
<p><persName>นายรณชิต สมรรถนะกุล</persName> พยาบาลวิชาชีพชำนาญการ โรงพยาบาลจิตเวชนครพนมราชนครินทร์ กล่าวนำเสนอผลงานภายในงาน “ตลาดนัดความรู้สู่สุขภาพจิตดี ครั้งที่ 4” ว่า ระบบเว็บเซอร์วิสถูกนำมาใช้แทนระบบเดิม เช่น โทรศัพท์สายตรง โทรศัพท์มือถือ ส่งจดหมายทางราชการ และจดหมายอิเล็กทรอนิกส์ที่นำมาใช้รับส่งข้อมูลการรักษาระหว่างโรงพยาบาลศูนย์ กับโรงพยาบาลประจำจังหวัด</p>
<p>“โทรศัพท์ ถ้าไม่อยู่ที่โต๊ะก็ติดต่อไม่ได้ มือถือก็เหมือนกัน บางพื้นที่อยู่มีจุดอับสัญญาณ จดหมายทางราชการไม่ต้องพูด ช้าเกินไป และจดหมายอิเล็กทรอนิกส์ หรืออีเมล หากเจ้าหน้าที่ไม่เปิดอีเมลก็ไม่ได้รับข้อมูลอยู่ดี”</p>
<p>เจ้าหน้าที่โรงพยาบาลจิตเวชนครพนมราชนครินทร์ และโรงพยาบาลเครือข่ายจึงประชุมวางแผนกันจนเกิดเป็นไอเดียพัฒนาระบบบริการสุขภาพจิตออนไลน์ โดย<persName>นายเศกสรรค์ เกตุไทย</persName> เจ้าพนักงานเวชสถิติชำนาญการ โรงพยาบาลจิตเวชนครพนมราชนครินทร์ เป็นผู้เขียนโค้ดจากภาษาเอเอสพี (ASP)</p>
<p>ระบบจะเก็บข้อมูลการรักษาต่างๆ เอาไว้ในฐานข้อมูลกลางของโรงพยาบาล โดยมีข้อมูลของฝ่ายเวชระเบียน ผู้ป่วยนอก และอื่นที่เกี่ยวข้อง เพิ่มเข้ามาใหม่อยู่ตลอดเวลา</p>
<p>“รูปแบบของระบบเป็นเว็บเซอร์วิสทำให้การเชื่อมโยงข้อมูลสามารถทำได้ง่าย โรงพยาบาลเครือข่ายล้วนแต่มีระบบเทคโนโลยีทั้งคอมพิวเตอร์และอินเทอร์เน็ตความเร็วสูงพร้อมอยู่แล้ว”</p>
<p>ผู้มีสิทธิ์เข้าใช้ระบบจะมีรหัสผ่านของตัวเอง โดยจำกัดการใช้เฉพาะบุคลากรทางการแพทย์ที่เกี่ยวข้อง และรักษาข้อมูลส่วนตัวของผู้ป่วยจิตเวช</p>
<p>เจ้าหน้าที่ยังได้จัดประชุมให้ความรู้และอบรมการใช้งานกับเจ้าหน้าที่ในโรงพยาบาลเครือข่ายก่อนเริ่มใช้งาน จากนั้น หากจิตแพทย์หรือเจ้าหน้าที่พยาบาลต้องการใช้งานระบบจะต้องลงทะเบียนเข้ามา</p>
<p>“ผู้ดูแลระบบจะติดต่อกลับไปยังคนที่ลงทะเบียนเพื่อยืนยันข้อมูล จากนั้นเราจะให้สิทธิ์ในการเข้าดูข้อมูลตามความเหมาะสม เช่น หากเป็นคนของโรงพยาบาลระดับจังหวัดจะสามารถเข้าดูข้อมูลของผู้ป่วยทั้งหมดในจังหวัดได้ แต่หากเป็นโรงพยาบาลประจำอำเภอก็จะดูข้อมูลผู้ป่วยทั้งหมดในอำเภอ และหากเป็นสถานีอนามัยก็จะดูได้เฉพาะข้อมูลผู้ป่วยทั้งหมดในตำบลเท่านั้น” <persName>นายเศกสรรค์</persName>อธิบาย</p>
<p>โรงพยาบาลจิตเวชนครพนมราชนครินทร์ และโรงพยาบาลเครือข่ายทดลองใช้ระบบบริการสุขภาพจิตออนไลน์มากว่า 5 เดือนแล้ว ผลที่ได้พบว่า ดีพอสมควร จิตแพทย์และเจ้าหน้าที่พยาบาลสามารถค้นหาข้อมูลได้เร็วขึ้น ข้อมูลคลาดเคลื่อนน้อยลง ที่สำคัญ ผู้ป่วยนอกได้รับความสะดวก ไม่ต้องเดินทางไกล รับยาได้ใกล้บ้าน โดยทางโรงพยาบาลจะทำงานประสานกันเอง</p>
<p>ระบบดังกล่าวยังมีข้อจำกัดอยู่บ้าง โดยนักพัฒนาระบบมีแผนเพิ่มเติมข้อมูลจากโรงพยาบาลเครือข่ายให้ครอบคลุมมากขึ้น รวมถึงเรื่องการรักษาสิทธิ์ของผู้ป่วย <persName>นายรณชิต</persName>คาดว่า สามารถประสานระหว่างโรงพยาบาลเครือข่ายและผู้ป่วยได้เสร็จสมบูรณ์ภายในปี 2554</p>
<p>“เราระดมความคิดเห็นจากจิตแพทย์ เจ้าหน้าที่พยาบาล นักเวชสถิติ และส่วนที่เกี่ยวข้องมาหารือแลกเปลี่ยนจนเกิดเป็นการจัดการความรู้ที่เป็นสิ่งใหม่เพิ่มประสิทธิภาพในการทำงาน และอำนวยความสะดวกให้ผู้ป่วย” นักพัฒนาระบบกล่าว</p></body>
</news>
