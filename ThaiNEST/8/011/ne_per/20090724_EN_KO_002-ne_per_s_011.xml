<teiHeader>
<fileDesc>
<titleStmt>
  <title>แขวนสตั๊ดผ่าเข่า'อานัส' ห่าง 'เปิ้ล' อีกแล้ว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-24 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090724/21654/%e0%b9%81%e0%b8%82%e0%b8%a7%e0%b8%99%e0%b8%aa%e0%b8%95%e0%b8%b1%e0%b9%8a%e0%b8%94%e0%b8%9c%e0%b9%88%e0%b8%b2%e0%b9%80%e0%b8%82%e0%b9%88%e0%b8%b2%e0%b8%ad%e0%b8%b2%e0%b8%99%e0%b8%b1%e0%b8%aa%e0%b8%ab%e0%b9%88%e0%b8%b2%e0%b8%87%e0%b9%80%e0%b8%9b%e0%b8%b4%e0%b9%89%e0%b8%a5%e0%b8%ad%e0%b8%b5%e0%b8%81%e0%b9%81%e0%b8%a5%e0%b9%89%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>แขวนสตั๊ดผ่าเข่า'<persName>อานัส</persName>' ห่าง '<persName>เปิ้ล</persName>' อีกแล้ว</headline>
<lead><persName>อานัส ฬาพานิช</persName> รอเคลียร์คิวผ่าตัดหัวเข่า หลังจากทนปวดเรื้อรังนาน 7 ปี รับเข็ดขอเลิกเล่นฟุตบอลชั่วคราว เปรยสัมพันธ์ "<persName>เปิ้ล</persName>" ต้องห่าง เพื่อให้เวลาต่างคนต่างทบทวน</lead>
<neck></neck>
<body><p>เพราะชอบเล่นฟุตบอลเป็นชีวิตจิตใจ เลยทำให้พระเอกคมเข้มอย่าง <persName>อานัส</persName> กำลังเผชิญกับอาการปวดเข่าขวาเรื้อรังมานาน 7 ปีแล้ว ล่าสุดเจ้าตัวร่ำว่า จะยอมหาเวลาไปผ่าตัดเสียที เพราะเริ่มปวดหนัก จนต้องเจาะน้ำที่หัวเข่าออกสัปดาห์ละ 1-2 ครั้ง เอาเลือดเสียออก รอเพียงเวลาให้ละครเรื่อง "กำนันอี๊ด" ถ่ายทำเสร็จก่อน</p>

 <p>"ตอนนี้อยู่เฉยๆ ก็ปวด นอนก็ปวด เลยคิดว่าต้องทำจริงจังแล้ว เพราะถ้าปล่อยทิ้งไว้ มันจะไม่ดี ถามคุณหมอ ถ้าไม่สามารถส่องกล้องได้ ก็คงต้องผ่าตัด แต่ถ้าผ่าตัดก็คงต้องพักฟื้น 2-3 เดือน ตอนนี้ถ้าถ่ายละครบู๊ ก็ลำบากเหมือนกัน มันบังคับขาได้ข้างเดียว ขาขวาจะเป็นหลักไม่ได้ ผมต้องใช้ขาซ้ายเป็นหลักแทน ทั้งที่ปกติถนัดข้างขวา ตอนนี้รอให้ที่บวมมันยุบ แล้วก็ทำกายภาพบำบัด เพราะพอเป็นทีไร ขาก็จะลีบเหมือนขาไม่ได้ใช้งาน ต้องไปทำกายภาพด้วยตัวเอง เล่นเวทที่เป็นส่วนขาให้กล้ามเนื้อขึ้นมาทดแทน ผมกลัวมากเลย เพราะครั้งนี้เป็นหนักสุดเลย ปกติอาทิตย์หนึ่งจะหายแล้ว แต่นี่เป็นเดือนแล้ว ยังไม่หายบวมเลย อาจจะเพราะยังไม่ได้หยุดพักใช้เข่าเลย ยังต้องทำงานตลอด (ปรึกษาคุณหมอยังไงบ้าง) คือผมเป็นคนดื้อด้าน ชอบเล่นฟุตบอล ก็เล่นอยู่อย่างนั้น พอเป็นก็ไปเจาะเข่า แล้วพอเจาะบ่อยๆ ข้อเข่าก็จะเสื่อม จะกลายเป็นโรคเข่าเสื่อมกว่าอายุ จริงๆ คุณหมอก็ไม่อยากให้ผ่าหรอก แต่ถ้าหนักจริงๆ ก็ต้องทำ เพราะผ่ามาผมก็กลัวนะ จะเหมือนเดิมหรือเปล่า เหตุมาจากฟุตบอลล้วนๆ เลย ตอนนี้คิดว่าจะแขวนสตั๊ดแล้ว พักก่อน" <persName>อานัส</persName>กล่าว</p>

  <p>ถามถึงความสัมพันธ์กับ "<persName>เปิ้ล</persName>" <persName>ภารดี อยู่ผาสุข</persName> พระเอกวิกหมอชิตเผยว่าห่างกันอีกแล้ว ด้วยปัญหาเดิมๆ พร้อมยืนยันว่าไม่มีปัญหามือที่สาม ทั้งตัวเขาและแฟนสาว</p>

 <p>"เป็นเรื่องเราสองคนมากกว่า เว้นระยะก่อน จริงๆ เปิ้ลเป็นคนดี แต่ผมรู้สึกว่าความอดทนผมมีน้อย เพราะผมเหนื่อย ทำงานหนัก ไม่รู้จุดจบจะเป็นยังไง ถ้าผ่านไปได้ก็ดี แต่ถ้าไม่ได้ ก็อีกเรื่องหนึ่ง ห่างกันก็มีใจหายบ้าง วูบนะ แต่ว่าเราหยุดเพื่อทบทวนดีกว่า ว่ามันจะเป็นยังไง เผื่ออะไรจะดีขึ้น เจอหน้าแล้วทะเลาะกันทุกวันก็ไม่ไหว เดี๋ยวความสัมพันธ์จะแย่กว่านั้นหรือเปล่า ตอนนี้ก็ให้มันเป็นเรื่อยๆ ดีกว่า" <persName>อานัส</persName>กล่าวสรุป</p></body>
</news>
