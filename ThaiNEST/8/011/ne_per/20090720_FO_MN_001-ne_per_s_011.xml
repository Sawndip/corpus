<teiHeader>
<fileDesc>
<titleStmt>
  <title>เจรจาผ่าทางตันฮอนดูรัสจบลงอย่างล้มเหลว  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-20 11:06:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000081692  </bibl>
</sourceDesc>
</fileDesc>
</teiHeader>
<news>
<headline>เจรจาผ่าทางตันฮอนดูรัสจบลงอย่างล้มเหลว</headline>
<lead><persName>ประธานาธิบดีมานูเอล เซลายา</persName> ของฮอนดูรัส ซึ่งถูกโค่นอำนาจ กับรัฐบาลเฉพาะกาลชุดปัจจุบัน ที่ก่อรัฐประหาร ไม่สามารถยุติวิกฤตการเมืองในประเทศ หลังการเจรจาของทั้งสองฝ่าย ซึ่งจัดขึ้นเป็นเวลา 2 วัน จบลงอย่างล้มเหลว</lead>
<neck></neck>
<body><p>เพียงไม่กี่นาทีหลังการเจรจาดังกล่าวซึ่งจัดขึ้นที่คอสตาริกา จบลงอย่างล้มเหลว <persName>ประธานาธิบดีเซลายา</persName>บอกกับรอยเตอร์ว่า “ไม่มีใครสามารถหยุดยั้งผม” จากการเดินทางกลับประเทศ อันเป็นท่าทีที่รัฐบาลสหรัฐฯ พยามยามห้ามปรามผู้นำรายนี้มาตลอด เนื่องจากเกรงว่าจะเกิดเหตุความรุนแรงตามมา</p>
<p> ด้าน <persName>โรเบร์โต มิเชเล็ตตี</persName> ผู้นำรัฐบาลเฉพาะกาล ซึ่งได้รับการแต่งตั้งจากรัฐสภา ภายหลังการรัฐประหารเมื่อปลายเดือนมิถุนายน ขู่จะจับกุม<persName>เซลายา</persName> หาก<persName>เซลายา</persName>ก้าวเท้าเหยียบประเทศ ตลอดจนสั่งให้กองทัพเตรียมความพร้องระดับสูง</p>
<p> ความพยายามก่อนหน้านี้ของ<persName>เซลายา</persName>ในการบินกลับประเทศเมื่อวันที่ 5 เดือนกรกฎาคม ถูกกองทัพฮอนดูรัสขัดขวาง ด้วยการป้องกันไม่ให้เครื่องบินแล่นลงจอดในกรุงเตกูซิกัลปา โดยมีผู้เสียชีวิตอย่างน้อย 1 รายในเหตุปะทะกันระหว่างกองทัพกับฝ่ายผู้สนับสนุน<persName>เซลายา</persName>ที่สนามบิน</p>
<p> ในวันที่ 2 ของการเจรจาที่คอสตาริกา ทั้ง 2 ฝ่าย ไม่สามารถหาข้ามผ่านอุปสรรคสำคัญในการไกล่เกลี่ยความขัดแย้งครั้งนี้ นั้นคือ เรื่องการกลับสู่อำนาจของ<persName>เซลายา</persName></p>
<p> <persName>ประธานาธิบดีคอสตาริกาออสการ์ อาริอัส</persName> เจ้าของรางวัลโนเบลสันติภาพ ซึ่งทำหน้าที่ผู้ไกล่เกลี่ยในการเจรจาครั้งนี้ ยื่นข้อเสนอว่า <persName>เซลายา</persName>ควรได้รับอนุญาตให้เดินทางกลับฮอนดูรัสในเร็ววัน เพื่อจัดตั้งรัฐบาลปรองดองแห่งชาติ ที่ประกอบด้วยตัวแทนของทุกฝ่าย แต่<persName>มิเชเล็ตตี</persName> ประธานาธิบดีรักษากาลปฏิเสธคว่ำข้อเสนอดังกล่าว</p>
<p> “เราเสียใจจริงๆ แต่ข้อเสนอดังกล่าวที่คุณเสนอมานั้น เป็นสิ่งที่ยอมรับไม่ได้” <persName>คาร์โลส โลเปซ</persName> ผู้แทนการเจรจาของ<persName>มิเชเล็ตตี</persName>บอกกับ<persName>ประธานาธิบดีอาริอัส</persName>ในกรุงซันโฮเซของคอสตาริกา</p>
<p> ส่วนทีมเจรจาของ<persName>เซลายา</persName>กล่าวว่าจะไม่เจรจากับตัวแทนของ<persName>มิเชเล็ตตี</persName>อีกต่อไป แต่ยังจะเปิดกว้างสำหรับการเจรจาครั้งอื่นๆ ในอนาคต</p>
<p> “การเจรจาเช่นนี้กับทีมของรักษาการประธานาธิบดีและรัฐบาลทหาร จบลงแล้ว” <persName>รีซี มอนกาดา</persName> ตัวแทนของ<persName>เซลายา</persName>ในการเจรจากล่าว</p>
<p> ด้าน <persName>ประธานาธิบดีอาริอัส</persName> เตือนว่า อาจเกิดสถานการณ์ความรุนแรงทางการเมืองหากแนวทางการทูตละทิ้ง</p>
<p> วิกฤตการเมืองในฮอนดูรัสปะทุขึ้นเมื่อ<persName>ประธานาธิบดีเซลายา</persName> ซึ่งรับตำแหน่งเมื่อปี 2006 และจะหมดวาระในปี 2010 สร้างความกริ้วโกรธให้แก่ฝ่ายตุลาการ, รัฐสภา และทหาร ด้วยการประกาศจัดให้มีการลงประชามติในปลายเดือนมิถุนายน (28) เพื่อแก้ไขรัฐธรรมนูญ อันจะเปิดโอกาสให้ผู้ที่ดำรงตำแหน่งประธานาธิบดี สามารถลงเลือกตั้งอีกเป็นสมัยที่ 2</p>
<p> ก่อนหน้านั้น ศาลสูงสูงตัดสินว่าแผนการลงประชามติดังกล่าวไม่ชอบด้วยกฎหมาย ทั้งยังถูกคัดค้านจากฝ่ายทหาร แต่<persName>ประธานาธิบดีเซลายา</persName>ประกาศจะผลักดันให้มีการลงประชามติต่อ และพยายามปลด <persName>พลเอกโรมิโอ วาสเกซ</persName> ผู้บัญชาการทหารออกจากตำแหน่งเนื่องจากความขัดแย้งดังกล่าว</p>
<p> ศาลสูงสุดแถลงในวันเดียวกันว่า ได้สั่งให้ปลด<persName>ประธานาธิบดีเซลายา</persName>ออกจากตำแหน่ง เพื่อพิทักษ์รักษากฎหมายและความเป็นระเบียบในชาติ</p>
<p> รุ่งสางของวันอาทิตย์ที่ 28 มิถุนายน ทหารราว 200 คน บุกจู่โจมบ้านพักของ<persName>เซลายา</persName> และนำตัวผู้นำประเทศออกจากบ้านพักทั้งชุดนอน จากนั้นก็ส่งขึ้นเครื่องบินเนรเทศไปที่คอสตาริกา</p>
<p> การรัฐประหารและวิกฤตการเมืองในฮอนดูรัสครั้งนี้ เป็นวิกฤตครั้งเลวร้ายที่สุดในภูมิภาคอเมริกากลางนับตั้งแต่สงครามเย็น ตลอดจนขัดขวางนโยบายต่างประเทศของ <persName>บารัค โอบามา</persName> ประธานาธิบดีสหรัฐฯ ซึ่งพยายามจะปรับปรุงความสัมพันธ์กับละตินอเมริกา</p></body>
</news>
