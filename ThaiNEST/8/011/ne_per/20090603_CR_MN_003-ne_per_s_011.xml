<teiHeader>
<fileDesc>
<titleStmt>
  <title>ขาใหญ่เมืองนนท์ “โก๊ะ ท่าทราย” มอบตัวสู้คดียิงถล่ม “แมน เตาปูน”  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 14:06:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062296  </bibl>
</sourceDesc>
</fileDesc>
</teiHeader>
<news>
<headline>ขาใหญ่เมืองนนท์ “<persName>โก๊ะ ท่าทราย</persName>” มอบตัวสู้คดียิงถล่ม “<persName>แมน เตาปูน</persName>”</headline>
<lead>“<persName>โก๊ะ ท่าทราย</persName>” เข้ามอบตัวต่อมือปราบหูดำ ภายหลังตกเป็นผู้ต้องหาพยายามฆ่าผู้อื่น จากเหตุยิงถล่มกับพวก “<persName>แมน เตาปูน</persName>” หน้าผับย่านห้วยขวาง จนมีผู้ได้รับบาดเจ็บ 2 ราย แต่เจ้าตัวให้การภาคเสธ รับเพียงอยู่ในที่เกิดเหตุจริง ขณะที่ตำรวจยันมีหลักฐานชัดเจน</lead>
<neck></neck>
<body><p>วันนี้ (3 มิ.ย.) เมื่อเวลา 12.30 น.ที่กองบังคับการตำรวจนครบาล 1 (บก.น.1) ภายในกองบัญชาการตำรวจนครบาล <persName>นายพลาธิป เรืองสำราญ</persName> อายุ 32 ปี เจ้าของฉายา “<persName>โก๊ะ ท่าทราย</persName>” เซียนมวยและเซียนพนันบอลชื่อดัง ซึ่งถูกระบุว่าเป็นผู้มีอิทธิพลย่านนนทบุรี เดินทางเข้ามอบตัวต่อ <persName>พล.ต.ต.วิชัย สังข์ประไพ</persName> ผบก.น.1 และพนักงานสอบสวน สน.ห้วยขวาง ภายหลังตกเป็นผู้ต้องหาตามหมายจับข้อหาพยายามฆ่าผู้อื่น จากเหตุการณ์ยกพวกตะลุมบอนยิงถล่ม<persName>นายสุขสันต์ คงอุดม</persName> หรือ <persName>แมน เตาปูน</persName> และพวกบริเวณหน้าผับคาราฟัน ย่านห้วยขวาง ทำให้มีผู้ได้รับบาดเจ็บ 2 ราย เมื่อกลางดึกวันที่ 13 ก.พ.ที่ผ่านมา ขณะที่<persName>นายพลาธิป</persName>ให้การปฏิเสธตลอดข้อกล่าวหา กล่าวเพียงสั้นๆ ว่าวันเกิดเหตุได้ไปเที่ยวในผับดังกล่าวจริงแต่ไม่ได้ลงมือยิงผู้บาดเจ็บทั้ง 2 คน มารู้อีกครั้งว่าถูกออกหมายจับจึงติดต่อพนักงานสอบสวนขอมอบตัวสู้คดี</p>
       
       <p>ขณะที่ <persName>พล.ต.ต.วิชัย</persName> กล่าวว่า เหตุดังกล่าวเกิดขึ้นเมื่อ 4 เดือนก่อน บริเวณหน้าสถานบริการย่านหัวขวาง จากการสอบสวนพยานในที่เกิดเหตุยืนยันว่า<persName>นายพลาธิป</persName>ได้ใช้อาวุธปืนยิงผู้บาดเจ็บจริง พนักงานอสบสวนจึงรวบรวมพยานหลักฐานนำไปสู่การออกหมายจับในเวลาต่อมา แม้เบื้องต้นผู้ต้องหาจะให้การภาคเสธก็ตาม แต่ตำรวจมีหลักฐานเพียงพอสามารถดำเนินคดีได้ พร้อมกับสั่งการให้เจ้าหน้าที่ตรวจสอบอย่างละเอียดว่า ผู้ต้องหามีคดีอื่นๆ ติดตัวอีกหรือไม่</p>
       
       <p>“หลังจากสอบปากคำแล้ว ตำรวจได้แจ้งข้อหาพยายามฆ่าผู้อื่น และพกพาอาวุธปืนไปในเมือง และทางสาธารณะต่อนายพลาธิป ก่อนปล่อยตัวไป เนื่องจากผู้ต้องหาติดต่อขอเข้ามอบตัวด้วยตนเอง” <persName>พล.ต.ต.วิชัย</persName>กล่าว</p></body>
</news>
