<teiHeader>
<fileDesc>
<titleStmt>
  <title>กคพ.มีมติรับคดีปั่นหุ้น-ฆ่าตัดตอน เป็นคดีพิเศษรวม 5 คดี  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-22 15:06:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000082879  </bibl>
</sourceDesc>
</fileDesc>
</teiHeader>
<news>
<headline>กคพ.มีมติรับคดีปั่นหุ้น-ฆ่าตัดตอน เป็นคดีพิเศษรวม 5 คดี</headline>
<lead>“<persName>สุเทพ</persName>” นั่งหัวโต๊ะประชุมคณะกรรมการคดีพิเศษ (กคพ.) พิจารณารับคดีปั่นหุ้น-ฆ่าตัดตอน-หลอกโอนเงิน-เข้าเป็นคดีพิเศษ</lead>
<neck></neck>
<body><p>วันนี้ (22 ก.ค.) ที่ประชุมคณะกรรมการคดีพิเศษ (กคพ.) ครั้งที่ 6/2552 ซึ่ง<persName>นายสุเทพ เทือกสุบรรณ</persName> รองนายกรัฐมนตรีเป็นประธานการประชุม ที่ทำเนียบรัฐบาล ได้พิจารณาและมีมติให้รับเป็นคดีพิเศษ จำนวนทั้งสิ้น 5 คดี คือ</p>
       
       <p>เรื่องที่ 1 คดีปั่นหุ้น ซึ่งสำนักงานกำกับหลักทรัพย์และตลาดหลักทรัพย์ (ก.ล.ต.) ได้ส่งรายชื่อบุคคลต้องสงสัยว่ามีพฤติการณ์ ปั่นหุ้นให้ดีเอสไอตรวจสอบ เนื่องจากการกระทำดังกล่าวเป็นความผิดตาม พ.ร.บ.หลักทรัพย์และตลาดหลักทรัพย์ พ.ศ.2535 มาตรา 243 และมาตรา 308 ทั้งนี้ดีเอสไอตรวจสอบพบกลุ่มบุคคลจำนวนหนึ่งมีพฤติการณ์ร่วมกันซื้อขายหลักทรัพย์ในศูนย์ซื้อขายหลักทรัพย์ในลักษณะการสร้างราคาหลักทรัพย์ให้บุคคลอื่นเข้าใจว่ามีราคาสูง มีการยักยอกทรัพย์ของนิติบุคคลตามกฎหมายว่าด้วยการกำกับหลักทรัพย์ฯ และหลบเลี่ยงภาษีอากร ระหว่าง พ.ศ.2548 ถึง พ.ศ.2551 มีวงเงินกว่า 5,000 ล้านบาท ซึ่งคณะกรรมการคดีพิเศษพิจารณาแล้วเห็นว่าเป็นเรื่องที่อาจกระทบต่อความเชื่อมั่นต่อระบบการซื้อขายหลักทรัพย์ในตลาดหลักทรัพย์โดยรวม และกระทบต่อระบบเศรษฐกิจการคลังของประเทศ จึงมีมติให้รับเป็นคดีพิเศษ</p>
       
       <p>เรื่องที่ 2 คดีฉ้อโกงประชาชนโดยการหลอกลวงให้โอนเงินผ่านเครื่องเบิกถอนเงินสดอัตโนมัติ (เอทีเอ็ม) มีข้อเท็จจริงโดยสรุปกล่าวคือ ตามที่มีข่าวปรากฏต่อสื่อมวลชนถึงกลุ่มมิจฉาชีพที่ฉ้อโกงประชาชนด้วยการโทรศัพท์ติดต่ออ้างเป็นเจ้าหน้าที่กรมสรรพากร และหลอกลวงประชาชนให้โอนเงินผ่านเครื่องเบิกถอนเงินสดอัตโนมัติ (เอทีเอ็ม) เพื่อชำระภาษี ซึ่งดีเอสไอส่งเจ้าหน้าที่แฝงตัวไปอยู่ในกลุ่มผู้กระทำผิด เมื่อช่วงเดือน มิ.ย.2552 จนสามารถสืบหาพยานหลักฐานพอที่จะดำเนินคดีกับคนร้ายได้ การกระทำดังกล่าวเป็นความผิดฐานฉ้อโกงประชาชน ซึ่งคณะกรรมการคดีพิเศษพิจารณาแล้วเห็นว่าเป็นเรื่องที่กระทบต่อความสงบเรียบร้อยของประชาชนในวงกว้าง จึงมีมติให้รับเป็นคดีพิเศษ</p>
       
      <p> เรื่องที่ 3 คดีความผิดทางอาญา ที่เป็นความผิดตามมาตรา 112 แห่งประมวลกฎหมายอาญา</p>
       
       <p>เรื่องที่ 4 คดีฆาตกรรม<persName>นายประวิทย์ สัตวุธ</persName> ที่ อ.เมืองกาฬสินธุ์ จ.กาฬสินธุ์ มีข้อเท็จจริงโดยสรุปกล่าวคือ ญาติของ<persName>นายประวิทย์ สัตวุธ</persName> ผู้เสียชีวิต ได้ยื่นเรื่องต่อดีเอสไอให้ตรวจสอบการเสียชีวิตของ<persName>ประวิทย์ สัตวุธ</persName> ซึ่งแขวนคอตายที่บริเวณสระกุดน้ำกิน ซึ่งเป็นสวนสาธารณะ เมื่อวันที่ 24 ก.พ. 2547 ซึ่งเป็นช่วงเวลาที่มีการประกาศสงครามปราบปรามผู้กระทำความผิดเกี่ยวกับยาเสพติด โดยแจ้งว่าผู้ตายมีความขัดแย้งกับเจ้าหน้าที่ของรัฐในพื้นที่ เกรงว่าจะถูกฆาตกรรมอำพราง</p>
       
      <p>จากการสืบสวนของกรมสอบสวนคดีพิเศษพบว่า ก่อนเสียชีวิต <persName>นายประวิทย์</persName>เป็นผู้ต้องสงสัยว่าทำร้ายเจ้าหน้าที่ตำรวจ แต่ภายหลังได้ปล่อยตัวไป และมีการเรียกตัวให้มารับสิ่งของ ที่สภ.เมืองกาฬสินธุ์ก่อนจะหายตัวไป ต่อมามีผู้พบศพดังกล่าว จึงมีเหตุสงสัยว่าอาจเกี่ยวข้องกับการกระทำของเจ้าหน้าที่ของรัฐ คณะกรรมการคดีพิเศษพิจารณาแล้วเห็นว่ากรณีดังกล่าวอาจเป็นคดีความผิดทางอาญาและมีเจ้าหน้าที่ตำรวจในพื้นที่เกี่ยวข้อง จึงมีผลต่อความเชื่อมั่นในการดำเนินคดีอาญาโดยเจ้าพนักงานตำรวจ มีความซับซ้อน ประกอบกับเป็นเรื่องที่เกี่ยวกับสิทธิมนุษยชน จึงมีมติรับเรื่องนี้เป็นคดีพิเศษ</p>
       
      <p> เรื่องที่ 5 คดีเลี่ยงภาษี ที่กรมสรรพากรได้ร้องทุกข์กล่าวโทษพนักงานสอบสวนดีเอสไอ ให้ดำเนินคดีอาญากับกิจการร่วมค้า บริษัทพรีเมียร์ เอ็นเตอร์ไพรซ์ จำกัด มหาชน บริษัท เพทเอ็นจิเนียส์อิงค์ และบริษัท ล็อควูด แอนดรูส์ นิวแนมอิงค์ (กิจการร่วมค้า พีอี-เพท/แลน) กรณีหลีกเลี่ยงภาษีอากร ตามประมวลรัษฎากร ระหว่าง พ.ศ. 254 - พ.ศ.2545 มูลค่าความเสียหาย กว่า 200 ล้านบาท ซึ่งคดีดังกล่าวเป็นคดีมีการกระทำความผิดที่เป็นคดีพิเศษ แต่เกิดการกระทำผิดก่อน พ.ร.บ.การสอบสวนคดีพิเศษ พ.ศ.2547 บังคับใช้ และค้างดำเนินการ คณะกรรมการคดีพิเศษจึงมีมติให้เป็นคดีพิเศษ</p></body>
</news>
