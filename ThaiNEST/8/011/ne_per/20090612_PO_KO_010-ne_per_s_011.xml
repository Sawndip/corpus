<teiHeader>
<fileDesc>
<titleStmt>
  <title>ตร.เตรียมสรุปสำนวนคดีพธม.บุกสนามบินใน2สัปดาห์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090612/16786/%e0%b8%95%e0%b8%a3.%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b8%aa%e0%b8%a3%e0%b8%b8%e0%b8%9b%e0%b8%aa%e0%b8%b3%e0%b8%99%e0%b8%a7%e0%b8%99%e0%b8%84%e0%b8%94%e0%b8%b5%e0%b8%9e%e0%b8%98%e0%b8%a1.%e0%b8%9a%e0%b8%b8%e0%b8%81%e0%b8%aa%e0%b8%99%e0%b8%b2%e0%b8%a1%e0%b8%9a%e0%b8%b4%e0%b8%99%e0%b9%83%e0%b8%992%e0%b8%aa%e0%b8%b1%e0%b8%9b%e0%b8%94%e0%b8%b2%e0%b8%ab%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>ตร.เตรียมสรุปสำนวนคดีพธม.บุกสนามบินใน2สัปดาห์</headline>
<lead>ตร.เตรียมสรุปสำนวนคดีพันธมิตรบุกสนามบินใน 2 สัปดาห์ รู้ตัวผู้กระทำผิดคาดมีไม่ต่ำกว่า 10 คน กรมขนส่งทางอากาศเตรียมเข้าแจ้งความเอาผิด”พันธมิตร”ภายในสัปดาห์หน้า</lead>
<neck></neck>
<body><p>ที่สำนักงานตำรวจแห่งชาติ(ตร.) – วันที่ 12 มิถุนายน <persName>พล.ต.ท.วุฒิ พัวเวส</persName> ผู้ช่วยผบ.ตร.ในฐานะหัวหน้าพนักงานสอบสวนคดีพันธมิตรปิดสนามบินดอนเมือง และสุวรรณภูมิ กล่าวถึงความคืบหน้าคดีดังกล่าวว่า เรื่องนี้ยังอยู่ในขั้นตอนการสืบสวนสอบสวน ก่อนหน้านี้หลังจากที่ตนเองเข้ามารับผิดชอบคดีก็ได้เรียกสำนวนจากคณะพนักงานสอบสวนชุดแรกมาตรวจสอบว่าได้ทำถูกต้องครบถ้วนหรือไม่ จะแจ้งข้อหาอะไรใครครบถ้วนหรือไม่ ซึ่งหลังจากตรวจสอบก็ได้มีการสั่งการให้ไปสอบสวนเพิ่มเติม สำนวนบุกสนามบินสุวรรณภูมิของกองบัญชาการภูธรภาค 1 สั่งสอบเพิ่มอีก 28-29 ปาก ส่วนคดีบุกสนามบินดอนเมืองของนครบาลสอบเพิ่มอีก 30-40 ปาก</p>
<p><persName>พล.ต.ท.วุฒิ</persName> กล่าวต่อว่า หลังจากตนเองสั่งการไปก็ได้มีการตั้งคณะพนักงานสอบสวนเพิ่มอีก 1 ชุด มี <persName>พล.ต.ท.วรพงษ์ ชิวปรีชา</persName> ผบช.น. <persName>พล.ต.ต.พงสันต์ เจียมอ่อน</persName> รองผบช.น. มาดูแล เพื่อดูว่าสิ่งที่ตนเองสั่งไปให้ทำเพิ่มนั้นถูกต้องหรือไม่ หรือขาดอะไรไปบ้าง ทางพนักงานสอบสวนก็ตอบกลับมาว่าที่ตนเองสั่งไปนั้นถูกต้อง แต่ในบางส่วนยังขาดไปก็ไปดำเนินการเพิ่มเติม</p>
<p>“ทางผบช.น.มีบันทึกข้อความกลับมาในวันที่ 25 พ.ค. ว่ามีปัญหาเรื่องการถอดเทปคำปราศรัยที่ข้อความไม่ตรงกับตัวผู้ปราศรัย ก็ต้องสั่งให้ไปดำเนินการแก้ไขเสียใหม่ ก็ยืนยันว่าการตั้งคณะพนักงานสอบสวนขึ้นมาสองชุดนั้นไม่ได้เป็นการประวิงเวลาแต่เพื่อความถูกต้อง รอบคอบให้ได้พยานหลักฐานครบถ้วน”<persName>พล.ต.ท.วุฒิ</persName>กล่าว</p>
<p><persName>พล.ต.ท.วุฒิ</persName> กล่าวต่อว่า ภายในสัปดาห์หน้ากรมขนส่งทางอากาศจะมาแจ้งความดำเนินคดีกับบุคคลที่บุกรุกสนามบินทั้งสองแห่งในข้อหาความผิดตามพ.ร.บ.ว่าด้วยความผิดบางประการต่อการเดินอากาศ พ.ศ.2521 จากนั้นในวันที่ 23 มิ.ย.นี้ จะนัดพนักงานสอบสวนชุดใหญ่ประชุมเพื่อลงความเห็นทางคดีว่าจะดำเนินคดีกับใครบ้างและข้อหาอะไร ซึ่งเบื้องต้นข้อหามีทั้งความผิดตาม ป.อาญา และความผิดตามพ.ร.บ.ว่าด้วยความผิดบางประการต่อการเดินอากาศ อย่างไรก็ตามแม้กรมขนส่งทางอากาศจะไม่มาแจ้งความเจ้าหน้าที่ตำรวจก็สามารถดำเนินการแจ้งข้อหาได้</p>
<p>ผช.ผบ.ตร. กล่าวต่อว่า สำหรับผู้ต้องหาในคดีนี้มีไม่ต่ำกว่า 10 คน ส่วนจะเป็นใครบ้างนั้นยังไม่สามารถบอกได้ เพราะต้องรอการรอลงความเห็นของคณะพนักงานสอบสวนทั้งคณะซึ่งมีกว่า 100 คน</p></body>
</news>
