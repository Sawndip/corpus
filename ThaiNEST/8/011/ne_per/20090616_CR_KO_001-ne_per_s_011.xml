<teiHeader>
<fileDesc>
<titleStmt>
  <title>จำคุก15ปี 8 นศ.นักศึกษาจันทรเกษมฆ่าปี2  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090616/17265/%e0%b8%88%e0%b8%b3%e0%b8%84%e0%b8%b8%e0%b8%8115%e0%b8%9b%e0%b8%b58%e0%b8%99%e0%b8%a8.%e0%b8%99%e0%b8%b1%e0%b8%81%e0%b8%a8%e0%b8%b6%e0%b8%81%e0%b8%a9%e0%b8%b2%e0%b8%88%e0%b8%b1%e0%b8%99%e0%b8%97%e0%b8%a3%e0%b9%80%e0%b8%81%e0%b8%a9%e0%b8%a1%e0%b8%86%e0%b9%88%e0%b8%b2%e0%b8%9b%e0%b8%b52.html  </bibl>
</sourceDesc>
</fileDesc>
</teiHeader>
<news>
<headline>จำคุก15ปี 8 นศ.นักศึกษาจันทรเกษมฆ่าปี2</headline>
<lead>พิพากษาจำคุก 15 ปี 1 เดือน “ 8 นักศึกษาคณะวิทยาศาสตร์ ปี 4 จันทรเกษม ” ใช้มีดฟัน - รุมสกรรม “ รุ่นน้องปี 2 ตายหนึ่ง บาดเจ็บ 2 ” พร้อมสั่งชดใช้เงิน 1.13 ล้าน</lead>
<neck></neck>
<body><p>(16มิ.ย.) เวลา 09.30 น. ศาลอ่านคำพิพากษาในคดีที่พนักงานอัยการฝ่ายคดีอาญา 7 เป็นโจทก์ ยื่นฟ้อง <persName>นายชัชนันท์ หรือโจ๊ก นาศร</persName> , <persName>นายชนาวุธ หรือแจ๊ค นาศร</persName> ,  <persName>นายจีระวัฒน์ หรือวัฒน์ รองเดช</persName> , <persName>นายวัฒนากร หรือกร สังข์เสือ</persName> , <persName>นายณัตธพล บุญประเสริฐ</persName> , <persName>นายวัชระ หรือวัฒน์ ภู่ทอง</persName> ,  <persName>นายกลยุทธ์ หรือโจ๊ก รักร่วม</persName> ,<persName>นายวิทูล ประเสริฐ</persName> และ<persName>นายเชิดชัย หรือเชิด ดวงแป้น</persName> ร่วมกันเป็นจำเลยที่ 1-9 ทั้งหมดเป็นนักศึกษาชั้นปีที่ 4 คณะวิทยาศาสตร์ มหาวิทยาลัยราชภัฏจันทรเกษมในความผิดฐาน ร่วมกันฆ่าผู้อื่น , ทำร้ายร่างกายผู้อื่นเป็นเหตุให้ได้รับอันตรายแก่กาย  และพาอาวุธมีดติดตัวไปในเมืองโดยไม่ได้รับอนุญาต</p>
 
 <p>คดีนี้โจทก์ยื่นฟ้องสรุปว่า เมื่อวันที่ 27 มิ.ย.50  เวลากลางคืนหลังเที่ยง จำเลยทั้งเก้า เป็นนักศึกษาชั้นปีที่ 4 คณะวิทยาศาสตร์ มหาวิทยาลัยราชภัฏจันทรเกษม มีเจตนาฆ่า <persName>นายศิวณัฐ คัญชิง</persName> ผู้เสียหายที่ 1 นักศึกษาชั้นปีที่ 2 คณะวิทยาศาสตร์ มหาวิทยาลัยราชภัฏจันทรเกษม  โดยจำเลยทั้งเก้าใช้อาวุธมีดแทงประทุษร้าย<persName>นายศิวณัฐ</persName>  ผู้เสียหายที่ 1 ถูกที่บริเวณอกด้านขวาใต้ราวนม และร่วมกันชก ต่อย และเตะบริเวณใบหน้าและลำตัว จนเป็นเหตุให้ <persName>นายศิวณัฐ</persName>  ผู้เสียหายที่ 1 ตับฉีกขาด เส้นเดือดแดงใหญ่ช่องท้องฉีกขาด จนถึงแก่ความตาย </p>
 
 <p>และจำเลยทั้งเก้าใช้อาวุธมีดฟันทำร้ายร่างกาย<persName>นายชาตรี  จงสวัสดิ์</persName>  ผู้เสียหายที่ 2 นักศึกษาชั้นปีที่ 2 คณะวิทยาศาสตร์ มหาวิทยาลัยราชภัฏจันทรเกษม ถูกที่บริเวณหลังและแขนด้านซ้าย  มีบาดแผลฉีกขาดบริเวณต้นแขนด้านซ้าย ได้รับอันตรายแก่กาย และกระโดดถีบ <persName>นายปริญญา พินยะชิต</persName>  ผู้เสียหายที่ 3 นักศึกษาชั้นปีที่ 2 คณะวิทยาศาสตร์ มหาวิทยาลัยราชภัฏจันทรเกษม  ถูกบริเวณใบหน้าและร่างกาย ได้รับบาดเจ็บมีบาดแผลถลอกเล็กน้อย  เหตุเกิดที่แขวงจันทรเกษม  เขตจตุจักร  กรุงเทพฯ ขอให้ลงโทษตาม ประมวลกฎหมายอาญา มาตรา 288 , 29 5, 371 และ 391</p>
 
 <p>ศาลพิเคราะห์พยานหลักฐานที่โจทก์ - จำเลย นำสืบแล้วเห็นว่า จำเลยที่ 1 - 2 และ 4  - 9 กระทำผิดตามฟ้องจริง พิพากษาให้จำคุก จำเลยที่ 1 - 2 และ 4 - 9 คนละ 15 ปี 1 เดือน และให้ร่วมกันชดใช้เงินแก่ญาตผู้เสียหายจำนวน 1,130,000 บาท ส่วนจำเลยที่ 3 ซึ่งทางนำสืบฟังได้ว่าเป็นผู้ที่ห้ามปรามไม่ให้กระทำผิด พิพากษาให้ยกฟ้อง</p></body>
</news>
