<teiHeader>
<fileDesc>
<titleStmt>
  <title>เมียระแวงผัวมีกิ๊กเชือกรัดคอดับก่อนถูกรวบ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090620/17805/%e0%b9%80%e0%b8%a1%e0%b8%b5%e0%b8%a2%e0%b8%a3%e0%b8%b0%e0%b9%81%e0%b8%a7%e0%b8%87%e0%b8%9c%e0%b8%b1%e0%b8%a7%e0%b8%a1%e0%b8%b5%e0%b8%81%e0%b8%b4%e0%b9%8a%e0%b8%81%e0%b9%80%e0%b8%8a%e0%b8%b7%e0%b8%ad%e0%b8%81%e0%b8%a3%e0%b8%b1%e0%b8%94%e0%b8%84%e0%b8%ad%e0%b8%94%e0%b8%b1%e0%b8%9a%e0%b8%81%e0%b9%88%e0%b8%ad%e0%b8%99%e0%b8%96%e0%b8%b9%e0%b8%81%e0%b8%a3%e0%b8%a7%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>เมียระแวงผัวมีกิ๊กเชือกรัดคอดับก่อนถูกรวบ</headline>
<lead>เมียระแวงผัวมีกิ๊ก หอบลูกน้อยวัย 2 ขวบและ 5 ขวบมาหาสามีที่บ้านพักคนงานก่อสร้าง ผัวเมานอนไม่รู้เรื่อง ตกดึกคว้ามีดปลายแหลมเตรียมแทงสามี ถูกเพื่อนคนงานแย่งไป แต่ไม่ละความพยายามใช้เชือกไนล่อนรัดคอผัวตาย ก่อนพาลูกน้อยขึ้นรถไปขอนแก่น ตำรวจตามรวบทันควัน</lead>
<neck></neck>
<body><p>(20มิ.ย.) เวลา 06.30 น. <persName>ร.ต.อ.สมคิด ชื่นชม</persName> ร้อยเวรสอบสวน สภ.เมืองหนองบัวลำภู ได้รับแจ้งคนงานก่อสร้างถนนเขตเทศบาล ต.นามะเฟือง อ.เมือง จ.หนองบัวลำภู ถูกฆ่ารัดคอเสียชีวิตในบ้านพักคนงาน บ้านเหล่าโพธิ์ชัย หมู่ 2 บ้านเหล่าโพธิ์ชัย ต.นามะเฟือง จึงรายงานให้ <persName>พ.ต.อ.กิตติรัชต์ น้อยโพนทอง</persName> ผกก.สภ.เมืองหนองบัวลำภู ทราบ พร้อมรุดไปตรวจสอบพร้อมด้วย <persName>พ.ต.ท.พุฒินันท์ อำพันธ์</persName> รอง ผกก.(สส.) สภ.เมืองหนองบัวลำภู ตำรวจวิทยาการ แพทย์เวร รพ.หนองบัวลำภู และหน่วยกู้ภัยนเรศวร</p>

<p>ที่เกิดเหตุ เป็นบ้านปูนชั้นเดียวซึ่งเป็นบ้านพักคนงาน ภายในพบศพ <persName>นายสุวัฒน์ ธรรมเขียว</persName> อายุ 26 ปี อยู่บ้านเลขที่ 41 หมู่ 7 ต.ดงมะไฟ อ.สุวรรณคูหา จ.หนองบัวลำภู คนงานก่อสร้างถนน สภาพศพนอนเสียชีวิตในสภาพนุ่งกางเกงขาสั้นลายคละสีตัวเดียว ตรวจสอบตามร่างกายไม่พบบาดแผล มีเพียงรอยช้ำที่บริเวณลำคอของผู้ตาย ซึ่งคาดว่าน่าจะเป็นการฆาตกรรม</p>
 
 <p>จากการสอบสวน<persName>นายวิไล คำเกิด</persName> เพื่อนคนงานก่อสร้างด้วยกัน เปิดเผยว่า สาเหตุการตายของ<persName>นายสุวัฒน์</persName> ผู้ต้องสงสัยมากสุดที่คาดว่าเป็นคนลงมือฆ่า คือ <persName>นางสมคิด ศรีธรรม</persName> อายุ 35 ปี เป็นชาว อ.ราษีไสล จ.ศรีสะเกษ และเป็นภรรยาของผู้ตาย ภายหลังเกิดเหตุได้หายตัวไปพร้อมลูกชายคนเล็กอายุประมาณ 2 ขวบ โดยก่อนเกิดเหตุเมื่อบ่ายวันที่ 19 มิถุนายน ที่ผ่านมา <persName>นางสมคิด</persName> ได้พาลูก 2 คนมาหาผู้ตาย แต่มีเรื่องทะเลาะกันอย่างรุนแรง และทางบ้านของผู้ตายที่ก็ได้โทรศัพท์มาเตือนว่า <persName>นางสมคิด</persName> จะมาฆ่าสามี เพราะระแวงว่าสามีมีหญิงอื่น </p>
 
 <p><persName>นายวิไล</persName> กล่าวอีกว่า คนงานที่มาทำงานร่วมกันต่างพักอาศัยอยู่ที่บ้านหลังดังกล่าว ซึ่งได้อาศัยอยู่ด้วยกันกว่า 10 คน ต่างก็ไม่มีใครเห็นเหตุการณ์ จนกระทั่งช่วงเช้าวันนี้ (20 มิ.ย.) ตนตื่นนอนขึ้นมาแต่ผู้ตายยังคงนอนห่มผ้าอยู่จึงได้ปลุก ก็ปรากฎว่าเสียชีวิตไปแล้ว </p>
 
 <p>ทั้งนี้ จากการผลการชันสุตรของแพทย์ พบว่าศพแข็งตัว น่าเสียชีวิตมาแล้วไม่น้อยกว่า 6 ชั่วโมง คาดว่าเวลาเกิดเหตุต้องก่อนเที่ยงคืน ตำรวจจึงได้สอบถามข้อมูลของ <persName>นางสมคิด</persName> ทราบว่าเป็นคนร่างเล็กผอม สวมเสื้อยืดคอปกสีน้ำเงิน กางเกงขาสั้นสีดำ อุ้มลูกอายุประมาณ 2 ขวบไปด้วย นอกจากนี้ยังมีเบาะแสว่าช่วงเวลา 04.00 น.มี อปพร.ต.นามะเฟือง คนหนึ่งเห็น <persName>นางสมคิด</persName>อุ้มลูกเดินไปตามถนนในหมู่บ้าน แต่ไม่ได้ซักถาม คาดว่าจะไปขึ้นรถโดยสาร </p>
 
 <p>ต่อมาตำรวจจึงได้กระจายกำลังกันออกติดตาม จนกระทั่งเวลา 08.30 น.วันเดียวกัน <persName>พ.ต.ท.พุฒินันท์</persName> พร้อมด้วย <persName>พ.ต.ต.ถนัด คำสุข</persName> สว.สส. ที่ติดตามรถโดยสารสายหนองบัวลำภู-ขอนแก่น และได้ไปตรวจสอบถึง บขส.ขอนแก่น ก็พบหญิงตรงตามลักษระดังกล่าวลงจากรถพอดี จึงเข้าไปตรวจสอบซึ่งพบว่าเป็น <persName>นางสมคิด ศรีธรรม</persName> ภรรยาผู้ตาย จึงได้เชิญมาสอบสวนที่โรงพัก ปรากฎว่า ตลอดทาง <persName>นางสมคิด</persName> ได้รับสารภาพ และเล่าเหตุการณ์ที่เกิดขึ้น ว่า ด้วยความโกรธแค้นที่ผู้ตายคิดจะตีจากไปมีหญิงอื่น โดยขณะที่สามีมาทำงานก่อสร้าง ก็มีข่าวว่าไปติดพันหญิงอื่น พอตนจับได้จึงต่อว่าและยังได้เบอร์โทรศัพท์ของหญิงที่สามีไปติดพันด้วย ซึ่งตนเคยโทรศัพท์ไปต่อว่า แต่ก็ถูกเยาะเย้ยถากถาง </p>
 
 <p><persName>นางสมคิด</persName> กล่าวอีกว่า กระทั่งเมื่อวันที่ 18 มิถุนายน สามีกลับไปบ้านแต่ก็ไม่ยอมนอนพักที่บ้าน ถึงแม้ตนจะอ้อนวอนว่าให้นอนกับลูกสักคืนแต่สามีก็ไม่นอน วันรุ่งขึ้นจึงหอบลูกชายทั้งสองคน โดยคนโตอายุ 5 ปี ส่วนคนเล็กอายุ 2 ปี เดินทางจากบ้านที่ อ.สุวรรณคูหา จ.หนองบัวลำภู มาหาสามีที่บ้านหลังพักคนงานหลังดังกล่าว โดยก่อนมาก็ได้พูดให้คนที่บ้านรู้ว่าจะมาฆ่าสามี เมื่อมาถึงก็มีเรื่องทะเลาะวิวาทกันหลายครั้ง จนกระทั่งตกเย็นสามีเลิกงานก็ชวนเพื่อนนั่งล้อมวงกินเหล้าจนเมามาย ก่อนจะแยกย้ายพากันเข้านอน โดยในบ้านเกิดเหตุเป็นห้องโถงห้องเดียว ทุกคนนอนรวมกันเรียงเป็นแถว </p>
 
 <p><persName>นางสมคิด</persName> เล่าต่อไปว่า สามีตนนอนอยู่ตรงกลางมีลูกชายคนโตนอนอยู่ข้างๆ ส่วนตนนอนไม่หลับ ก็เอาลูกคนเล็กนอนที่ปลายเท้าของสามี จนดึกเกิดฟุ้งซ่านก็เอามีดปลายแหลมที่นำมาด้วยจะมาแทงสามี แต่มีคนเห็นเสียก่อนจึงถูกแย่งไป หลังจากนั้นตนก็รอเวลาจนทุกคนหลับสนิท ลุกไปเอาเชือกไนล่อนสีเทา ที่ใช้ในการก่อสร้าง ก่อนจะมานั่งใกล้สามีแล้วทำเชือกเป็นบ่วงรัดคอสามีจนตาย โดยเพื่อนๆ ที่นอนอยู่ด้วยกันไม่มีใครเห็น เมื่อเห็นว่าตายแล้ว จึงใช้ผ้าห่มๆ ร่างผู้ตายทำให้เหมือนห่มผ้า รอจนใกล้สว่าง จึงอุ้มลูกชายคนเล็กหลบหนีออกไปขึ้นรถโดยสารไป จ.ขอนแก่น แต่ก็มาถูกจับได้ดังกล่าว</p>
 
 <p>ด้าน <persName>พ.ต.อ.กิตติรัชต์ น้อยโพนทอง</persName> ผกก.สภ.เมืองหนองบัวลำภู กล่าวว่า โชคดีที่ตำรวจทำงานกันได้รวดเร็วจนสามารถติดตามผู้ก่อเหตุได้ทันควัน ถึงแม้ผู้ก่อเหตุจะรับสารภาพ แต่การทำคดีก็ต้องให้มีความรัดกุม จึงได้ให้ส่งศพไปผ่าพิสูจน์สาเหตุการตายที่ แผนกนิติวิทยาศาสตร์ รพ.ศรีนครินทร์ จ.ขอนแก่น อีกครั้ง ส่วนการดำเนินคดีเบื้องต้นนั้นพนักงานสอบสวนได้แจ้งข้อหาฆ่าผู้อื่นตายโดยเจตนาไว้ก่อน </p></body>
</news>
