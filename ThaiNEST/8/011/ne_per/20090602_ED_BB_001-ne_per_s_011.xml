<teiHeader>
<fileDesc>
<titleStmt>
  <title>ทรูดิจิตอลหวังส่วนแบ่ง35% เกมออนไลน์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/02/news_28851067.php?news_id=28851067  </bibl>
</sourceDesc>
</fileDesc>
</teiHeader>
<news>
<headline>ทรูดิจิตอลหวังส่วนแบ่ง35% เกมออนไลน์</headline>
<lead></lead>
<neck></neck>
<body><p><persName>นายอิศร์ เตาลานนท์</persName> ผู้จัดการทั่วไป บริษัท ทรู ดิจิตอล เอ็นเตอร์เทนเม้นท์ จำกัด กล่าวว่า ปีที่ผ่านมาตลาดเกมออนไลน์มีมูลค่าประมาณ 2 พันล้านบาท และปีนี้คาดว่าจะโตขึ้น 10% สวนกระแสเศรษฐกิจ จากการใช้งานอินเทอร์เน็ตบรอดแบนด์เติบโตต่อเนื่อง</p>
<p>ทั้งนี้ หลังบริษัทเปิดตัวเกมออนไลน์ใหม่ 2 เกมเมื่อปลายปี คือ คาร์ทไรเดอร์ และฟีฟ่าออนไลน์ ได้การตอบรับดีและเริ่มรับรู้รายได้ ส่วนเกมเดิมโดยเฉพาะสเปเชี่ยลฟอร์ซยังทำรายได้เพิ่มต่อเนื่อง ปัจจุบันมีส่วนแบ่งตลาด 28% หรือรายได้ 500 ล้านบาท ปีนี้ตั้งเป้าส่วนแบ่งรายได้ 35%</p>
<p>“กลยุทธ์หลักของทรูดิจิตอลจะทำตลาดแบบคอน เวอร์เจนซ์ร่วมไปกับกลุ่มทรู เช่น ซื้อชั่วโมงออนไลน์แล้วได้ค่าโทรทรูมูฟ หรือการเตรียมทำโปรโมชั่นกับทรูวิชั่นส์ ที่มีลิขสิทธิ์ถ่ายทอดพรีเมียร์ลีก กับเกมฟีฟ่าออนไลน์ รวมถึงจัดกิจกรรมอื่นๆ ตลอดปี ใช้งบประมาณ 20-30 ล้านบาท และมีแผนเปิดตัวเกมใหม่ปลายปีนี้”</p>
<p>ส่วนการพัฒนาเกมออนไลน์ในประเทศ ทรูเปิดกว้างหารือกับบริษัทพัฒนาเกมของไทยซึ่งเห็นได้ว่าพัฒนามากขึ้น คุณภาพของตัวเกมเทียบเท่าต่างประเทศ แต่คอนเทนท์และเนื้อหายังต้องพัฒนาให้ทำตลาดได้ เชื่อว่า 1-2 ปีจากนี้จะเริ่มเชิงพาณิชย์ แต่ที่สำคัญรัฐต้องสนับสนุน ซึ่งที่ผ่านมาไม่ต่อเนื่องเพราะรัฐเปลี่ยนบ่อย</p>
<p>อย่างไรก็ตาม เอกชนร่วมมือกับรัฐเสมอมา ทั้งการเตรียมเปิดเรทติ้งเกมออนไลน์ การร่วมมือกับสำนักทะเบียนราษฎร์ระบุตัวตนผู้เล่นว่าอายุเท่าใด</p>
<p>ล่าสุด บริษัทดำเนินการโครงการวี แคน บี ฮีโร่ รณรงค์นักเล่นเกมหันมาใช้เวลาว่างให้เป็นประโยชน์ และช่วยเหลือสังคม สร้างชุมชนออนไลน์เกมที่มีคุณภาพ ปีนี้มีกิจกรรม 4 ส่วนหลัก คือ บริจาคโลหิต, บริจาคเงินช่วยเหลือมูลนิธิ, เล่นเกมต้านภัยยาเสพติด และให้ความรู้ด้านกีฬา เพื่อแก้ไขข่าวแง่ลบ โดยเฉพาะกลุ่มผู้ปกครอง ว่า เกมก็มีด้านดี ถ้าเล่นอย่างเหมาะสม</p></body>
</news>
