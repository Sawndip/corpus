<teiHeader>
<fileDesc>
<titleStmt>
  <title>มือปืนซิ่ง จยย.ยิงหนุ่มขับมิตซูฯ ดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-17 08:55:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=8733  </bibl>
</sourceDesc>
</fileDesc>
</teiHeader>
<news>
<headline>มือปืนซิ่ง จยย.ยิงหนุ่มขับมิตซูฯ ดับ</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 01.00 น. วันนี้ (17 ก.ค.) <persName>พ.ต.ท.โชคอำนวย วงษ์บุญฤทธิ์</persName> พงส.(สบ 2) สน.หนองค้างพลู รับแจ้งเหตุยิงกันกลางถนนเพชรเกษม (ขาออก) หน้าปากซอยเพชรเกษม 79 แขวงหนองค้างพลู เขตหนองแขม กรุงเทพฯ จึงไปตรวจสอบ ที่เกิดเหตุพบรถเก๋งยี่ห้อมิตซูบิชิ แลนเซอร์ สีบรอนซ์-เงิน ทะเบียน กธ-9302 นนทบุรี มีร่องรอยถูกยิงที่กระจกฝั่งคนขับ และกระจกด้านหลัง ห่างออกไปประมาณ 10 เมตร พบปลอกกระสุนปืน .45 ตกอยู่ 3 ปลอก เจ้าหน้าที่จึงเก็บไว้เป็นหลักฐาน ส่วนผู้บาดเจ็บถูกนำตัวส่ง รพ.ศรีวิชัย 2 แต่ทนพิษบาดแผลไม่ไหว เสียชีวิตในเวลาต่อมา ทราบชื่อ คือ <persName>นายพรอนันต์ เพียรมานะเจริญ</persName> อายุ 29 ปี อยู่บ้านเลขที่ 30/14 หมู่ 5 ต.อ้อมน้อย อ.กระทุ่มแบน จ.สมุทรสาคร มีบาดแผลถูกยิงเข้าที่บริเวณลำคอ 1 แผล</p>

<p>จากการสอบสวนพยานให้การว่า ก่อนเกิดเหตุเห็นผู้ตายขับรถมาจากถนนเพชรเกษมมุ่งหน้าขาออก เมื่อมาถึงบริเวณที่เกิดเหตุได้มีชายฉกรรจ์ 2 คน ขี่รถจักรยานยนต์ไม่ทราบทะเบียน และสีรถ โดยชายคนที่ซ้อนท้ายไม่สวมหมวกกันน็อค ได้ใช้ปืนกระหน่ำยิงผู้ตายจนเสียชีวิต ก่อนหลบหนีไปอย่างรวดเร็ว เบื้องต้นเจ้าหน้าที่ตำรวจจะได้สอบสวนต่อไป.</p></body>
</news>
