<teiHeader>
<fileDesc>
<titleStmt>
  <title>ทีดีอาร์ไอชี้ช่องรัฐขายข้าวในสต็อกเปิดโกดังให้เอกชนซื้อเงินสด-ทำให้เกิดการแข่งขัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090616/17186/%e0%b8%97%e0%b8%b5%e0%b8%94%e0%b8%b5%e0%b8%ad%e0%b8%b2%e0%b8%a3%e0%b9%8c%e0%b9%84%e0%b8%ad%e0%b8%8a%e0%b8%b5%e0%b9%89%e0%b8%8a%e0%b9%88%e0%b8%ad%e0%b8%87%e0%b8%a3%e0%b8%b1%e0%b8%90%e0%b8%82%e0%b8%b2%e0%b8%a2%e0%b8%82%e0%b9%89%e0%b8%b2%e0%b8%a7%e0%b9%83%e0%b8%99%e0%b8%aa%e0%b8%95%e0%b9%87%e0%b8%ad%e0%b8%81%e0%b9%80%e0%b8%9b%e0%b8%b4%e0%b8%94%e0%b9%82%e0%b8%81%e0%b8%94%e0%b8%b1%e0%b8%87%e0%b9%83%e0%b8%ab%e0%b9%89%e0%b9%80%e0%b8%ad%e0%b8%81%e0%b8%8a%e0%b8%99%e0%b8%8b%e0%b8%b7%e0%b9%89%e0%b8%ad%e0%b9%80%e0%b8%87%e0%b8%b4%e0%b8%99%e0%b8%aa%e0%b8%94%e0%b8%97%e0%b8%b3%e0%b9%83%e0%b8%ab%e0%b9%89%e0%b9%80%e0%b8%81%e0%b8%b4%e0%b8%94%e0%b8%81%e0%b8%b2%e0%b8%a3%e0%b9%81%e0%b8%82%e0%b9%88%e0%b8%87%e0%b8%82%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ทีดีอาร์ไอชี้ช่องรัฐขายข้าวในสต็อกเปิดโกดังให้เอกชนซื้อเงินสด-ทำให้เกิดการแข่งขัน</headline>
<lead>ทีดีอาร์ไอแนะรัฐเปิดขายข้าวในสต็อกได้เลยในราคาตลาด ไม่ต้องผ่านวิธีประมูล เพื่อให้เกิดการแข่งขันและไม่กระจุกตัว แถมได้เงินสด แต่หากราคาตกมากรัฐต้องหยุดขาย ด้าน บ.พงษ์ลาภ กระทุ้งขอเอาข้าวที่ประมูลได้ออกจากโกดัง</lead>
<neck></neck>
<body><p><persName>นายนิพนธ์ พัวพงศกร</persName> ประธานสถาบันวิจัยเพื่อการพัฒนาประเทศไทย (ทีดีอาร์ไอ) กล่าวถึงการระบายข้าวในสต็อกของรัฐบาลว่า รัฐบาลควรเปิดโกดังขายข้าวได้เลย โดยใช้วิธีเปิดให้เอกชนเข้ามายื่นเสนอซื้อในราคาตลาด ไม่ต้องใช้วิธีการประมูล หากเอกชนรายใดต้องการข้าวก็ให้มาแจ้งความจำนงซื้อ ซึ่งวิธีการอาจให้องค์การคลังสินค้า (อคส.) ประกาศราคาตลาดในตอนเช้าของแต่ละวัน และเปิดโกดังให้เอกชนดู แยกข้าวแต่ละกองไปเลย ส่วนเอกชนที่มาซื้อข้าวก็ให้จ่ายเงินสด เพราะเป็นการซื้อขายกันในราคาตลาด กรณีซื้อต่ำกว่าราคาตลาดก็ให้ตั้งคณะกรรมการที่มีความโปร่งใสขึ้นมาพิจารณาว่าควรขายหรือไม่</p>

<p> อย่างไรก็ตาม หากเป็นช่วงที่ราคาตกมาก ให้รัฐบาลหยุดขายข้าว เพราะวิธีการนี้มีวัตถุประสงค์เพื่อให้เกิดการแข่งขันและมีเอกชนเข้ามาซื้อข้าวได้ในจำนวนรายที่มากขึ้น และในช่วงเดือนพฤศจิกายน ซึ่งเป็นช่วงฤดูนาปีที่มีข้าวออกมามาก และราคาตกต่ำ รัฐบาลก็ต้องหยุดขาย หรือหากราคาเสนอซื้อต่ำกว่าตลาดมากถึง 15-20% ก็ไม่ต้องขาย</p>

 <p>“วิธีการนี้จะทำให้รัฐบาลไม่ขาดทุน และการขายก็ไม่จำเป็นต้องใช้วิธีการเปิดประมูล หรือเน้นการขายเฉพาะลอตใหญ่ เพราะผู้ชนะจะกระจุกตัว หรือการให้เครดิต 5-6 เดือน จะสร้างข้อได้เปรียบให้แก่เอกชนบางรายที่ชนะการประมูล ไม่ต้องเสียค่าใช้จ่ายในการเก็บสต็อกข้าว แถมยังนำไปขายล่วงหน้าได้อีก เป็นการสร้างความไม่เป็นธรรมในระบบการค้าข้าวปกติ” <persName>นายนิพนธ์</persName> กล่าว</p>

<p> <persName>นายนิพนธ์</persName> กล่าวอีกว่า ทีดีอาร์ไอกำลังศึกษาระบบประกันความเสี่ยงในการช่วยเกษตรกรกรณีสินค้าเกษตรตกต่ำ ระบบดังกล่าวมีข้อดีที่รัฐบาลไม่ต้องยุ่งเรื่องการค้าข้าวและการจัดเก็บสต็อกข้าว ส่วนประโยชน์ก็จะถึงมือประชาชนได้มากกว่า ซึ่งการใช้เงินงบประมาณขึ้นอยู่กับจำนวนชาวนาที่เข้าร่วมโครงการ โดยจะเสนอโครงการดังกล่าวให้คณะทำงานชุดที่มี<persName>นายประดิษฐ์ ภัทรประสิทธิ์</persName> รมช.คลัง เป็นประธาน พิจารณาในเร็วๆ นี้</p>

 <p>ด้าน<persName>นายสมพงษ์ กิตติเรียงลาภ</persName> ประธานกรรมการ บริษัท พงษ์ลาภ จำกัด กล่าวว่า เข้าพบ<persName>นางวไลพร วัฏฏานนท์</persName> รองผู้อำนวยการองค์การคลังสินค้า (อคส.) เพื่อทวงถามกรณีบริษัทถูกอายัดข้าวที่ชำระเงินไปแล้วส่วนหนึ่งหลังจากชนะการประมูลครั้งล่าสุด ซึ่งขณะนี้ครบระยะเวลา 1 เดือน ที่รอคำตอบแล้ว โดยได้รับคำตอบจาก<persName>นางวไลพร</persName>ว่าจะเดินเรื่องนี้ให้ และคาดว่าจะสามารถขนข้าวออกจากโกดังได้ทันทีในวันที่ 16 มิถุนายน 2552</p>

 <p>“ถ้าบริษัทขนข้าวในส่วนที่จ่ายเงินไปได้แล้ว คดีที่ไปแจ้งความไว้กับตำรวจที่ปทุมธานี รวมถึงการยื่นฟ้องกับศาลปกครอง ก็จะถอนออกทั้งหมด เพราะไม่ติดใจแล้ว รวมทั้งค่าเสียหายที่เกิดขึ้นจากการที่ขนข้าวออกมาไม่ได้ 1 เดือน ก็จะไม่ติดใจเช่นกัน” <persName>นายสมพงษ์</persName> กล่าวและว่า ส่วนข้าวในส่วนที่ชนะการประมูลแต่ยังไม่ได้ชำระเงินนั้น อคส.ยังต้องการให้ชะลอออกไปก่อน</p></body>
</news>
