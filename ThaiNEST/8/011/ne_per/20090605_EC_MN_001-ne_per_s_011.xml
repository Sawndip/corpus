<teiHeader>
<fileDesc>
<titleStmt>
  <title>ลดค่าครองชีพรอบสอง 11-17 มิ.ย.ขายสินค้าถูก-ดึงแบงก์ให้กู้ดอกต่ำ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-05 00:39:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000062981  </bibl>
</sourceDesc>
</fileDesc>
</teiHeader>
<news>
<headline>ลดค่าครองชีพรอบสอง 11-17 มิ.ย.ขายสินค้าถูก-ดึงแบงก์ให้กู้ดอกต่ำ</headline>
<lead>“พาณิชย์” จัดมหกรรมฟ้าสดใส คนไทยยิ้มได้ ลดค่าครองชีพระลอกสอง 11-17 มิ.ย.นี้ คาดมีคนร่วมงาน 1.5 ล้านคน เงินสะพัดหมื่นล้านบาท งัดไฮไลต์เด็ด 7 วัน 7 อย่าง ขายสินค้าราคาลดกระหน่ำ อาทิ หมูโลละ 70 ไข่ถาดละ 60 กุ้งขาวโลละ 99 บาท พร้อมจัดมินิเมดอินไทยแลนด์ นำสินค้าคุณภาพส่งออกขายราคาถูก เล็งดึง 7 แบงก์ร่วมปล่อยสินเชื่ออัตราดอกเบี้ยพิเศษ</lead>
<neck></neck>
<body><p><persName>นางพรทิวา นาคาศัย</persName> รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ จะจัดงาน ฟ้าสดใส คนไทยยิ้มได้ ครั้งที่ 2 ระหว่างวันที่ 11-17 มิ.ย.นี้ ที่อิมแพค เมืองทองธานี นำสินค้าธงฟ้า สินค้าส่งออก สินค้าโอทอป จำหน่ายราคาถูก พร้อมจัดโครงการสร้างงานสร้างอาชีพผ่านธุรกิจแฟรนไชส์ และให้สถาบันการเงินของรัฐ 7 แห่ง ปล่อยสินเชื่อดอกเบี้ยถูกแก่ประชาชนนำไปลงทุนประกอบอาชีพ และใช้จ่ายอุปโภคบริโภค โดยงานนี้จะช่วยแก้ปัญหาลดค่าครองชีพ การสร้างงาน และขับเคลื่อนเศรษฐกิจให้ขยายตัวได้ และคาดว่า ใน 7 วัน จะมีเงินสะพัดกว่าหมื่นล้านบาท มีผู้เข้าร่วมงานไม่ต่ำกว่า 1.5 ล้านคน</p>
       
       <p>“การจัดงานครั้งแรกประสบความสำเร็จอย่างมาก มีผู้เข้าร่วมงาน 1 ล้านคน และมียอดซื้อสินค้า 900 ล้านบาท ทำให้ นายอภิสิทธิ์ เวชชีวะ นายกรัฐมนตรี มอบนโยบายให้กระทรวงพาณิชย์จัดงานเพิ่ม ซึ่งครั้งที่สองคาดว่าจะได้รับความสนใจมากกว่าเดิม มียอดซื้อขายสินค้าเกิน 1,000 ล้านบาท” <persName>นางพรทิวา</persName> กล่าว</p>
       
       <p>สำหรับกิจกรรมสำคัญในงาน จะมีการจัดมุมพิเศษ บลู ฟาร์ม เพื่อช่วยระบายผลไม้แก่ชาวสวน แก้ปัญหาราคาตกต่ำ เพราะขณะนี้เป็นฤดูกาลที่มีผลไม้ออกมาจำนวนมาก จึงต้องหาช่องทางช่วยระบายอีกทางหนึ่ง จัดมุมสินค้าเมดอินไทยแลนด์ โดยนำสินค้ามาตรฐานส่งออก เช่น เครื่องใช้ไฟฟ้า ยานยนต์ เครื่องใช้ในครัวเรือน ของตกแต่งบ้าน และของเล่นมาจำหน่ายซึ่งจะช่วยบรรเทาผลกระทบสินค้าค้างสต๊อกให้กับผู้ส่งออก และยังช่วยเหลือผู้บริโภคให้ซื้อหาสินค้าราคาถูก คุณภาพดีได้อีกทางหนึ่ง</p>
       
      <p> นอกจากนี้ จะนำสินค้าราคาพิเศษ 7 วัน 7 อย่าง จัดโปรโมชันลดราคาเพิ่มอีกวันละรายการตลอด 7 วัน เช่น ข้าวหอมมะลิถุง 5 กก.98 บาท ลิ้นจี่ กก.ละ 15-50 บาท ลองกอง 30 บาท ไข่ไก่เบอร์ 3 ถาด 30 ฟอง 60 บาท เนื้อหมู กก.ละ 70 บาท กุ้งขาว กก.ละ 99 บาท เงาะ 10 บาท มังคุด 15 บาท ทุเรียน 35 บาท น้ำมันพืชขวดลิตร 31-40 บาท นมสดโหลละ 100 บาท และยังมีสินค้าอุปโภคบริโภคจำเป็นอื่นๆ ลดราคา 20-50% อีก 500 รายการ พร้อมบริการสีฟ้า เช่น โรงแรมสีฟ้า แท็กซี่สีฟ้า</p>
       
       <p>ขณะเดียวกัน จะเชิญสถาบันการเงินของรัฐ 7 แห่ง เช่น ธนาคารออมสิน ธนาคารอาคารสงเคราะห์ ธนาคารกรุงไทย ธนาคารพัฒนาวิสาหกิจขนาดกลางและขนาดย่อมแห่งประเทศไทย นำเสนอสินเชื่ออัตราดอกเบี้ยพิเศษให้กับผู้ร่วมงานด้วย</p>
       
       <p><persName>นางพรทิวา</persName> กล่าวว่า แม้ราคาน้ำมันตลาดโลกจะปรับตัวสูงขึ้นจนเริ่มกระทบต่อต้นทุนการผลิตสินค้าบางรายการ แต่กระทรวงพาณิชย์ยังไม่อนุญาตให้สินค้ารายการใดขึ้นราคาในช่วงนี้ และได้ติดตามควบคุมราคาสินค้าอย่างใกล้ชิด แต่หากผู้ประกอบการรายใดไม่สามารถแบกรับภาระได้ สามารถส่งเรื่องมาที่กรมการค้าภายในให้พิจารณาได้</p>
       
       <p>ส่วนผู้ประกอบการรายใดปรับราคาสินค้า โดยไม่แจ้งให้ทราบจะถือว่าเข้าข่ายผิดกฎหมาย เพราะกระทรวงฯ ยังไม่อนุมัติให้สินค้าขึ้นราคา โดยผู้บริโภคที่พบเห็นความไม่เป็นธรรมสามารถร้องเรียนได้ที่ สายด่วน 1569</p></body>
</news>
