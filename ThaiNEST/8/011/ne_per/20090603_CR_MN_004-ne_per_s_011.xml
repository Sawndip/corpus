<teiHeader>
<fileDesc>
<titleStmt>
  <title>“ปะ ฉะ ดะ” รวบแก๊งโจ๋ กับ 2 พลทหาร เปิดโรงแรมมั่วยา  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 03:10:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062105  </bibl>
</sourceDesc>
</fileDesc>
</teiHeader>
<news>
<headline>“ปะ ฉะ ดะ” รวบแก๊งโจ๋ กับ 2 พลทหาร เปิดโรงแรมมั่วยา</headline>
<lead>“มือปราบหูดำ” นำทีม “ปะ ฉะ ดะ” บก.น.1 บุกรวบแก๊งวัยรุ่น กับอีก 2 พลทหาร ลักลอบเปิดห้องพักโรงแรมรายวันมั่วสุม ทั้งขาย ทั้งเสพยานรก</lead>
<neck></neck>
<body><p>วันนี้ (3 มิ.ย.) เมื่อเวลา 00.30 น. <persName>พล.ต.ต.วิชัย สังข์ประไพ</persName> ผบก.น.1, <persName>พ.ต.อ.วิชาญ บริรักษ์กุล</persName> รอง ผบก.น.1, <persName>พ.ต.อ.ขิง แขวงวิเศษไชยชาญ</persName> ผกก.สน.ชนะสงคราม นำกำลังเจ้าหน้าที่ตำรวจสายตรวจจู่โจมพิเศษ บก.น.1 “ ปะ ฉะ ดะ” เข้าตรวจค้นโรงแรมสุขาวดี 29/1 ซอยพิพิธโภคัย ถ.ประชาธิปไตย แขวงบ้านพานถม เขตพระนคร กทม. หลังสืบทราบว่ามีการมั่วสุมเสพยาเสพติด</p>
       
       <p>โดยเจ้าหน้าที่เข้าตรวจค้นห้องพักเลขที่ 211 บริเวณชั้น 2 สามารถจับกุม <persName>น.ส.อรัญญา วงศ์สวัสดิ์</persName> อายุ 25 ปี, <persName>พลทหารสุติลักษณ์ เจิมพร</persName> และ<persName>พลทหารอรรณพ รักษาไพร</persName> สังกัดส่วนสนับสนุนกองบัญชาการกองทัพบก พร้อมของกลางยาบ้า 140 เม็ด และยาไอซ์ อีกจำนวนหนึ่ง พร้อมอุปกรณ์การเสพ และเงินสด 2,000 บาท ก่อนขยายผลเข้าตรวจค้นห้องพักเลขที่ 203 และ 313 จับกุมวัยรุ่นชายหญิง อายุระหว่าง 20-25 ปี ได้อีก 7 คน พร้อมของกลางยาบ้า 40 เม็ด กัญชาอบแห้ง พร้อมอุปกรณ์การเสพ ปืนของเล่นชนิดอัดแก๊ส และประทัดยักษ์ โดยนำตัวทั้งหมดไปตรวจปัสสาวะเพื่อหาสารเสพติด ปรากฏว่าสีม่วงทุกคน</p>
       
       <p>สอบสวน <persName>น.ส.อรัญญา</persName> ให้การว่าตัวเองเป็นเพียงแค่ผู้เสพ โดยยาเสพติดทั้งหมดเป็นของญาติที่นำมาฝากไว้ แต่ผู้ต้องหารายอื่นให้การรับสารภาพโดยยืนยันตรงกันว่าซื้อยาบ้าจาก <persName>น.ส.อภิญญา</persName> ในราคาเม็ดละ 180 บาท ก่อนเปิดห้องพักของโรงแรมในราคาคืนละ 350 บาท เพื่อลักลอบเสพยามาได้หลายวันแล้วก่อนจะถูกจับกุม</p>
       
       <p>ด้าน <persName>พล.ต.ต.วิชัย</persName> กล่าวว่า นอกจากดำเนินคดีต่อผู้ต้องหาในคดียาเสพติดแล้วจะต้องตรวจสอบประวัติผู้ต้องหาทุกคนผ่านระบบเอสเอ็มเอสจับโจรของ บช.น.ว่าหลบหนีคดีอื่นอยู่ด้วยหรือไม่ รวมทั้งต้องตรวจสอบของกลางที่ตรวจยึดได้ ทั้งประทัดยักษ์ และปืนปลอม ว่ามีไว้เพื่อใช้ก่ออาชญากรรมหรือไม่</p></body>
</news>
