<teiHeader>
<fileDesc>
<titleStmt>
  <title>พาณิชย์แนะผู้ประกอบการใช้สิทธิจีเอสพี เจาะตลาดกลุ่มซีไอเอสได้ลดภาษี 25%  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29121190.php?news_id=29121190  </bibl>
</sourceDesc>
</fileDesc>
</teiHeader>
<news>
<headline>พาณิชย์แนะผู้ประกอบการใช้สิทธิจีเอสพี เจาะตลาดกลุ่มซีไอเอสได้ลดภาษี 25%</headline>
<lead>"พาณิชย์" จี้ผู้ประกอบการเร่งใช้สิทธิจีเอสพีส่งออกกลุ่มประเทศซีไอเอส ระบุได้ลดภาษีจากอัตราปกติลง 25% เผยไม่มีเงื่อนไขจำกัดเพดานให้สิทธิหรือกำหนดโควตา เล็งใช้รัสเซียประตูส่งออกซีไอเอส</lead>
<neck></neck>
<body><p><persName>น.ส.ชุติมา บุณยประภัศร</persName> อธิบดีกรมการค้าต่างประเทศ เปิดเผยว่า กลุ่มประเทศซีไอเอสหรือรัฐอิสระต่างๆ ที่แยกออกมาจากสหภาพโซเวียตรัสเซียที่มี 11 ประเทศ ประกอบด้วย อาร์เมเนีย, อาร์เซอร์ไบจาน, เบลารุส, จอร์เจีย, คาซัคสถาน, คีย์กีซสถาน, มอลโดวา, รัสเซีย, ทาจิกิสถาน, ยูเครน และอุซเบกิสถาน ได้ให้สิทธิพิเศษทางภาษีศุลกากรเป็นการทั่วไป หรือ จีเอสพีแก่ไทย มาเป็นระยะเวลานานกว่า 40 ปี ในสินค้าเกษตรและอุตสาหกรรมจำนวนหลายรายการอย่างไม่มีการจำกัดโควตา หรือเพดานในการให้สิทธิฯ โดยลดหย่อนภาษีนำเข้าปกติลงถึง 25%</p> 

<p>ภาวะการค้าระหว่างไทยกับกลุ่มซีไอเอสในไตรมาสแรกของปี 2552 (ม.ค.-มี.ค.) มีมูลค่าทั้งสิ้นประมาณ 434.36 ล้านดอลลาร์สหรัฐ ไทยมีการส่งออกมูลค่า 134.74 ล้านดอลลาร์สหรัฐ นำเข้ามูลค่า 299.62 ล้านดอลลาร์สหรัฐ ส่งผลให้ไทยขาดดุลการค้ากลุ่มซีไอเอส 164 ล้านดอลลาร์สหรัฐ ลดลงเมื่อเปรียบเทียบกับช่วงเดียวกันของปีก่อน ที่มียอดขาดดุลการค้า 443 ล้านดอลลาร์สหรัฐ </p>

<p>ส่วนการใช้สิทธิประโยชน์ภายใต้จีเอสพีในไตรมาสแรกของปี 2552 กรมการค้าต่างประเทศได้ออกหนังสือรับรองแหล่งกำเนิดสินค้า (FORM A) เพื่อนำไปลดหย่อนภาษีขาเข้ากลุ่มประเทศซีไอเอสจำนวน 1,728 ฉบับ มูลค่า 32.20 ล้านดอลลาร์สหรัฐ ทั้งนี้ สินค้าสำคัญที่มีการใช้สิทธิจีเอสพีสูง ได้แก่ ข้าว 52% ของการใช้สิทธิรวม ผัก/ผลไม้ปรุงแต่ง 9% สับปะรดปรุงแต่ง 6% ข้าวโพดหวานปรุงแต่ง 4% และกุ้งปรุงแต่ง 4% เป็นต้น</p>

<p>ทั้งนี้ ตลาดของกลุ่มประเทศซีไอเอสเป็นตลาดที่มีถึง 11 ประเทศ และเป็นตลาดที่มีศักยภาพ โดยเฉพาะรัสเซียที่จะเป็นประตูสู่ประเทศซีไอเอสอื่นๆ แต่ไทยยังมีการส่งออกน้อยมาก ซึ่งไทยก็ได้รับสิทธิจีเอสพีจากกลุ่มประเทศเหล่านี้ จึงไม่ควรมองข้ามสิทธิจีเอสพีที่ไทยได้รับ เพราะทำให้ได้เปรียบในการลดภาษีปกติลงถึง 25%</p></body>
</news>
