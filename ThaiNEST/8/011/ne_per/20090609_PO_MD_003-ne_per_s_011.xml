<teiHeader>
<fileDesc>
<titleStmt>
  <title>สั่งรมต.ลงพื้นที่แจงไทยเข้มแข็งซื้อใจรากหญ้า  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 20:41:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000065030  </bibl>
</sourceDesc>
</fileDesc>
</teiHeader>
<news>
<headline>สั่งรมต.ลงพื้นที่แจงไทยเข้มแข็งซื้อใจรากหญ้า</headline>
<lead></lead>
<neck></neck>
<body><p>ผู้สื่อข่าวรายงานว่าหลังจากพรรคภูมิใจไทย ซึ่งเป็นพรรคร่วมรัฐบาลเดิมเกมรุก ด้วยการส่งรัฐมนตรีและ ส.ส.ของพรรคลงพื้นที่เพื่อหาเสียงกับประชาชนในชนบท เพื่อช่วงชิงคะแนนเสียงเพื่อการเลือกตั้งล่าสุด <persName>นายอภิสิทธิ์ เวชชาชีวะ</persName> นายกรัฐมนตรี ในฐานะหัวหน้าพรรคประชาธิปัตย์ ได้เปิดเกมรุกเพื่อช่วงชิงคะแนนเสียงจากประชาชนในต่างจังหวัดบ้างแล้ว</p>
<p>โดย <persName>นายอภิสิทธิ์ เวชชาชีวะ</persName> ให้สัมภาษณ์ว่าได้ให้นโยบายต่อรัฐมนตรี ให้ลงพื้นที่พบปะประชาชนและประชาสัมพันธ์นโยบายและการทำงานของรัฐบาล โดบเฉพาะโครงการตามแผนไทยเข้มแข็ง ให้ประชาชนเห็นเป็นรูปธรรมว่า โครงการเป็นมาอย่างไร ใครได้ประโยชน์ เป็นงานของหลายกระทรวงซึ่งคลอบคลุมทุกพื้นที่ นอกจากนี้จะเป็นการเช็คความพร้อมและความโปร่งใสในโครงการที่จะพัฒนา เช่น แหล่งน้ำ ถนน ปรับปรุงโรงเรียน สถานีอนามัย และแหล่งท่องเที่ยวตามกรอบ ที่ได้อนุมัติไปคือ 1.4 ล้านล้าน</p>
<p>ส่วนที่ทางทีดีอาร์ไอ เสนอให้เพิ่มงบประมาณ 1 แสนล้านในเฟตแรก มีความจำเป็นหรือไม่ <persName>นายอภิสิทธิ์</persName> กล่าวว่า เราแบ่งเป็นเงินที่ได้จาก พ.ร.ก. 2 แสนล้าน ส่วน พ.ร.บ. 2 แสนล้าน น่าจะผ่านได้ใกล้เคียงกับช่วงงบประมาณผ่าน ซึ่งหากพ.ร.บ. ผ่านในช่วงเดือน ต.ค. หลังจากงบประมาณประจำปี 53 ลงไปแล้วก็พยายามจะเร่งให้เร็วที่สุด ซึ่งเชื่อว่าในไตรมาสสุดท้ายเราจะเห็นเศรษฐกิจเป็นบวก หลังได้เงินจาก พ.ร.ก.และ พ.ร.บ.กู้เงิน 4 แสนล้านบาท โดยส่วนหนึ่งจะเป็นการกู้จากต่างประเทศ อีกส่วนหนึ่งจะออกพันธบัตรเพื่อเป็นทางเลือกให้กับผู้ออม โดยได้หารือกับ<persName>นายกรณ์ จาติกวณิชย์</persName> รมว. คลังว่า น่าจะดำเนินการได้ค่อนข้างเร็ว เบื้องต้นจะเปิดโอกาสให้ ผู้สูงอายุในการจองเป็นพันธบัตร 5 ปี ดอกเบี้ยเริ่มต้น ร้อยละ 2.5 ต่อปี</p>
<p><persName>นายศุภชัย ใจสมุทร</persName> รองโฆษกรัฐบาล เปิดเผยว่า ในวาระแจ้งเพื่อทราบ ที่ประชุมครม. นายกรัฐมนตรี ได้กำชับให้รัฐมนตรีทุกกระทรวงประชาสัมพันธ์ โครงการที่ตัวเองรับผิดชอบ แต่ต้องเป็นโครงการที่ดำเนินการมาพอสมควรแล้ว ทั้งนี้ไม่เกี่ยวกับการประชาสัมพันธ์โครงการรถเมล์เอ็นจีวี 4 พันคัน ของพรรคภูมิใจไทย</p>
<p><persName>นายบรรหาร ศิลปอาชา</persName> อดีตหัวหน้าพรรคชาติไทย กล่าวถึงกรณีที่ พรรคภูมิใจไทย พยายามดูด ส.ส.จากพรรคอื่นว่า การดูดมันไม่มีเวลาจำกัด มันดูดกันได้ทั้งวันทั้งคืน ถึงไม่มีการเลือกตั้งก็ดูด ตอบไม่ได้เรื่องการดูด มันดูดกันทั้งนั้นแหละ ส่วนพรรคชาติไทยพัฒนาไม่มี ส่วนใหญ่อยู่กับที่ ไม่ไปดูดที่อื่นมา</p>
<p><persName>นายชุมพล ศิลปอาชา</persName> รมว.การท่องเที่ยวและกีฬา ในฐานะหัวหน้าพรรค ชาติไทยพัฒนา ยอมรับว่าพรรคภูมิใจไทยเป็นพรรคที่น่ากลัว เพราะที่ใหญ่กว่า พรรคชาติไทยพัฒนา รวมทั้งพรรคประชาธิปัตย์ พรรคเพื่อไทยด้วย ซึ่งที่บอกว่าน่ากลัวเพราะมี ส.ส.มากกว่าพรรคเรา และที่บอกว่าน่ากลัวคือกลัวจะมาเอาคนของเราไป</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย กล่าวว่า ในวันที่ 11 มิ.ย.จะมีการประชุม ส.ส.ของพรรคในเวลา 13.00 น. ซึ่งจะมีการพูดคุยถึงแนวทาง ดำเนินการกับ<persName>นายจุมพฎ บุญใหญ่</persName> ส.ส.สกลนคร และ<persName>ร.ต.ปรพล อดิเรกสาร</persName> ส.ส.สระบุรี พรรคเพื่อไทย ที่ประกาศชัดเจนว่าจะย้ายไปสังกัดพรรคภูมิใจไทย โดยขณะนี้มี 2 แนวทางคือ จะปล่อยให้เป็นมาตรการทางสังคมหรือใช้มาตรการของพรรค</p>
<p><persName>พ.ต.ท.สมชาย เพศประเสริฐ</persName> ส.ส.นครราชสีมา เปิดเผยว่า ในการประชุมคณะกรรมการการเมืองของพรรคเพื่อไทย ตนได้เสนอว่าเราไม่ควรไปติติงกรณีที่จะมี ส.ส.ย้ายพรรคไปสังกัดพรรคภูมิใจไทยว่าถูกซื้อ เพราะ ส.ส.เหล่านั้นไม่เข้มแข็งและอดทนพอต่อการถูกรุมเค้าจากหลายๆ ด้าน จึงไม่อยากกล่าวหาว่าเขาไปรับเงินหรือขายตัว แต่พรรคเพื่อไทยควรต้องทำให้พรรคเข้มแข็ง โดยเฉพาะนโยบายการแก้ปัญหาเศรษฐกิจ นอกจากนี้ทีมเศรษฐกิจต้องลงพื้นที่ทำความเข้าใจกับประชาชนด้วย ซึ่งเมื่อถึงวันเลือกตั้งเชื่อว่าทุกคนก็จะกลับเข้ามาเอง</p>
<p><persName>นายพีระพันธ์ พาลุสุข</persName> ส.ส.ยโสธร พรรคเพื่อไทย กกลุ่มอีสานพัฒนา กล่าวว่า ขณะนี้ผู้ใหญ่ในพรรคมีการประชุมเพื่อพิจารณากรณี <persName>นายจุมพฎ บุญใหญ่</persName> หลังจากประกาศว่าจะไปอยู่พรรคภูมิใจไทยในการเลือกตั้งครั้งหน้า โดยอาจมีมาตราการต่างๆ เช่น ให้ประชาชนเข้าชื่อถอดถอนจาก ส.ส.หรือหามาตรการขับพ้นจากสมาชิกภาพ ด้วยการฟ้องต่อศาล เพราะวันนี้มี ส.ส.ของพรรค 2 คนที่ทำอย่างนี้คือ <persName>ร.ต.ปรพล อดิเรกสาร</persName> และ<persName>นายจุมพฎ</persName> ซึ่งพรรคคงจะปล่อยไว้ไม่ได้ โดยเฉพาะหากผลการเลือกตั้งซ่อม ส.ส.สกลนครนั้น หากพรรคภูมิใจไทยชนะก็จะเป็นสงครามจิตวิทยาให้เกิด โดมิโนในพรรคเพื่อไทยได้ ซึ่งส.ส.ส่วนหนึ่งอาจจะไหลไปอยู่กับพรรคภูมิใจไทยเพื่อหวังอำนาจรัฐ เงิน หรือผลประโยชน์ก็ได้ ดังนั้นพรรคต้องมีวินัยเพื่อไม่ให้เกิดความไร้ระเบียบอย่างนี้</p>
<p><persName>นายพีระพันธ์</persName> กล่าวว่า พรรคไม่ควรตั้งข้อสงสัยส.ส.ที่เคยสังกัดกลุ่มเพื่อนเนวิน ที่ยังอยู่กับพรรค แต่ควรสร้างพรรคให้เกิดเอกภาพทั้งภายในและภายนอก เช่น จัดกิจกรรมให้มากขึ้น พบปะสมาชิกให้มากขึ้น หรือให้ส.ส.ทุกคนมีส่วนร่วมในการ บริหารพรรค ซึ่งถ้าประชาชนยังสนับสนุนพรรคเพื่อไทยก็จะไม่มีส.ส.คนใด ย้ายพรรคอย่างแน่นอน</p>
<p><persName>นายศักดา คงเพชร</persName> ส.ส.ร้อยเอ็ด พรรคเพื่อไทย กล่าวภายหลังการประชุมคณะกรรมการด้านยุทธศาสตร์การเมืองของพรรคเพื่อไทยว่า ขณะนี้เกิดแก๊งออฟโฟร์ 2009 ที่ใหญ่กว่าและน่ากลัวกว่าแก๊งออฟโฟร์ในสมัยรัฐบาลของ<persName>นายสมัคร สุทรเวช</persName> อดีตนายกรัฐมนตรี โดยครั้งนั้นแก๊งออฟโฟร์ต้องการอำนาจในพรรคพลังประชาชนเท่านั้น แต่ครั้งนี้แก๊งออฟโฟร์ 2009 ซึ่งประกอบด้วยบุคคลหลักๆ 4 ฝ่าย คือ คนปากห้อย คนหัวเถิก คนสีเขียว และ คนที่เป็นอำมาตย์ มีพฤติกรรมหาผลประโยชน์ร่วมกัน มีเป้าหมายใหญ่มากคือ ต้องการที่จะครองอำนาจการเมือง ยักย้ายตัดทอนงบประมาณเพื่อเตรียมเสบียงกรังไว้สำหรับการเลือกตั้ง ซึ่งคนกลุ่มนี้ดำเนินการ โดยสร้างแนวร่วมอำนาจด้วยการประสานกับกลุ่มอำนาจต่างๆ ทั้งฝ่ายสีเขียว ฝ่ายอำมาตย์ รวมทั้งส่งคนของตัวเองไปนั่งบริหารอยู่ในบอร์ดของหน่วยงานต่างๆ ทำให้การดำเนินการต่างๆไหลลื่นไปได้</p>
<p>ผู้สื่อข่าวรายงานว่า ขณะนี้กลุ่มส.ส.หญิงของพรรคเพื่อไทยประมาณ 20 คน นัดรวมตัวกันเพื่อเดินทางไปดูไบ สหรัฐอาหรับเอมิเรตส์ ในวันที่ 12 มิ.ย. เพื่อเยี่ยม <persName>พ.ต.ท. ทักษิณ</persName> และจะเดินทางกลับในวันที่ 14 มิ.ย. โดยกลุ่มส.ส.หญิงจะนำปัญหา ภายในพรรคเพื่อไทยไปหารือกับ <persName>พ.ต.ท.ทักษิณ</persName>โดยตรง ภายหลังจากที่ส.ส.ในพรรค หลายคนรู้สึกอึดอัดต่อการทำงานของคณะผู้บริหารพรรคชุดปัจจุบัน ที่เอาแต่นิ่งเงียบ ทำงานเชิงรับอย่างเดียว ทำให้ส.ส.ไม่มีผลงานไปบอกกับชาวบ้านในพื้นที่</p>
<p>นอกจากนี้ เรื่องบางอย่างที่กลุ่มส.ส.หญิงมองว่าเป็นปัญหาใหญ่แต่เมื่อนำเสนอ ให้ผู้บริหารพรรครับทราบ แต่กลับมองว่าเป็นเพียงแค่เรื่องเล็กน้อย</p></body>
</news>
