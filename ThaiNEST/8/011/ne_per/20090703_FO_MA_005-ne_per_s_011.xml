<teiHeader>
<fileDesc>
<titleStmt>
  <title>บินมะกันป่วนจอดฉุกเฉิน เหตุหนุ่มโรคจิตแก้ผ้าโชว์  </title>
  <author>เอพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-03 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02030752&sectionid=0104&day=2009-07-03  </bibl>
</sourceDesc>
</fileDesc>
</teiHeader>
<news>
<headline>บินมะกันป่วนจอดฉุกเฉิน เหตุหนุ่มโรคจิตแก้ผ้าโชว์</headline>
<lead>สายการบินยูเอส แอร์เวย์ ที่บินจากเมืองชาร์ล็อต รัฐนอร์ธ แคโรไลนา ไปยังนครลอสแองเจลิส สหรัฐอเมริกา ถึงกับปั่นป่วนหลังจากที่<persName>นายคีธ ไรท์</persName> หนึ่งในผู้โดยสารลุกขึ้นมาถอดเสื้อผ้าขณะเครื่องบินอยู่กลางอากาศเมื่อวันที่ 30 มิถุนายน และไม่ยอมให้พนักงานบนเครื่องห่มผ้าให้ จึงถูกเจ้าหน้าที่ซึ่งอยู่ระหว่างออกเวรและร่วมโดยสารอยู่บนเครื่องบินลำนี้ด้วยควบคุมตัวเอาไว้และจับใส่กุญแจมือ ก่อนเครื่องบินจะบินวกไปลงจอดที่สนามบินอัลบูเคิร์ค รัฐนิวเม็กซิโก ส่วนนายไรท์ถูกควบคุมตัวไปดำเนินคดีข้อหาขัดขวางการปฏิบัติงานของลูกเรือระหว่างทำการบิน</lead>
<neck></neck>
<body><p>ข่าวระบุว่า <persName>นายไรท์</persName> อายุ 50 ปี จากเขตบรองซ์ รัฐนิวยอร์ก ขัดขืนไม่ยอมให้พนักงานบนเครื่องบินห่มผ้าให้ และยังทำร้ายร่างกายพนักงานด้วยการชกและเตะ จนพนักงานบนเครื่องต้องขอความช่วยเหลือจากเจ้าหน้าที่ออกเวรที่อยู่บนเครื่อง ขณะเดียวกับที่บนเครื่องบินมีผู้ป่วยที่ต้องได้รับการรักษาฉุกเฉิน เครื่องบินจึงต้องบินวกไปหาที่จอดยังรัฐนิวเม็กซิโก ส่วนกรณีของ<persName>นายไรท์</persName>เป็นเพียงอีกสาเหตุหนึ่งที่ทำให้เครื่องบินต้องลงจอดนอกจุดหมาย</p>
<p><persName>นายไรท์</persName>ได้ให้การกับเจ้าหน้าที่สอบสวนกลาง (เอฟบีไอ) ว่า ตนป่วยเป็นโรคอารมณ์ 2 ขั้ว ซึ่งทำให้เกิดความผิดปกติทางอารมณ์ขึ้น และตนไม่ได้นำยาติดตัวมาขณะเดินทาง โดยระหว่างรอขึ้นเครื่องบิน <persName>นายไรท์</persName>ยังได้เต้นระบำกลางฝูงชน เมื่อพนักงานเข้าไปซักถาม <persName>ไรท์</persName>บอกว่าตนดื่มเบียร์เข้าไป แต่พนักงานบอกว่าไม่ได้กลิ่นของแอลกอฮอล์และคิดว่าไม่น่าจะมีปัญหาในการขึ้นเครื่องบิน </p></body>
</news>
