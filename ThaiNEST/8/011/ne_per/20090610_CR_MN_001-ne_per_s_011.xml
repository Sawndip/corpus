<teiHeader>
<fileDesc>
<titleStmt>
  <title>ล้วงคองูเขียว!โจรกรุงทุบกระจกรถตู้"โกวิท วัฒนะ"  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 23:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000065590  </bibl>
</sourceDesc>
</fileDesc>
</teiHeader>
<news>
<headline>ล้วงคองูเขียว!โจรกรุงทุบกระจกรถตู้"<persName>โกวิท วัฒนะ</persName>"</headline>
<lead>“<persName>โกวิท</persName>” อดีต รมว.มหาดไทยและผบ.ตร.เจอดี! ถูกโจรกรุงทุบกระจกตู้ใน ม.เกษตรฯ คนขับเผยเดินไปซื้อน้ำกลับมารถถูกทุบแล้ว ก่อนหน้านี้ที่ปรึกษา รมต.พานิชย์ก็โดนมาแล้วแต่ ตร.ไม่มีน้ำยาจับโจร</lead>
<neck></neck>
<body><p>วันนี้ (10 มิ.ย.) เมื่อเวลา 17.00 น. <persName>ร.ต.ท.สุพจน์ บัวแก้ว</persName> พนักงานสอบสวน (สบ 1) สน.บางเขน รับแจ้งเหตุคนร้ายทุบกระจกรถตู้ของ <persName>พล.ต.อ.โกวิท วัฒนะ</persName> อดีต ผบ.ตร.และอดีต รัฐมนตรีว่าการกระทรวงมหาดไทย ภายในมหาวิทยาลัยเกษตรศาสตร์ ถนนจันทรสถิตย์ แขวงลาดยาว เขตจตุจักร กทม. จึงรุดไปตรวจสอบพร้อมเจ้าหน้าที่กองพิสูจน์หลักฐาน และเจ้าหน้าที่ฝ่ายสืบสวน สน.บางเขน</p>
       
       <p>ที่เกิดเหตุอยู่บริเวณหน้าชมรมดนตรีไทย ตรงข้ามสนามฟุตบอล พบรถตู้ยี่ห้อโฟล์ค รุ่น วี6 สีบรอนซ์เงิน หมายเลขทะเบียน ฮจ- 917 กทม.ของ <persName>พล.ต.อ.โกวิท</persName> จอดอยู่ในสภาพกระจกด้านหน้าซ้ายถูกทุบแตกละเอียด ตรวจสอบในรถไม่มีทรัพย์สินสูญหายแต่อย่างใด เจ้าหน้าที่กองพิสูจน์หลักฐานจึงเก็บลายนิ้วมือแฝงของคนร้ายไว้เป็นหลักฐาน</p>
       
       <p>จากการสอบสวน <persName>นายสุริยา จันราช</persName> อายุ 33 ปี คนขับรถคันดังกล่าวให้การว่า ก่อนเกิดเหตุเวลา 16.00 น.ตนขับรถตู้คันดังกล่าวมารับลูกชายของ <persName>พล.ต.อ.โกวิท</persName> ที่เรียนโรงเรียนสาธิตเกษตรฯ โดยจอดไว้บริเวณดังกล่าว จากนั้นก็ออกไปหาน้ำดื่ม กลับมาอีกทีก็เวลา 16.45 น.ก็พบว่ารถตู้ถูกทุบกระจกแตกแล้ว แต่ไม่มีทรัพย์สินอะไรสูญหายเพราะไม่ได้ทิ้งของมีค่าไว้ในรถ</p>
       
       <p>ด้าน <persName>พ.ต.อ.พัฒนา</persName> กล่าวว่า แก๊งทุบกระจกน่าจะเป็นแก๊งเดียวกับที่ทางเจ้าหน้าที่ตำรวจ สน.บางเขนเคยจับกุมได้ก่อนหน้านี้ เนื่องจากการสอบสวนที่ผ่านมาแก๊งดังกล่าวน่าจะเป็นกลุ่มเดิมๆ เมื่อถูกจับกุมแล้วประกันตัวออกไป แล้วกลับมาก่อเหตุใหม่ และมักจะลงมือในหลายท้องที่ แต่โชคดีมากที่ไม่สามารถเอาทรัพย์สินใดๆในรถไป</p>
       
       <p><persName>พ.ต.อ.พัฒนา</persName> กล่าวอีกว่า สำหรับเรื่องที่เกิดขึ้นทาง <persName>พล.ต.อ.โกวิท</persName> ไม่ได้โทรลงมาสั่งการหรือเจาะจงให้จับคนร้ายแต่อย่างไร ด้วยหน้าที่ความรับผิดชอบของตำรวจแล้ว ก็ต้องติดตามจับกุมมาให้ได้</p>
       
      <p>ผู้สื่อข่าวรายงานว่า ก่อนหน้านั้นช่วงปลายเดือนที่แล้วเคยมีคนร้ายก่อเหตุทุบรถเก๋งของที่ปรึกษา รมต.พานิชย์ ครั้งนั้นได้ทรัพย์สินไปจำนวนหนึ่งและตำรวจยังจับตัวคนร้ายไม่ได้</p></body>
</news>
