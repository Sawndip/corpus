<teiHeader>
<fileDesc>
<titleStmt>
  <title>'บาร์โค้ดไร้สาย'สะดวก-ไม่รุงรัง  </title>
  <author>กานต์ดา บุญเถื่อน  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-05 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090705/19410/%e0%b8%9a%e0%b8%b2%e0%b8%a3%e0%b9%8c%e0%b9%82%e0%b8%84%e0%b9%89%e0%b8%94%e0%b9%84%e0%b8%a3%e0%b9%89%e0%b8%aa%e0%b8%b2%e0%b8%a2%e0%b8%aa%e0%b8%b0%e0%b8%94%e0%b8%a7%e0%b8%81%e0%b9%84%e0%b8%a1%e0%b9%88%e0%b8%a3%e0%b8%b8%e0%b8%87%e0%b8%a3%e0%b8%b1%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>'บาร์โค้ดไร้สาย'สะดวก-ไม่รุงรัง</headline>
<lead>บริษัทห้างร้านเตรียมตัวให้พร้อมสำหรับเทคโนโลยีราคาถูกสัญชาติไทย "ระบบอ่านบาร์โค้ดไร้สาย" ผลงานสร้างสรรค์จากสถาบันเทคโนโลยีพระจอมเกล้าเจ้าคุณทหารลาดกระบัง สะดวกรวดเร็วขึ้นโดยไม่ต้องลากสายระโยงระยาง ที่สำคัญช่วยเพิ่มภาพลักษณ์ให้กิจการดูทันสมัยมากขึ้น</lead>
<neck></neck>
<body><p>“ระบบบาร์โค้ดที่พัฒนาขึ้นไม่ใช่เทคโนโลยีใหม่ ทีมวิจัยเพียงประยุกต์รูปแบบการใช้งานจากเดิม ที่อยู่ในรูปของการใช้สายเป็นตัวส่งต่อข้อมูลไปยังเซิร์ฟเวอร์ ให้ทำงานส่งข้อมูลได้ในสภาพไร้สาย พร้อมส่งข้อมูลที่อ่านได้ผ่านโครงข่าย "อีเทอร์เน็ต" (Ethernet) ไปยังเครื่องเซิร์ฟเวอร์ โดยไม่ต้องจดบันทึกด้วยแรงงานคน” <persName>ศักดา สงดวง</persName> ภาควิชาวิศวกรรมโทรคมนาคม คณะวิศวกรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) กล่าว</p>
<p>อีเทอร์เน็ตเป็นลักษณะการเชื่อมต่อเครือข่ายคอมพิวเตอร์เป็นระบบแลน ส่วนระบบอ่านบาร์โค้ดไร้สายที่พัฒนาขึ้นจะเพิ่มความสะดวกให้ผู้ประกอบการด้านการตรวจสอบสินค้าในคลัง ส่วนข้อมูลที่ได้พร้อมส่งต่อเข้าฐานข้อมูลคอมพิวเตอร์ ลดใช้แรงงานคนในการจด ซึ่งมีโอกาสผิดพลาดสูง</p>
<p>การใช้งานเพียงผู้ใช้นำบาร์โค้ดซึ่งติดตัว "ส่ง" สัญญาณ หรือทีอาร์ดับเบิลยู ขนาด 1x2 นิ้ว ความหนาประมาณ 3 มิลลิเมตร ติดไว้ที่ภาชนะหรือบรรจุภัณฑ์ของสินค้าที่ต้องการเก็บข้อมูล และป้อนข้อมูลที่ต้องเก็บเกี่ยวกับสินค้าเข้าไป เมื่อถึงเวลาต้องการตรวจเช็กสต็อกหรือสินค้าในคลัง เพียงถือเครื่องอ่านบาร์โค้ด ซึ่งติดตั้งตัว "รับ" สัญญาณ ไปสแกนที่บาร์โค้ดบนบรรจุ</p>
<p>ทีมงานออกแบบให้ระบบทำงานไร้สายครอบคลุมรัศมี 100 เมตรในที่โล่ง พร้อมส่งข้อมูลเข้าระบบในคอมพิวเตอร์แบบเรียลไทม์ผ่านระบบอีเทอร์เน็ตไปยังเครื่องเซิร์ฟเวอร์</p>
<p>ผลงานวิจัยดังกล่าวจะช่วยให้การตรวจคลังสินค้าเสร็จในเวลาเร็วขึ้น แก้ปัญหาเรื่องการนำเทคโนโลยีการระบุตัวตน (อาเอฟไอดี) มาประยุกต์ใช้งานกับระบบคลังสินค้าที่เพิ่มต้นทุนค่อนข้างสูง ทั้งในส่วนของหัวอ่าน การวางระบบและชิพ ที่ใช้ระบุตัวตนของสินค้า ทำให้เทคโนโลยีตรวจสอบสินค้ายังไม่เข้าถึงกลุ่มอุตสาหกรรมขนาดกลางถึงขนาดย่อมมากนัก</p>
<p>ข้อดีของระบบดังกล่าวจะช่วยให้ผู้ประกอบการไทยมีเทคโนโลยีที่ทุ่นแรงตรวจสินค้าในคลัง และลดค่าใช้จ่ายในการติดตั้งระบบบาร์โค้ดชนิดใช้สาย หรือการใช้เทคโนโลยีอาร์เอฟไอดี โดยทีมวิจัยมีองค์ความรู้สำหรับประดิษฐ์ระบบอ่านบาร์โค้ดแบบไร้สาย และระบบส่งสัญญาณแบบไร้สาย เพื่อประยุกต์ใช้ในอนาคตได้ด้วย</p>
<p>ขณะนี้การพัฒนาอุปกรณ์ดังกล่าวเดินหน้าไปแล้ว 90% ได้รับทุนวิจัยจากสถาบัน คาดว่าจะแล้วเสร็จในเดือนกรกฎาคมนี้ จากนั้นวางแผนจะทดสอบประสิทธิภาพการทำงานของระบบ เช่น การทำหน้าที่รับส่งสัญญาณ รัศมีการส่งข้อมูล และความเสถียรของระบบ เพื่อพัฒนาจนพร้อมใช้ตลอดจนเผยแพร่ข้อมูลให้ผู้สนใจต่อไป</p>
<p>"เหตุที่พวกเราสนใจพัฒนาระบบตรวจคลังสินค้าด้วยเทคโนโลยีของบาร์โค้ด เพราะเล็งเห็นว่าต้นทุนเทคโนโลยีบาร์โค้ดค่อนข้างต่ำ ทั้งในส่วนของหัวอ่านและชิพที่นำมาใช้ และที่สำคัญไม่ต้องใช้สายไฟให้รกรุงรัง" <persName>ศักดา</persName>กล่าว</p>
<p>งานวิจัยดังกล่าวมี<persName>นายธนันท์ คณะเจริญ</persName> และ<persName>นายภัคภูมิ สมภพกุลเวช</persName> ร่วมทีมวิจัย และ <persName>รศ.ดร.ปราโมทย์ วาดเขียน</persName> ภาควิชาวิศวกรรมโทรคมนาคม สจล.เป็นที่ปรึกษาโครงการ</p></body>
</news>
