<teiHeader>
<fileDesc>
<titleStmt>
  <title>“กษิต” มอบตัวพนักงานสอบสวน สน.ทุ่งสองห้อง ปฏิเสธทุกข้อหา  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.naewna.com/news.asp?ID=169073  </bibl>
</sourceDesc>
</fileDesc>
</teiHeader>
<news>
<headline>“<persName>กษิต</persName>” มอบตัวพนักงานสอบสวน สน.ทุ่งสองห้อง ปฏิเสธทุกข้อหา</headline>
<lead></lead>
<neck></neck>
<body><p>ที่ สน.ทุ่งสองห้อง วันนี้ (6 ก.ค.) <persName>นายกษิต ภิรมย์</persName> รมว.ต่างประเทศ พร้อม<persName>นายนิติธร ล้ำเหลือ</persName> ทนายความ เดินทางเข้าพบพนักงานสอบสวน เพื่อรับทราบข้อกล่าวหา ร่วมกันกระทำให้ปรากฏแก่ประชาชนด้วยวาจา หนังสือ หรือวิธีอื่นใด อันมิใช่เป็นการกระทำภายในความมุ่งหมายแห่งรัฐธรรมนูญฯ มั่วสุมกันตั้งแต่สิบคนขึ้นไป ใช้กำลังประทุษร้า ขู่เข็ญว่าจะใช้กำลังประทุษร้าย หรือกระทำการอย่างหนึ่งอย่างใดให้เกิดการวุ่นวายขึ้นในบ้านเมืองฯ, เมื่อเจ้าพนักงานสั่งให้เลิกการมั่วสุมแล้วไม่เลิก, ก่อการร้าย, บุกรุก, ทำให้เสียทรัพย์ ฯลฯ ทำให้การให้บริการของท่าอากาศยานหยุดชะงักลง ฝ่าฝืนข้อกำหนดออกตามมาตรา 9 แห่ง พ.ร.ก.การบริหารราชการในสถานการณ์ฉุกเฉิน พ.ศ.2548 ฉบับที่ 1 ลงวันที่ 29 พฤศจิกายน 2551 และฉบับที่ 2 ลงวันที่ 1 ธันวาคม 2551 เหตุเกิดระหว่างวันที่ 25 พฤศจิกายน 2551 ถึงวันที่ 3 ธันวาคม 2551 ที่ท่าอากาศยานสุวรรณภูมิ จังหวัดสมุทรปราการ โดยมี พล.ต.ท.วุฒิ พัวเวส ผู้ช่วยผบ.ตร.ร่วมสอบสวนเป็นเวลาประมาณ 2 ชั่วโมง</p>

                <p><persName>พล.ต.ท.วุฒิ</persName> กล่าวภายหลังการสอบปากคำว่า เมื่อช่วงเช้าวันเดียวกัน ได้รับการติดต่อจาก<persName>นายกษิต</persName>ว่า จะเดินทางเข้ามารับทราบข้อกล่าวหา ซึ่งในครั้งแรกได้จัดเตรียมสถานที่ไว้ที่ สภ.ราชาเทวะ จ.สมุทรปราการ เป็นสถานที่แจ้งข้อกล่าวหา แต่เมื่อมีการประสานกัน จึงมาลงตัวที่สน.ทุ่งสองห้อง โดย<persName>นายกษิต</persName> เดินทางมาพร้อมทนายความ และเจ้าหน้าที่ได้แจ้งข้อกล่าวหาให้รับทราบ และดำเนินกระบวนการขั้นตอนตามปกติ เหมือนประชาชนทั่วไป โดยมีการพิมพ์ลายนิ้วมือ ทำประวัติ ถ่ายภาพ ซึ่งนายกษิตได้ให้ความร่วมมือกับเจ้าหน้าที่ตำรวจเป็นอย่างดี </p>

                <p>“นายกษิต ได้กล่าวขอบคุณ และกล่าวแสดงความเข้าใจการทำงานของตำรวจว่าได้กระทำไปตามหน้าที่ ซึ่งตำรวจเราใช้เวลาในการสอบปากคำประมาณ 2 ชั่วโมง เบื้องต้นนายกษิตให้การปฏิเสธทุกข้อกล่าวหา โดยจะขอไปให้การในชั้นศาล ส่วนคำให้การอย่างเป็นทางการ ที่นายกษิตจะทำมาเป็นลายลักษณ์อักษรนั้นจะส่งมาให้พนักงานสอบสวนภายใน 30 วัน และที่นายกษิตต้องเดินทางมารับทราบข้อกล่าวหา เพราะในวันที่ 16 กรกฎาคมนี้ ติดราชการเดินทางไปต่างประเทศ” <persName>พล.ต.ท.วุฒิ</persName>กล่าว </p>

                <p><persName>พล.ต.ท.วุฒิ</persName> กล่าวถึงแกนนำพันธมิตรฯ รายอื่นที่ถูกออกหมายเรียกในข้อหาเดียวกันกับ<persName>นายกษิต</persName>ด้วยว่า ถึงขณะนี้ยังไม่มีใครติดต่อเข้ามาเพื่อมารับทราบข้อกล่าวหา โดยคาดว่าทั้งหมดคงจะเดินทางไปรับทราบข้อกล่าวหาในวันที่ 16 กรกฎาคมนี้ ตามกำหนดนัดโดยตนยืนยันว่า คดีนี้ ตำรวจไม่ได้รู้สึกหนักใจ ที่ดำเนินการออกหมายเรียกไปนั้นเป็นไปตามหน้าที่ และจะให้ความเป็นธรรมกับทุกฝ่าย ขณะเดียวกันก็ไม่รู้สึกกดดันแต่อย่างใด</p></body>
</news>
