<teiHeader>
<fileDesc>
<titleStmt>
  <title>ลิเวอร์พูลชุดใหญ่ถึงเมืองไทย "ราฟา"ลั่นบู๊เต็มที่-คิวโชว์ตัว 21 ก.ค.แน่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/21/news_29140507.php?news_id=29140507  </bibl>
</sourceDesc>
</fileDesc>
</teiHeader>
<news>
<headline>ลิเวอร์พูลชุดใหญ่ถึงเมืองไทย "<persName>ราฟา</persName>"ลั่นบู๊เต็มที่-คิวโชว์ตัว 21 ก.ค.แน่น</headline>
<lead>ทัพนักเตะ "หงส์แดง" ลิเวอร์พูล ขนชุดใหญ่บินถึงเมืองไทยเรียบร้อยแล้ว ขาดเพียง "<persName>สตีวี จี</persName>" <persName>สตีเวน เจอร์ราร์ด</persName> กัปตันทีม "<persName>ราฟา</persName>" สารภาพยังไม่รู้ข้อมูลทีมไทย ที่จะเตะกันในวันที่ 22 ก.ค.นี้ แต่ยันเตะเต็มที่แน่นอน ด้านคิวโชว์ตัว 21 ก.ค. เพียบตั้งแต่เช้ายันค่ำ</lead>
<neck></neck>
<body><p>ความเคลื่อนไหวของ "หงส์แดง" ลิเวอร์พูล ทีมฟุตบอลอาชีพชื่อดังของอังกฤษ ที่มีคิวฟาดแข้งกระชับมิตรกับทีมชาติไทย ชุดเอเชี่ยน คัพ ในวันพุธที่ 22 ก.ค.นี้ เวลา 20.00 น. ที่สนามราชมังคลากีฬาสถาน ล่าสุดเมื่อวันที่ 20 ก.ค.ที่ผ่านมา เวลา 15.40 น. นักเตะลิเวอร์พูลเดินทางมาถึงประเทศไทยเรียบร้อยแล้ว โดยเที่ยวบินเช่าเหมาลำจากประเทศออสเตรีย โดยทางผู้จัดไม่ได้เปิดให้ผู้สื่อข่าวเข้าไปรายงานข่าวแต่อย่างใด รวมทั้งแฟนบอลราว 100 คน ก็ต้องรอเก้อ เพราะคณะนักเตะที่ทยอยลงจากเครื่อง นำโดย <persName>แซมมี ลี</persName> สตาฟฟ์โค้ชของทีม <persName>เฟอร์นานโด ตอร์เรส</persName> <persName>ซาบี อลอนโซ</persName> <persName>เดิร์ก เคาท์</persName> <persName>ยอสซี เบนนายูน</persName> <persName>อัลเบิร์ต ริเอรา</persName> <persName>ไรอัน บาเบิล</persName> <persName>เจมี การาเกอร์</persName> ฯลฯ ได้พากันขึ้นรถบัส 2 คัน เพื่อไปยังที่พัก คือ โรงแรมแกรนด์ ไฮแอท เอราวัณ ทันที</p>
<p>การมาของลิเวอร์พูลครั้งนี้ ขาดตัวหลักอย่าง "<persName>สตีวี จี</persName>" <persName>สตีเวน เจอร์ราร์ด</persName> กองกลางทีมชาติอังกฤษ กัปตันทีมเพียงคนเดียว เนื่องจากต้องอยู่ขึ้นศาลที่อังกฤษ ในข้อหาทำร้ายร่างกายดีเจในผับดังกลางเมืองลิเวอร์พูล ที่เป็นคดีค้างคามาตั้งแต่ช่วงปลายปีก่อน</p>
<p>เมื่อถึงโรงแรมที่พัก ลิเวอร์พูล ได้เปิดการแถลงข่าวอย่างเป็นทางการ ท่ามกลางแฟนบอลกว่า 300 คน ไปรอต้อนรับ โดยมี <persName>เอียน ไอร์</persName> ผู้อำนวยการฝ่ายการตลาด "<persName>ราฟา</persName>" <persName>ราฟาเอล เบนิเตซ</persName> ผู้จัดการทีมชาวสเปน และ 2 นักเตะ คือ <persName>เจมี การ์ราเกอร์</persName> กับ <persName>ไรอัน บาเบิล</persName> เป็นผู้แถลง โดย<persName>เอียน ไอร์</persName> กล่าวว่า นักเตะหงส์แดงรู้สึกตื่นเต้นที่ได้กลับมาเยือนเมืองไทยอีกครั้ง และแม้จะไม่มี <persName>สตีเวน เจอร์ราร์ด</persName> ร่วมทีมมาด้วย ก็เชื่อว่าจะสร้างความสนุกให้กับแฟนบอลชาวไทยได้อย่างแน่นอน</p>
<p>ขณะที่ <persName>ราฟาเอล เบนิเตซ</persName> ยอมรับว่าถึงตอนนี้ยังไม่มีข้อมูลของทีมชาติไทย แต่ก็จะพยายามศึกษาข้อมูลให้ได้มากที่สุด ส่วนจะจัดทีมชุดใหญ่ลงเล่นหรือไม่นั้น คงต้องดูความพร้อมของนักเตะในทีมอีกครั้ง เพราะนักเตะทีมชาติสเปนที่เพิ่งมารายงานตัวทั้ง 5 คน ยังมีอาการล้าอยู่ มั่นใจว่าทุกคนเล่นได้ไม่ครบ 90 นาทีแน่ แต่ยืนยันว่าจะจัดทีมลงเตะกับทีมไทยอย่างเต็มที่แน่</p>
<p>ส่วนการเตรียมทีมสู้ศึกพรีเมียร์ลีกฤดูกาลนี้ ที่ลิเวอร์พูลไปเก็บตัวอยู่ในออสเตรีย และผลงานอุ่นเครื่อง 2 นัด เสมอ 0-0 กับแพ้ 0-1 กุนซือใหญ่ชาวสเปน กล่าวว่า ขณะนี้ เป็นช่วงเวลาของการเตรียมทีมเท่านั้น ส่วนปีนี้จะได้แชมป์หรือไม่ "<persName>ราฟา</persName>" หันไปสะกิด <persName>เจมี การ์ราเกอร์</persName> ให้ตอบแทนว่า ปีก่อนถือว่าลิเวอร์พูลเล่นได้ดี แต่ไม่มีโชค จึงได้แค่รองแชมป์ ส่วนปีนี้มีทีมแกร่งๆ หลายทีม รวมถึง แมนฯ ซิตี้ ทีมเสริมทีมได้อย่างน่ากลัว และหลังจากให้สัมภาษณ์ประมาณ 20 นาที ทั้งหมดก็ขอตัวไปพักผ่อน</p></body>
</news>
