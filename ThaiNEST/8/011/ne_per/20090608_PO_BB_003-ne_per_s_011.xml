<teiHeader>
<fileDesc>
<titleStmt>
  <title>ชาญชัยลั่นให้สิทธิ์ส.ส.เพื่อแผ่นดินย้ายพรรค  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-08 11:46:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090608/49143/%e0%b8%8a%e0%b8%b2%e0%b8%8d%e0%b8%8a%e0%b8%b1%e0%b8%a2%e0%b8%a5%e0%b8%b1%e0%b9%88%e0%b8%99%e0%b9%83%e0%b8%ab%e0%b9%89%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c%e0%b8%aa.%e0%b8%aa.%e0%b9%80%e0%b8%9e%e0%b8%b7%e0%b9%88%e0%b8%ad%e0%b9%81%e0%b8%9c%e0%b9%88%e0%b8%99%e0%b8%94%e0%b8%b4%e0%b8%99%e0%b8%a2%e0%b9%89%e0%b8%b2%e0%b8%a2%e0%b8%9e%e0%b8%a3%e0%b8%a3%e0%b8%84.html  </bibl>
</sourceDesc>
</fileDesc>
</teiHeader>
<news>
<headline><persName>ชาญชัย</persName>ลั่นให้สิทธิ์ส.ส.เพื่อแผ่นดินย้ายพรรค</headline>
<lead>"<persName>ชาญชัย</persName> "ลั่นเปิดกว้างลูกพรรคอยากจะย้ายพรรค ชี้เรื่องนี้เป็นสิทธิส่วนตัว ยันส.ส.ยังครบ 32คน ไม่ยื่นใบลาออกเชื่อรัฐบาลอยู่ยาว</lead>
<neck></neck>
<body><p>เมื่อเวลา 10.45 น. ที่ทำเนียบรัฐบาล <persName>นายชาญชัย ชัยรุ่งเรือง</persName> รมว.อุตสาหกรรม ในฐานะว่าที่หัวหน้าพรรคเพื่อแผ่นดิน กล่าวถึงกรณีที่มีส.ส.กลุ่มบ้านริมน้ำของพรรคเพื่อแผ่นดิน ที่นำโดย<persName>นายพิเชษฐ์ ตันเจริญ</persName> ส.ส.ฉะเชิงเทรา ไปร่วมงานลงพื้นที่ที่จ.สกลนครกับพรรคภูมิใจไทย ว่า ยังไม่ทราบว่าเป็นใคร แต่ที่ผ่านมาตนได้ให้สิทธิ์กับส.ส.เต็มที่ตามที่รัฐธรรมนูญกำหนดว่าใครอยากจะอยู่กับพรรคไหนก็ถือว่าเป็นสิทธิ และหากอยู่สบายใจกับพรรคใดก็ขอให้มาบอก ตนไม่ได้ห้ามปรามหรือไม่ให้ย้ายพรรค ทั้งนี้ยังไม่เห็นว่า<persName>นายพิเชษฐ์</persName>ยื่นใบลาออกจากพรรค แต่อาจเป็นเพราะเป็นเพื่อนฝูงกันจึงไปช่วยงานกัน ก็ถือเป็นสิทธิของ<persName>นายพิเชษฐ์</persName> ที่ไปร่วมงาน </p>
<p>"ยืนยันว่าพรรคเพื่อแผ่นดินยังมี ส.ส. 32 คนเท่าเดิม ขณะนี้ยังไม่มีใครยื่นใบลาออก เพียงแต่ที่ผ่านมาเป็นเพียงกระแสข่าวเท่านั้น แต่หากใครจะย้ายไปถือว่าเป็นเรื่องส่วนตัว ตอนนี้ทุกคนยังอยู่กับพรรคอยู่ ทั้งนี้เป็นธรรมชาติทางการเมือง หากจะมีการดูดส.ส.ไปอยู่พรรคโน้นพรรคนี้ และอย่าคิดว่ามีแต่เพียงพรรคภูมิใจไทยกับพรรคเพื่อไทยเท่านั้นที่จะสามารถดูดส.ส.จากพรรคอื่นเข้าไปได้ ทำไมไม่คิดว่าพรรคเพื่อแผ่นดินจะดูดส.ส.มาได้บ้าง แต่วันนี้ยังไม่ขอบอกว่า พรรคเพื่อแผ่นดินดูดส.ส.จากพรรคอื่นมาได้กี่คน ถึงเวลาแล้วจะบอก เรามีการประสานงานในทางลึกอยู่ ซึ่งมีทั้งส.ส.ฝ่ายรัฐบาลและฝ่ายค้านที่มีแนวคิดสอดคล้องกับพรรคเพื่อแผ่นดิน" <persName>นายชาญชัย</persName> กล่าว </p>
<p>ผู้สื่อข่าวถามว่า ขณะนี้มีสัญญาณการเลือกตั้งใหม่หรือยัง เพราะแต่ละพรรคเริ่มมีการดูดส.ส.กัน <persName>นายชาญชัย</persName> กล่าวว่า ไม่มีสัญญาณ ตนเชื่อว่า รัฐบาลอยู่ได้ยาว ไม่สั้น เชื่อเถอะว่า ไม่มีพรรคการเมืองใดพร้อมเลือกตั้ง เพราะเพิ่งทำงานได้ 4 - 5 เดือน ผลงานจะออกดอกออกผลก็ต่อเมื่อครบ 1 ปี เมื่อถามว่า ขณะนี้พรรคประชาธิปัตย์กับพรรคภูมิใจไทยมีปัญหาขัดแย้งตอบโต้กันไปมา จะส่งผลต่อเสถียรภาพรัฐบาลหรือไม่ <persName>นายชาญชัย</persName> กล่าวว่า เรื่องความเห็นแตกต่างทางการเมืองมีได้ แต่ยังเชื่อว่ารัฐบาลอยู่ได้นาน เพราะอยู่ที่ประชาชนโอเคหรือโนเค ถ้าประชาชนยังโอเคก็อยู่ได้</p>
<p><persName>นายชาญชัย</persName> ยังกล่าวถึงจุดยืนของพรรคต่อโครงการเช่ารถเมล์ 4,000 คัน ว่า เรื่องนี้ตนยังไม่มีความเห็น ขอรอดูข้อมูลก่อน เมื่อถามว่า มีข่าวว่า พรรคประชาธิปัตย์ ดักจับโครงการของพรรคร่วมรัฐบาลตามที่แกนนำภูมิใจไทยกล่าวหาหรือไม่ <persName>นายชาญชัย</persName> กล่าวว่า ตนไม่เห็นว่า พรรคประชาธิปัตย์จะมาดักจับอะไร ก็ทำงานด้วยกัน ร่วมกันอย่างมีความสุข ตนมองในทางบวกว่า ความเห็นแตกต่างกันในการทำงานเป็นเรื่องธรรมดา ขนาดลูกพ่อแม่เดียวกันยังเห็นไม่ตรงกันเป็นเรื่องธรรมชาติ</p></body>
</news>
