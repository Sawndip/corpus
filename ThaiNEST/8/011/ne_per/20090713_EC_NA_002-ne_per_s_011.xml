<teiHeader>
<fileDesc>
<titleStmt>
  <title>18 ก.ค. LPN เปิดจอง ลุมพินี วิลล์ ราษฎร์บูรณะ-ริเวอร์วิว  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-13 12:53:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/property/event/20090713/59222/18-%e0%b8%81.%e0%b8%84.-LPN-%e0%b9%80%e0%b8%9b%e0%b8%b4%e0%b8%94%e0%b8%88%e0%b8%ad%e0%b8%87-%e0%b8%a5%e0%b8%b8%e0%b8%a1%e0%b8%9e%e0%b8%b4%e0%b8%99%e0%b8%b5-%e0%b8%a7%e0%b8%b4%e0%b8%a5%e0%b8%a5%e0%b9%8c-%e0%b8%a3%e0%b8%b2%e0%b8%a9%e0%b8%8e%e0%b8%a3%e0%b9%8c%e0%b8%9a%e0%b8%b9%e0%b8%a3%e0%b8%93%e0%b8%b0-%e0%b8%a3%e0%b8%b4%e0%b9%80%e0%b8%a7%e0%b8%ad%e0%b8%a3%e0%b9%8c%e0%b8%a7%e0%b8%b4%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>18 ก.ค. LPN เปิดจอง ลุมพินี วิลล์ ราษฎร์บูรณะ-ริเวอร์วิว</headline>
<lead>LPN เตรียมเปิดจองคอนโดมิเนียมโครงการใหม่ "ลุมพินี วิลล์ ราษฎร์บูรณะ-ริเวอร์วิว" 18 กรกฎาคม นี้</lead>
<neck></neck>
<body><p><persName>นายโอภาส ศรีพยัคฆ์</persName> กรรมการผู้จัดการ บริษัท แอล.พี.เอ็น.ดีเวลลอปเมนท์ จำกัด (มหาชน) ( LPN ) เปิดเผยว่าในวันเสาร์ที่ 18 กรกฎาคม นี้ บริษัทฯ จะเปิดตัวคอนโดมิเนียมวิวแม่น้ำโครงการใหม่ "ลุมพินี วิลล์ ราษฎร์บูรณะ-ริเวอร์วิว" สูง 29 และ 31 ชั้น รวม 2 อาคาร 1,028 ยูนิต บนเนื้อที่ประมาณ 5 ไร่ ริมถนนราษฎร์บูรณะ ที่มีการปรับดีไซน์ห้องชุดรูปแบบใหม่ในขนาด 26 และ 30 ตร.ม. ให้ลงตัวมากขึ้น ด้วย Full Function ที่ได้สัดส่วนสามารถตอบสนองการใช้ชีวิตของคนเมืองอย่างแท้จริง พร้อมเพิ่มคุณค่าด้วยวิวแม่น้ำแบบพาโนรามาในราคาเพียงล้านต้นๆ</p>

<p>หลังประสบความสำเร็จในการเปิดขายโครงการลุมพินี คอนโดทาวน์ รามอินทรา-นวมินทร์ บริษัทฯ มีความมั่นใจในทิศทางของตลาดและกลุ่มลูกค้าเป้าหมายหลักของบริษัท ที่ยังคงมีความต้องการที่อยู่อาศัยอยู่อย่างต่อเนื่องโดยเฉพาะอย่างยิ่งสำหรับ คอนโดมิเนียมระดับราคาล้านต้นๆ ที่สะดวกต่อการเดินทาง รวมถึงความเชื่อมั่นในแบรนด์และจุดแข็งด้านการบริหารชุมชนภายใต้แนวคิด "ชุมชนน่าอยู่" ที่บริษัทฯ ให้ความสำคัญมาตั้งแต่เริ่มต้นจนถึงปัจจุบัน ซึ่ง "ลุมพินี วิลล์ ราษฎร์บูรณะ-ริเวอร์วิว" เป็นอีกหนึ่งโครงการที่บุกเบิกพัฒนาขึ้นบนทำเลใหม่ในพื้นที่ต่อเนื่องเขต CBD หรือเรียกว่าเป็นโมเดล LPN Pilot Project เพื่อตอบสนองความต้องการที่อยู่อาศัยที่มีคุณภาพของกลุ่มลูกค้าเป้าหมายจำนวนมากในย่านราษฎร์บูรณะ และพื้นที่ต่อเนื่อง ที่ต้องการขยายครอบครัวโดยที่ยังสามารถใกล้ชิดครอบครัว และถิ่นฐานเดิมได้ ทั้งยังสะดวกในการเดินทางไปทำงานในเขตธุรกิจชั้นใน เช่น สีลม สาทร พระราม 3 พระราม 4 สุขุมวิท เป็นต้น</p>

<p>ปัจจุบันมีลูกค้าให้ความสนใจจำนวนมากแม้อยู่บนทำเลใหม่ที่ LPN ยังไม่เคยมีฐานลูกค้าเดิมมาก่อน วัดได้จากจำนวนเฉลี่ยผู้ที่เข้ามาเยี่ยมชม ประมาณ 100 รายต่อวัน ตั้งแต่เมื่อสองสัปดาห์ที่ผ่านมาก่อนที่จะเปิดขายจริง ด้วยเพราะทำเลดังกล่าวมีความสะดวกในการเดินทางไปยังแหล่งธุรกิจต่างๆ มากมาย ทั้งยังรองรับโครงการส่วนต่อขยาย (กทม.) รถไฟฟ้าสายสีเขียวเข้ม (สถานีตากสิน-แยกตากสิน) และส่วนต่อขยาย (รฟม.) รถไฟฟ้าสายสีน้ำเงินที่ต่อขยายจากรถไฟฟ้าใต้ดิน (สถานีบางซื่อ-ท่าพระ และหัวลำโพง-บางแค) รวมถึงยังใกล้กับจุดบริการรถเมล์อัจฉริยะ (BRT) ในอนาคต (ช่องนนทรี-ราชพฤกษ์ และสาทร-นราธิวาสราชนครินทร์) ที่สามารถเชื่อมต่อไปยังจุดต่างๆ ได้หลากหลายเส้นทางทำให้การเดินทางมีความคล่องตัวสูง นอกจากนี้ ยังใกล้กับแหล่งสาธารณูปโภค และสถานที่ช้อปปิ้งต่างๆ มากมาย  ไม่ว่าจะเป็น บิ๊กซี คาร์ฟูร์ โลตัส จัสโก้ หรือเมเจอร์ ฮอลลีวู้ด เป็นต้น ที่ซึ่งสามารถอำนวยความสะดวกสบายให้กับผู้ที่พักอาศัยในโครงการได้อย่างครบครัน</p></body>
</news>
