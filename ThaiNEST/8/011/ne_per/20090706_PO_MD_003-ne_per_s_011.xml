<teiHeader>
<fileDesc>
<titleStmt>
  <title>รุมจวกทาสแม้วถวายฎีกา ชี้ละเมิดเบื้องสูง-จี้รัฐบาลเร่งตีแผ่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-06 20:28:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000076457  </bibl>
</sourceDesc>
</fileDesc>
</teiHeader>
<news>
<headline>รุมจวกทาส<persName>แม้ว</persName>ถวายฎีกา ชี้ละเมิดเบื้องสูง-จี้รัฐบาลเร่งตีแผ่</headline>
<lead></lead>
<neck></neck>
<body><p>วานนี้ (6 ก.ค.) ภาคีคณาจารย์ นักศึกษา มหาวิทยาลัยราชภัฏนครราชสีมา นำโดย <persName>ผศ.ดร.สามารถ จับโจร</persName> อาจารย์ประจำมหาวิทยาลัยราชภัฏนครราชสีมา ได้ร่วมกันออกแถลงการณ์ เรียกร้องหยุดการปลุกระดมประชาชน และคัดค้านการล่า 1 ล้านรายชื่อ เพื่อถวายฎีกา ขอพระราชทานอภัยโทษให้ <persName>พ.ต.ท.ทักษิณ ชินวัตร</persName> นักโทษชายหนีคดีอาญาแผ่นดิน</p>
<p>แถลงการณ์ดังกล่าว ระบุว่า จากกรณีของลิ่วล้อ ตลอดจนผู้สนับสนุน <persName>พ.ต.ท.ทักษิณ ชินวัตร</persName> นักโทษต้องคดีอาญาแผ่นดินและกำลังหลบหนีคดีอยู่ในขณะนี้ ได้พยายามหาช่องทางให้<persName>พ.ต.ท.ทักษิณ</persName> พ้นผิด และกลับมามีอำนาจอีกครั้ง โดยอาศัยพี่น้องประชาชนเป็นเครื่องมือ เสนอล่ารายชื่อประชาชนให้ได้ 1 ล้านคน เพื่อถวายฎีกาขอพระราชทานอภัยโทษให้กับ <persName>พ.ต.ท.ทักษิณ</persName> ทั้งๆที่รู้อยู่แก่ใจว่า การกระทำเช่นนั้น ผิดขั้นตอน และวิธีปฏิบัติในการขอพระราชทานอภัยโทษ</p>
<p>"ไม่ใช่การเอาชื่อประชาชนจำนวนมากมาเป็นกำบังฉากหน้า หรือมากดดันพระราชวินิจฉัย เพราะถือเป็นเรื่องที่ไม่บังควรอย่างยิ่ง และพยายามสร้างความสับสนวุ่นวายให้เกิดขึ้นในสังคมไทย เพียงเพื่อไม่ให้ตัวเองติดคุก และถูกยึดทรัพย์ จากการกระทำผิดทุจริตโกงชาติกินเมืองที่ผ่านมา"</p>
<p>ดังนั้น ภาคีคณาจารย์ นักศึกษา มหาวิทยาลัยราชภัฏนครราชสีมา จึงขอประณาม และเรียกร้องให้หยุดการกระทำดังกล่าว เพื่อความสงบสุขของชาติบ้านเมือง และขอเสนอข้อเรียกร้องดังต่อไปนี้</p>
<p>1. ให้ <persName>พ.ต.ท.ทักษิณ</persName> หยุดพฤติกรรมจาบจ้วงล่วงละเมิด บงการ ด้วยการใช้หรือจ้างวานหรือการกระทำอันใดเพื่อสร้างความสับสนและเกิดความวุ่นวายในสังคมไทย เพื่อหวังผลทางการเมือง และฟอกตัวเองให้พ้นผิดจากการกระทำชั่วของตนครั้งดำรงตำแหน่งในอดีต และกระทบกระเทือนต่อพระบารมีขององค์พระบาทสมเด็จพระเจ้าอยู่หัว และ สถาบันพระมหากษัตริย์ โดยทันที</p>
<p>2.หยุดการพยายามทุกวิถีทาง ที่ใช้ประชาชนเป็นเครื่องมือ เพื่อหวังผลทางการเมืองในการร่วมลงชื่อถวายฎีกา เพื่อขอพระราชทานอภัยโทษให้<persName>พ.ต.ท.ทักษิณ</persName> ที่กำลังกระทำอยู่ในขณะนี้</p>
<p>3.เรียกร้องให้ <persName>พ.ต.ท.ทักษิณ</persName> เดินทางกลับมารับโทษ และต่อสู้คดีตามกระบวนการยุติธรรมในเมืองไทย</p>
<p>4.หยุดให้สัมภาษณ์ และกล่าวโจมตี สถาบันตุลาการ ตลอดจนองคมนตรี ผู้ซึ่งทำคุณประโยชน์ให้แก่ประเทศชาติ เพราะศาลคือ สถาบันยุติธรรมทำหน้าที่ตัดสินพิพากษาคดีความไปตามกฎหมาย และปฏิบัติหน้าที่ในพระปรมาภิไธยขององค์พระบาทสมเด็จพระเจ้าอยู่หัว และ คณะองคมนตรี คือ สถาบันที่ปรึกษาส่วนพระองค์ และเป็นสัญลักษณ์ของผู้ทำงานแทนพระบาทสมเด็จพระเจ้าอยู่หัว</p>
<p>5.หยุดการพยายามทำให้พี่น้องประชาชนเข้าใจผิดว่า หากมีการถวายฎีกาให้แก่ <persName>พ.ต.ท.ทักษิณ</persName> แล้ว สามารถกลับประเทศไทยได้ เพราะเป็นการมิบังควร และถือเป็นการจงใจกระทำให้ระคายเคืองเบื้องพระยุคลบาท เพราะหาก <persName>พ.ต.ท.ทักษิณ</persName> ไม่ได้รับอภัยโทษตามฎีกา จะทำให้พี่น้องประชาชนเข้าใจสถาบัน และพระราชอำนาจของพระมหากษัตริย์ ผิดได้</p>
<p>6.เรียกร้องให้กรมประชาสัมพันธ์ และ<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี ใช้สื่อของรัฐ ประชาสัมพันธ์ข้อมูลข่าวสาร ตลอดจนการพยายามใช้โล่มนุษย์ของลิ่วล้อทางการเมืองของ <persName>พ.ต.ท.ทักษิณ</persName> การใส่ร้าย และจาบจ้วงสถาบันพระมหากษัตริย์ ตลอดจนวิธีการปฏิบัติเกี่ยวกับระเบียบวิธีการในการขอถวายฎีกาพระราชทานอภัยโทษ ว่า มีขั้นตอนอย่างไร เนื่องจากประชาชนจำนวนมากยังไม่รู้ถึงวิธีการปฏิบัติ และโทษทัณฑ์ที่ <persName>พ.ต.ท.ทักษิณ</persName> จะได้รับ เพื่อเป็นการให้ข้อมูลข่าวสารที่เป็นข้อเท็จจริงแก่พี่น้องประชาชน เพื่อคลายจากความสับสนวุ่นวายของประชาชน และชาติบ้านเมือง</p>
<p>**ไม่สนเสื้อแดงขู่ฟ้องคนค้านล่าชื่อ</p>
<p><persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวถึงกรณี กลุ่มคนเสื้อแดงขู่จะฟ้องผู้ที่ขัดขวางการล่ารายชื่อประชาชน เพื่อถวายฎีกาขอพระราชทานอภัยโทษให้<persName>พ.ต.ท.ทักษิณ</persName>ว่า เท่าที่ไปพลิกกฎหมายดู ไม่เห็นว่าจะมีกฎหมายฉบับใดที่คนเสื้อแดงสามารถนำมาฟ้องได้ หากคนเสื้อแดงจะฟ้อง ก็ต้องฟ้องคนไทยทั้ง 63 ล้านคน ที่รับไม่ได้กับการกระทำเช่นนี้ เพราะการเคลื่อนไหวดังกล่าวเป็นยุทธศาสตร์ทางการเมือง เพื่อกดดันพระราชอำนาจ แบ่งประชาชนเป็น 2 ฝ่าย ทำให้พระบาทสมเด็จพระเจ้าอยู่หัว ต้องลำบากพระราชหฤทัย ดังนั้น<persName>พ.ต.ท.ทักษิณ</persName> ต้องแสดงความชัดเจน เพราะ 3 เกลอ พูดชัดว่า เป็นสายตรงของ<persName>พ.ต.ท.ทักษิณ</persName> <persName>นายเทพไท</persName> กล่าวว่าส่วนที่ 3 เกลอหัวกลมทะเลาะกับ<persName>นายสุรชัย ด่านวัฒนานุสรณ์</persName> อาจเป็นการช่วงชิงว่าใครใกล้ชิดนายใหญ่มากกว่ากัน นอกจากนี้ ยังเป็นการสร้างภาพว่า 3 เกลอ จงรักภักดี เพราะไม่เกี่ยวข้องกับ<persName>นายสุรชัย</persName> ที่เป็นซ้ายประกาศล้มศักดินา เป็นการแบ่งพวกซ้ายเก่าในกลุ่มคนเสื้อแดง ออกเป็น 2 พวก คือซ้ายคอมมิวนิสต์ กับซ้ายคอมมิชชั่น</p>
<p>**จวกใช้สนามหลวงจัดแซยิด<persName>แม้ว</persName></p>
<p>โฆษกประจำตัวหัวหน้าพรรคประชาธิปัตย์ กล่าวด้วยว่า สำหรับกรณีที่คนเสื้อแดงอ้างว่าท้องสนามหลวง เป็นพื้นที่สาธารณะ สามารถใช้จัดงานแซยิด ฉลองครบรอบ 60 ปีให้กับ<persName>พ.ต.ท.ทักษิณ</persName>ในวันที่ 26 ก.ค.ได้ ว่า</p>
<p>"คนที่จัดงานวันเกิดที่ท้องสนามหลวงได้ มีแต่เจ้าฟ้าเจ้าแผ่นดินเท่านั้น คือวัน 5 ธันวามหาราชแลวันที่ 12 สิงหามหาราชินี หากพ.ต.ท.ทักษิณมาจัดอีก ไม่รู้เหมือนกันว่าจะเป็นการจัดงาน “ทักษิณาธิบดี” หรือไม่”</p>
<p><persName>นายเทพไท</persName> ยังกล่าวถึงกรณีที่ ส.ส.พรรคเพื่อไทย จะเดินทางไปเยี่ยม<persName>พ.ต.ท.ทักษิณ</persName> ที่ ดูไบ ประเทศสหรัฐอาหรับเอมิเรตส์ว่าหากใครจะไปตนจะฝากเสื้อ“ฉันรักประเทศไทย”ไปให้ <persName>พ.ต.ท.ทักษิณ</persName> 1 ตัว หากใครจะไปก็บอกด้วย และหาก<persName>พ.ต.ท.ทักษิณ</persName> กลับมาเข้าคุก ตนก็จะเข้าไปเยี่ยมตามช่องทางปกติในการเยี่ยมผู้ต้องหา</p>
<p>**แจงขั้นตอนการขออภัยโทษ</p>
<p><persName>น.พ.บุรณัชย์ สมุทรักษ์</persName> โฆษกพรรคประชาธิปัตย์ กล่าวว่าการขออภัยโทษ เป็นราชประเพณี ซึ่งต้องดำเนินการตามประมวลกฎหมายวิธีพิจารณาความอาญา 3 ขั้นตอนคือ</p>
<p>1. ผู้ต้องโทษจะต้องรับผิด และถูกคุมขัง 2. ต้องดำเนินการโดยเจ้าตัว หรือญาติพี่น้องเท่านั้น และ 3. จะต้องให้รัฐมนตรีว่าการกระทรวงยุติธรรม ทำบันทึกความเห็นส่งไปยังสำนักราชเลขาธิการ</p>
<p>"พรรครู้สึกเป็นห่วง เพราะมีการบิดเบือนเพื่อหาวิธีล้างความผิดให้กับพ.ต.ท.ทักษิณ นอกจากนี้ตัว พ.ต.ท.ทักษิณ ยังหลบหนีความผิด และไม่เคยสำนึกในความผิดที่ตัวเองได้ก่อไว้เลย การขออภัยโทษดังกล่าว จึงเป็นการใช้ประชาชนให้ตกเป็นเครื่องมือทางการเมือง จึงสุ่มเสี่ยงจะทำให้เกิดความขัดแย้งรอบใหม่" <persName>น.พ.บุรณัชย์</persName>กล่าว</p>
<p>**วุฒิออกโรงค้านล่าชื่อถวายฎีกา</p>
<p><persName>นายอโณทัย ฤทธิปัญญาวงศ์</persName> รองประธานคณะกรรมาธิการวิสามัญศึกษาติดตามการบังคับใช้กฎหมาย และมาตรการเกี่ยวกับการพิทักษ์สถาบันพระมหากษัตริย์ วุฒิสภา กล่าวถึงกรณีแกนนำ นปช.ประกาศจะฟ้องผู้ที่วิจารณ์การล่าชื่อประชาชน 1 ล้านชื่อ เพื่อถวายฎีกาขอพระราชทานอภัยโทษให้<persName>พ.ต.ท.ทักษิณ</persName> ว่า ไม่มีใครสามารถไปสกัดกั้นการล่าชื่อได้ แต่กรรมาธิการฯ อาจออกมาเคลื่อนไหวในลักษณะขอร้อง ชี้แจงให้ประชาชนทั่วประเทศเข้าใจหลักกฎหมายที่ถูกต้อง ซึ่ง<persName>นายประสพสุข บุญเดช</persName> ประธานวุฒิสภา ได้ออกมาแสดงความเห็นแล้วว่า กรณีแบบนี้ไม่สามารถทำได้ เพราะผูที่จะถวายฎีกา ไม่ใช่พ่อแม่ หรือตัวผู้ต้องขัง ในส่วนของกรรมาธิการฯยอมรับว่า ยังมีความเห็นในเรื่องดังกล่าวแตกต่างกันไป จนไม่สามารถจะแถลงข่าวในนามคณะกรรมาธิการได้ จึงอนุญาตให้แต่ละคนแสดงความคิดเห็นกันไป</p>
<p>รองประธานคณะกรรมาธิการฯ กล่าวอีกว่า หลังจากที่ตนรับหนังสือจาก<persName>นายแก้วสรร อติโพธิ</persName> อดีต คตส. ที่ต้องการให้วุฒิสภามีบทบาทในการออกมาชี้แจงให้สาธารณชนเข้าใจการขอพระราชทานอภัยโทษให้ถูกต้องนั้น จนถึงขณะนี้ยังไม่ได้นำเรื่องดังกล่าวเข้ามาหารือในที่ประชุม เนื่องจากติดวันหยุดต่อเนื่องหลายวัน จึงคาดว่าจะนำมาหารือได้ในสัปดาห์หน้าเพียงแต่ที่ผ่านมาเหล่า ส.ว.ได้พูดคุยเรื่องนี้กันอยู่ บางคนก็ออกมาเคลื่อนไหวในนามส่วนตัว ขณะที่บางคนปรารถนาดีว่า หากไปรับลูกจะกลายเป็นเรื่องการเมืองในที่สุดหรือไม่ และจะไปก้าวล่วงพระราชอำนาจของสถาบันฯหรือไม่ด้วย ฉะนั้นการพิจารณาเรื่องนี้ จึงต้องรอบคอบ เพราะเป็นเรื่องที่ละเอียดอ่อนมาก และไม่เคยเกิดขึ้นมาก่อน</p>
<p>เมื่อถามว่าส่วนตัวได้คุยกับประธานวุฒิสภาหรือไม่ เพราะถือว่าเป็นเรื่องใหญ่ที่อาจกระทบสถาบันสูงสุดได้ นายอโณทัย กล่าวว่า ได้มีการหารือกับประธานวุฒิสภาทั้งเป็นทางการและไม่เป็นทางการมาหลายรอบแล้ว ซึ่งประธานวุฒิสภาไม่อยากให้นำองค์กรวุฒิสภาไปเคลื่อนไหวเรื่องนี้ตามที่นายแก้วสรรต้องการ แต่จะให้ส.ว.แต่ละคนมีสิทธิ์แสดงความเห็นจะเป็นการดีกว่า</p>
<p>**เพื่อไทยไม่สนเสียงค้านเร่งล่าชื่อ</p>
<p><persName>นายการุณ โหสกุล</persName> ส.ส.กทม.พรรคเพื่อไทย ในฐานะแกนนำชมรมคนคิดถึง<persName>ทักษิณ</persName> เปิดเผยว่า การลงชื่อเพื่อร่วมถวายฎีกาช่วย<persName>พ.ต.ท.ทักษิณ</persName> นั้น มีประชาชนสนใจกันมาก ทั้งนี้ ชมรมคนคิดถึง<persName>ทักษิณ</persName>รวมทั้งกลุ่มเสื้อแดงที่มีเครือข่ายประชาชนจะลงไปอำนวยความสะดวกให้ประชาชนในพื้นที่ต่างๆ ทั้งใน กทม. และ ต่างจังหวัด เพื่อรณรงค์และตั้งโต๊ะในจุดสำคัญเพื่อให้ประชาชนที่สนใจร่วมลงชื่อถวายฎีกา ทั้งนี้ ส่วนตัวพร้อมทำหน้าที่ในการประสานงาน และเป็นผู้รวบรวมรายชื่อประชาชนไปส่งให้กลุ่มเสื้อแดง ที่มี<persName>นายวีระ มุสิกพงศ์</persName> เป็นแกนนำต่อไป เชื่อว่าระยะเวลาที่เหลืออยู่ 20 วันก่อนจะถึงสิ้นเดือนก.ค. น่าจะได้รายชื่อประชาชนทั่วประเทศเกิน1 ล้านคนอย่างแน่นอน ทั้งนี้ ในส่วนของกทม.จะมีจุดเข้าชื่อถวายฎีกาในช่วงเช้า กลางวัน และเย็นในพื้นที่เขตดอนเมือง โดยจะเริ่มตั้งจุดในวันที่ 9 ก.ค. ที่หน้าวัดดอนเมือง</p></body>
</news>
