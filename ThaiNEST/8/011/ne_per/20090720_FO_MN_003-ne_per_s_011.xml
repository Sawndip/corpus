<teiHeader>
<fileDesc>
<titleStmt>
  <title>อีก32ปีคนชราในโลกจะเพิ่มขึ้นเท่าตัว  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-20 23:26:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000082108  </bibl>
</sourceDesc>
</fileDesc>
</teiHeader>
<news>
<headline>อีก32ปีคนชราในโลกจะเพิ่มขึ้นเท่าตัว</headline>
<lead>ประชากรผู้สูงอายุของโลก กำลังเพิ่มขึ้นในอัตรารวดเร็วที่สุดเท่าที่เคยมีมา และในไม่ช้านี้จำนวนประชากรสูงวัยจะมีมากกว่าคนหนุ่มสาวเป็นครั้งแรก ทั้งนี้ตามรายงานของคณะนักวิจัยสหรัฐฯที่นำออกเผยแพร่เมื่อวันจันทร์(20)</lead>
<neck></neck>
<body><p>จำนวนประชากรสูงวัยจะทำให้ค่าใช้จ่ายด้านดูแลสุขภาพและเงินชดเชยหลังเกษียณเพิ่มขึ้น ส่งผลให้ค่าใช้จ่ายของรัฐบาลพุ่งพรวด ซึ่งอาจส่งผลชะลออัตราการเติบโตทางเศรษฐกิจทั้งในประเทศยากจนและร่ำรวย</p>
<p> จากข้อมูลของสำนักงานสำมโนประชากรของสหรัฐฯ ในช่วงกลางปี 2008 คนที่มีอายุตั้งแต่ 65 ปีขึ้นไปของโลก มีจำนวนเพิ่มขึ้นเป็น 506 ล้านคน และจะทะยานขึ้นเป็น 1,300 ล้านคนในปี 2010 หรือเท่ากับ 14% ของประชากรโลกทั้งหมด</p>
<p> "อีกไม่นานนับจากนี้ คนที่อายุ 65 ปีขึ้นไปจะมีจำนวนมากกว่าเด็กอายุ 5 ขวบเป็นครั้งแรกในประวัติศาสตร์" เป็นเนื้อหาตอนหนึ่งของรายงานฉบับนี้ ซึ่งจัดทำโดย <persName>เควิน คินเซลลา</persName>และ <persName>ว่านเหอ</persName> แห่งสำนักงานสำมโนประชากรของสหรัฐฯ</p>
<p> "ความชรากำลังส่งผลกระทบกระเทือนต่อทุกประเทศในทุกส่วนของโลก" <persName>ริชาร์ด ซูสแมน</persName>แห่งสถาบันความชราแห่งชาติของสหรัฐฯกล่าว สถาบันแห่งนี้เป็นผู้อุดหนุนการทำรายงานฉบับนี้ "ขณะที่มีความแตกต่างกันอย่างสำคัญในระหว่างประเทศกำลังพัฒนาและประเทศร่ำรวยแล้ว แต่การที่ประชากรอยู่ในวัยชรากันทั่วโลกเช่นนี้ก็กำลังเปลี่ยนแปลงสภาพลักษณะทางสังคมและเศรษฐกิจของพื้นพิภพนี้ และกำลังกลายเป็นการเสนอความท้าทายใหม่ ๆ ที่ยากลำบากอีกด้วย"</p>
<p> รายงานฉบับนี้ยังพบว่า ในประเทศจำนวนมาก คนที่มีอายุ 80 ปีขึ้นไปเป็นกลุ่มที่มีจำนวนเพิ่มขึ้นเร็วที่สุด โดยรายงานคาดการณ์ว่าประชากรกลุ่มนี้ในระดับโลก จะเพิ่มขึ้นราว 233% ในช่วงระหว่างปี 2008 ถึง 2040</p>
<p> การเพิ่มขึ้นเช่นนี้จะส่งผลกลายเป็นปัญหาหนักสำหรับลูก ๆและหลาน ๆของพวกเขา</p>
<p> "อัตราส่วนคนทำงานต่อคนเกษียณอายุ ที่กำลังมีตัวเลขลดต่ำลงเรื่อยๆ และการที่ผู้คนจำนวนเพิ่มขึ้นเรื่อยๆ กำลังใช้ชีวิตแบบเกษียณอายุนั้น เป็นการสร้างภาระมากขึ้นๆ แก่ระบบการดูแลสุขภาพและระบบบำเหน็จบำนาญที่มีอยู่" รายงานบอก</p>
<p> "ในเวลาอีกไม่กี่ปี เพียงแค่หลังปี 2010 ทั้งจำนวนและอัตราส่วนของคนที่สูงอายุ (โดยเฉพาะคนที่สูงอายุที่สุด นั่นคือตั้งแต่ 80 ปีขึ้นไป) จะเริ่มเพิ่มขึ้นอย่างรวดเร็ว ทั้งในประเทศพัฒนาแล้วส่วนใหญ่ และในประเทศกำลังพัฒนาจำนวนมาก" รายงานกล่าวต่อ</p>
<p> "การเพิ่มขึ้นเช่นนี้ ประการแรกทีเดียวเป็นผลมาจากการที่โลกมีอัตราการเกิดสูงมากในช่วงหลังสงครามโลกครั้งที่สอง และประการที่สอง ซึ่งจะสำคัญขึ้นเรื่อยๆ เป็นผลจากการที่อัตราการตายของคนวัยชราได้ลดน้อยลง"</p>
<p> โรคเรื้อรังอย่างเช่น โรคหัวใจ และมะเร็ง ยังคงเป็นปัจจัยที่ทำให้คนเสียชีวิตในอันดับต้น ๆต่อไป โดยเฉพาะในคนวัยชรา ซึ่งทำให้ค่าใช้จ่ายในระบบประกันสุขภาพเพิ่มขึ้นด้วย และลักษณะเช่นนี้จะมิได้มีเฉพาะแต่ในประเทศอุตสาหกรรมเท่านั้น</p>
<p> "ภายในปี 2040 ประเทศกำลังพัฒนาในปัจจุบันน่าจะมีคนอายุตั้งแต่ 65 ปีขึ้นไปมากกว่า 1,000 ล้านคน ซึ่งคิดเป็น 76% ของประชากรทั้งของโลก"</p>
<p> เวลานี้ในแต่ละเดือนจะมีคนอายุ 65 ปีถึง 870,000 คน และใน 10 ปีข้างหน้าทุกๆ เดือนจะมีคนฉลองอายุครบ 65 ปีถึง 1.9 ล้านคน</p>
<p> หากประเทศต่างๆ และธุรกิจทั้งหลายวางแผนได้ถูกต้อง ประชากรที่สูงวัยเพิ่มขึ้นก็จะสร้างโอกาสให้แก่การเติบโตทางเศรษฐกิจได้</p>
<p> ทว่ารายงานก็ได้อ้างรายงานของคณะกรรมาธิการยุโรป อันเป็นองค์กรบริหารของสหภาพยุโรป(อียู) ซึ่งระบุว่าต้นทุนของบำเหน็จบำนาญ, การดูแลสุขภาพ, และการดูแลในระยะยาวนั้น จะทำให้การใช้จ่ายภาครัฐพุ่งขึ้นและทำให้อัตราเติบโตของผลผลิตในประเทศลดลง</p>
<p> "หากไม่มีการเปลี่ยนแปลงนโยบายแล้ว ก็จะมีความเป็นไปได้ที่ว่าอัตราการเติบโตทางเศรษฐกิจของอียูจะลดลงครึ่งหนึ่งภายในปี 2030" รายงานชี้</p></body>
</news>
