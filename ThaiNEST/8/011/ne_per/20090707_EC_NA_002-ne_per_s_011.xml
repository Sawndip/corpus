<teiHeader>
<fileDesc>
<titleStmt>
  <title>สองผู้นำโลกลงนามลดสะสมอาวุธนิวเคลียร์  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-07 13:04:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/world/20090707/57770/%e0%b8%aa%e0%b8%ad%e0%b8%87%e0%b8%9c%e0%b8%b9%e0%b9%89%e0%b8%99%e0%b8%b3%e0%b9%82%e0%b8%a5%e0%b8%81%e0%b8%a5%e0%b8%87%e0%b8%99%e0%b8%b2%e0%b8%a1%e0%b8%a5%e0%b8%94%e0%b8%aa%e0%b8%b0%e0%b8%aa%e0%b8%a1%e0%b8%ad%e0%b8%b2%e0%b8%a7%e0%b8%b8%e0%b8%98%e0%b8%99%e0%b8%b4%e0%b8%a7%e0%b9%80%e0%b8%84%e0%b8%a5%e0%b8%b5%e0%b8%a2%e0%b8%a3%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>สองผู้นำโลกลงนามลดสะสมอาวุธนิวเคลียร์</headline>
<lead>มอสโก - ผู้นำรัสเซียและสหรัฐร่วมลงนามข้อตกลงลดการสั่งสมอาวุธนิวเคลียร์ ในความพยายามสร้างศักราชใหม่ของความสัมพันธ์ 2 ประเทศ</lead>
<neck></neck>
<body><p><persName>ประธานาธิบดีบารัก โอบามา</persName> แห่งสหรัฐ ซึ่งอยู่ระหว่างการเยือนรัสเซีย ร่วมลงนามกับ<persName>ประธานาธิบดี ดมิทรี เมดเวเดฟ</persName> ในข้อตกลงขั้นต้นที่ทั้งสองประเทศจะลดการสั่งสมอาวุธนิวเคลียร์ลง 1 ใน 3 ซึ่งจะทำให้ทั้งสองประเทศเหลือหัวรบนิวเคลียร์น้อยที่สุดมากกว่าสนธิสัญญาใดๆ ที่เคยทำก่อนหน้านี้</p>

<p><persName>นายโอบามา</persName> ระบุหลังเสร็จสิ้นการหารือนานหลายชั่วโมงว่า สหรัฐและรัสเซียเห็นพ้องที่จะแก้ไขปัญหาขัดแย้งระหว่างกัน เพื่อปรับความสัมพันธ์รูปแบบใหม่ ที่สามารถประสานให้เกิดประโยชน์ในด้านต่างๆ ของทั้งสองประเทศมากขึ้น</p>

<p>เอกสารที่<persName>นายโอบามา</persName> และ<persName>นายเมดเวเดฟ</persName>ลงนามร่วมกัน ระหว่างการประชุมสุดยอดที่กรุงมอสโก เป็นแนวทางของการเจรจาเพื่อกำหนดกรอบข้อตกลงลดอาวุธนิวเคลียร์ฉบับใหม่ แทนสนธิสัญญาลดอาวุธนิวเคลียร์ฉบับปี 1991 หรือ สตาร์ท ที่จะหมดอายุลงในต้นเดือนธ.ค. นี้</p>

<p>ข้อตกลงฉบับใหม่กำหนดให้แต่ละประเทศลดอาวุธนิวเคลียร์ในครอบครองลงถึงหนึ่งในสาม จากปริมาณที่ครอบครองอยู่ในปัจจุบัน  หรือลดจำนวนหัวรบนิวเคลียร์ในครอบครองลงเหลือระหว่าง 1,500 - 1,675 ลูก ภายในระยะเวลา 7 ปี และลดจำนวนเครื่องยิงขีปนาวุธพิสัยไกลลงเหลือระหว่าง 500-1,100 ชุด</p>

<p>แต่ผู้นำทั้งสองยังคงมีความเห็นแตกต่างกันเกี่ยวกับแผนของสหรัฐ ที่จะติดตั้งระบบป้องกันขีปนาวุธในยุโรปตะวันออก และนโยบายของรัสเซียต่อจอร์เจีย ซึ่งเป็นอดีตสหภาพโซเวียตที่นิยมตะวันตก</p>

<p>ผู้นำสหรัฐ เผยด้วยว่า <persName>ประธานาธิบดีเมดเวเดฟ</persName>ได้หารือถึงปัญหาของเกาหลีเหนือ และอิหร่านด้วย ซึ่งสหรัฐพยายามที่จะให้รัสเซียสนับสนุนแนวทางกดดันทางการเตหะราน และทางการเปียงยาง เพื่อให้รัฐบาลของทั้งสองประเทศยกเลิกเป้าหมายพัฒนาโครงการอาวุธนิวเคลียร์</p></body>
</news>
