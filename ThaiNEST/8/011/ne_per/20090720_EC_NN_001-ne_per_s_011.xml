<teiHeader>
<fileDesc>
<titleStmt>
  <title>กทพ.ดันโปรเจกท์1.8หมื่นล.ผุดทางด่วน "ศรีรัช-วงแหวนรอบนอก"  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-20 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=170925  </bibl>
</sourceDesc>
</fileDesc>
</teiHeader>
<news>
<headline>กทพ.ดันโปรเจกท์1.8หมื่นล.ผุดทางด่วน "ศรีรัช-วงแหวนรอบนอก"</headline>
<lead></lead>
<neck></neck>
<body><p><persName>นางสร้อยทิพย์ ไตรสุทธิ์</persName> ผู้อำนวยการ สำนักนโยบาย และแผนการขนส่งและการจราจร (สนข.) ในฐานะประธานคณะกรรมการ (บอร์ด) การทางพิเศษแห่งประเทศไทย (กทพ.) เปิดเผยว่าบอร์ดกทพ. ได้เห็นชอบโครงการก่อสร้างทางพิเศษ ศรีรัช-วงแหวนรอบนอก ระยะทาง 17 กิโลเมตร มูลค่าโครงการ กว่า 1.8 หมื่นล้านบาท โดยขั้นตอนต่อไปจะนำเสนอต่อกระทรวงคมนาคม และ สำนักงานคณะกรรมการพัฒนาการเศรษฐกิจ และสังคมแห่งชาติ (สศช.) เห็นชอบ ก่อนเสนอเข้าที่ประชุมคณะรัฐมนตรี (ครม.) เพื่อพิจารณาต่อไป </p>

 <p>"ขั้นตอนต่อไปหลังจากเสนอไปยัง กระทรวงคมนาคม และ สศซ.แล้ว คาดว่าจะต้องใช้เวลาพอสมควร โดยเฉพาะการพิจารณาจากสศช.ที่ต้องใช้เวลานาน เนื่องจากจะต้องดูรูปแบบของการลงทุนที่เหมาะสมก่อน" <persName>นางสร้อยทิพย์</persName> กล่าว </p>

 <p>สำหรับโครงการดังกล่าวจะเริ่มจากบริเวณหมอชิต ซึ่งใช้พื้นที่ก่อสร้างตามเขตทางรถไฟ-สะพานพระราม6 -คลองบางกอกน้อย-ตลิ่งชัน-ถนนวงแหวนรอบนอกตะวันตก ซึ่งหากได้รับการอนุมัติจาก ครม.ให้ดำเนินโครงการแล้ว กทพ.จะเร่งจัดกรรมสิทธิ์ที่ดิน พร้อมกับการประกวดโครงการเพื่อหาผู้รับเหมาเข้าร่วมดำเนินการราคา </p>

 <p>ก่อนหน้านี้ <persName>พันโทกวีสิน รักกตัญญู</persName> ผู้ว่าการ กทพ.กล่าวว่า แม้ว่าเส้นทางของโครงการนั้นจะอยู่บนเขตทางรถไฟ ขณะที่มีโครงการรถไฟสายสีแดง (ช่วงบางซื่อ-ตลิ่งชัน) อยู่แล้ว ก็ไม่ถือว่าเป็นการลงทุนซ้ำซ้อนเพราะระบบทางด่วนเป็นทางเลือกในการเดินทางสำหรับผู้ใช้รถยนต์ ซึ่งเป็นผู้ใช้บริการคนละกลุ่มกับผู้ใช้บริการรถไฟฟ้า</p></body>
</news>
