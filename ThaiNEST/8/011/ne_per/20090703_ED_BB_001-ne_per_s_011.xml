<teiHeader>
<fileDesc>
<titleStmt>
  <title>เบนคิวส่งเน็ตบุ๊ครุ่นใหม่รุกตลาด พร้อมทุ่มงบ 50%ลงออนไลน์  </title>
  <author>เอกรัตน์ สาธุธรรม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-03 09:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090703/56999/%e0%b9%80%e0%b8%9a%e0%b8%99%e0%b8%84%e0%b8%b4%e0%b8%a7%e0%b8%aa%e0%b9%88%e0%b8%87%e0%b9%80%e0%b8%99%e0%b9%87%e0%b8%95%e0%b8%9a%e0%b8%b8%e0%b9%8a%e0%b8%84%e0%b8%a3%e0%b8%b8%e0%b9%88%e0%b8%99%e0%b9%83%e0%b8%ab%e0%b8%a1%e0%b9%88%e0%b8%a3%e0%b8%b8%e0%b8%81%e0%b8%95%e0%b8%a5%e0%b8%b2%e0%b8%94-%e0%b8%9e%e0%b8%a3%e0%b9%89%e0%b8%ad%e0%b8%a1%e0%b8%97%e0%b8%b8%e0%b9%88%e0%b8%a1%e0%b8%87%e0%b8%9a-50%e0%b8%a5%e0%b8%87%e0%b8%ad%e0%b8%ad%e0%b8%99%e0%b9%84%e0%b8%a5%e0%b8%99%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>เบนคิวส่งเน็ตบุ๊ครุ่นใหม่รุกตลาด พร้อมทุ่มงบ 50%ลงออนไลน์</headline>
<lead>เบนคิวส่ง “จอย บุ๊ค” รุ่นใหม่ ชิงแชร์โน้ตบุ๊คเล็ก ประเมินปีนี้ตลาดรวมโตกว่า 2 แสนเครื่อง ดั๊มพ์ราคาเน็ตบุ๊คงานคอมมาร์ตต่ำสุด 9,990 บาท</lead>
<neck></neck>
<body><p><persName>นายพัทธกร พรศิริธิเวช</persName> ผู้จัดการอาวุโสฝ่ายพัฒนาธุรกิจโน้ตบุ๊ค บริษัท เบ็นคิว (ประเทศไทย) กล่าวว่า บริษัทได้เปิดตัว “จอยบุ๊ค ไลท์ ยู121 อีโค” ลงชิงชัยในตลาดเน็ตบุ๊ค ซึ่งถือเป็นโปรดักส์เรือธงของไตรมาส 3 ปีนี้ โดยเห็นว่าตลาดเน็ตบุ๊คในไทยยังเติบโตต่อเนื่อง คาดว่าสิ้นปี จะมียอดขายรวมทุกรายไม่ต่ำกว่า 2 แสนเครื่อง</p>
<p>ล่าสุด เบ็นคิว ได้ให้ความสำคัญกับเน็ตบุ๊คมากกว่าโน้ตบุ๊ค เพราะราคาสอดคล้องกับสภาพเศรษฐกิจปัจจุบัน ขนาดเล็กตอบโจทย์ไลฟ์สไตล์โมบิลิตี้ และกลุ่มคนรุ่นใหม่ที่ใช้เน็ตบุ๊คในชีวิตประจำวันเพิ่มมากขึ้น</p>
<p>ทั้ง นี้ บริษัทเปิดตัวจอยบุ๊ค ไลท์ ยู121 อีโค อย่างเป็นทางการในงานคอมมาร์ต ซึ่งจะมีถึงวันที่ 5 ก.ค. นี้โดยชูจุดเด่นในเรื่องของความบาง และดีไซน์ รวมถึงแบตเตอรี่ที่สามารถชาร์จใช้งานได้นาน 8 ชั่วโมง ราคาเครื่องประมาณ 17,000 บาท ยังใม่รวมภาษีมูลค่าเพิ่ม นอกจากนี้ ยังเตรียมโปรโมชั่นดั๊มพ์ราคาเน็ตบุ๊คบางรุ่นในงานนี้เหลือต่ำสุด 9,990 บาท จากราคาปกติ 13,000 บาท</p>
<p>เขากล่าวว่า ช่วง 6 เดือนแรกของปีนี้ บริษัทมีอัตราเติบโตกว่า 40% เมื่อเทียบกับครึ่งปีหลังของปี 2551 โดยคาดว่าเน็ตบุ๊ครุ่นใหม่จะสามารถสร้างยอดขายให้บริษัทไม่ต่ำกว่า 7 พันเครื่องก่อนสิ้นปี พร้อมกันนี้ บริษัทตั้งเป้าส่วนแบ่งไว้ 11% ของตลาดเน็ตบุ๊ครวมกว่า 2แสนเครื่อง และตั้งเป้าที่จะโตอีก 20% ในปีหน้า </p>
<p><persName>นาย พัทธกร</persName> กล่าวต่อว่า บริษัทเริ่มให้ความสำคัญในการทำการตลาดออนไลน์เพิ่มขึ้นจากปีที่ผ่านๆ มาโดยงบการตลาดทั้งปีนี้ที่จัดสรรไว้ 50 ล้านบาทนั้น สัดส่วนกว่า 50% จะใช้ไปในเรื่องของออนไลน์ มาร์เก็ตติ้ง</p>
<p>“ออนไลน์ มาร์เก็ตติ้ง เราจะเน้นเจาะกลุ่มคนรุ่นใหม่ มีทั้งในรูปแบบของแบนเนอร์ การเล่นเกม เพราะกลุ่มคนในนี้ เราถือเป็นกลุ่มลูกค้าหลัก และเป็นกลุ่มที่ต้องการความจดจำในแบรนด์ได้ดี” <persName>นายพัทธกร</persName> กล่าว</p></body>
</news>
