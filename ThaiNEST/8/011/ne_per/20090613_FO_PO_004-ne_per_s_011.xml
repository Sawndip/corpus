<teiHeader>
<fileDesc>
<titleStmt>
  <title>เจ้าหญิงซาอุฯ ถังแตกช็อปของหรูไม่จ่าย  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-13 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=52006  </bibl>
</sourceDesc>
</fileDesc>
</teiHeader>
<news>
<headline>เจ้าหญิงซาอุฯ ถังแตกช็อปของหรูไม่จ่าย</headline>
<lead>เจ้าหญิงซาอุฯ ฉาว ถูกร้านหรูปารีสรุมฟ้อง ฐานชักดาบเงินมากกว่าแสนเหรียญสหรัฐ</lead>
<neck></neck>
<body><p>เอเอฟพีรายงานอ้าง <persName>แจ็กกี เบนาเซราห์</persName> ทนายความร้าน คีย์ ลาร์โก ร้านเสื้อผ้าบูติกแห่งหนึ่งใน กรุงปารีส ฝรั่งเศส เปิดเผยวานนี้ว่า <persName>เจ้าหญิงมหา อัลสุไดรี</persName> พระชายาของ<persName>เจ้าชาย นาเยฟ บิน อับดุล อาซิส</persName> รัฐมนตรีมหาดไทยซาอุดีอาระเบีย ค้างชำระใบเสร็จมูลค่าถึง 8.9 หมื่นยูโร (ราว 4.26 ล้านบาท) และทางร้านกำลังดำเนินการฟ้องร้องต่อศาลกรุงปารีสเพื่อดำเนินคดีเจ้าหญิงซาอุดีอาระเบียแล้ว</p>
<p>สำนักข่าวอีกหลายแห่งรายงานด้วยว่า ร้านโอซ์ คาปรีซ เดอ ลิลลี ร้านชุดชั้นในระดับไฮเอนด์ในย่านเดียวกัน ก็กำลังรอให้เจ้าหญิงดังกล่าวชำระหนี้มูลค่า 7 หมื่นยูโร (ราว 3.35 ล้านบาท) </p>
<p>นอกจากนี้ <persName>เจ้าหญิงอัลสุไดรี</persName>ยังค้างชำระเงินมูลค่าหลายล้านยูโรที่ ติดไว้กับร้านค้าระดับไฮเอนด์ราว 30 แห่งในกรุงปารีสในช่วงปีที่ผ่านมา โดยมีรายงานว่าร้านเครื่องเพชร แห่งหนึ่งมีแผนจะยื่นเรื่องฟ้องร้องเพื่อให้ศาลดำเนินคดีต่อเจ้าหญิงซาอุดีอาระเบียรายนี้เช่นกัน </p>
<p>อย่างไรก็ตาม ศาลกรุงปารีสปฏิเสธที่จะให้ความเห็นถึงกรณีฟ้องร้องดังกล่าว </p>
<p><persName>เบนาเซราห์</persName> กล่าวด้วยว่า แม้ทางร้านจะเริ่มดำเนินการฟ้องร้องต่อศาลกรุงปารีสเพื่อให้ยึดทรัพย์<persName>เจ้าหญิงมหา อัลสุไดรี</persName>แล้ว แต่ เจ้าหญิงอาจจะอ้างสิทธิคุ้มกันทางการทูตในฐานะพระชายาของเจ้าหน้าที่ระดับสูงของรัฐบาลซาอุดีอาระเบีย เพื่อหลีกเลี่ยงการถูกลงโทษ </p>
<p>รายงานระบุด้วยว่า เรื่องทั้งหมดเกิดขึ้นระหว่างที่<persName>เจ้าหญิงอัลสุไดรี</persName>พักอยู่ที่โรงแรมจอร์จ แซง โรงแรมหรูภายใต้การบริหารงานของ<persName>เจ้าชายอัลวาลีด บิน ทาลาล</persName> หลานของตนเอง ซึ่งตั้งอยู่กลางกรุงปารีส </p>
<p>ขณะที่ <persName>แจ็กกี จีอามี</persName> ผู้ดูแลร้าน คีย์ ลาร์โก ให้สัมภาษณ์กับเอเอฟพีว่า พระธิดาของเจ้าหญิงพร้อมด้วยผู้ติดตามได้เข้ามาที่ร้านเมื่อต้นเดือนพ.ค. และเลือกเอาเสื้อผ้าไปหลายชุดโดยที่ยังไม่ได้ชำระเงินแม้แต่แดงเดียว</p></body>
</news>
