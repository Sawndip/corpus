<teiHeader>
<fileDesc>
<titleStmt>
  <title>ทหารยอมรับรวบ4ผู้ต้องสงสัยเค้นสอบเบื้องต้นปมยาเสพติด  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=42524  </bibl>
</sourceDesc>
</fileDesc>
</teiHeader>
<news>
<headline>ทหารยอมรับรวบ4ผู้ต้องสงสัยเค้นสอบเบื้องต้นปมยาเสพติด</headline>
<lead></lead>
<neck></neck>
<body><p><persName>พ.อ.ปริญญา ฉายดิลภ</persName> โฆษกกอ.รมน.ภาค 4 ส่วนหน้า เปิดเผยว่า ได้รับรายงานกรณีเจ้าหน้าที่นำกำลังไปปิดล้อมบริเวณเกาะยาว จ.พังงา พร้อมควบคุมตัวผู้ต้องสงสัยจำนวน 4 คนไว้เพื่อตรวจสอบขยายผลจริง ซึ่งขณะนี้ได้ส่งเจ้าหน้าที่จากกองทัพภาคที่ 4 เข้าร่วมติดตามสถานการณ์อย่างใกล้ชิด แม้ในระดับเบื้องต้นจะมีการรายงานเข้ามาว่าเป็นการจับกุมในประเด็นยาเสพติดเท่านั้น</p>

<p>"กองทัพภาคที่ 4 ได้รับแจ้งจากเจ้าหน้าที่ฝ่ายความมั่นคงเพียงว่าจับกุมผู้ต้องสงสัยได้ 4 รายเท่านั้น ส่วนจะเกี่ยวข้องกับประเด็นยาเสพติด หรือ กลุ่มผู้ก่อเหตุความไม่สงบจังหวัดชายแดนภาคใต้ ภายใต้กลุ่มเจไอ ที่ระบุว่ามีส่วนเกี่ยวข้องกับการก่อเหตุที่อินโดนีเซียและอาจเตรียมเคลื่อนไหวก่อเหตุในพื้นที่จ.ภูเก็ต ในช่วงการประชุมรัฐมนตรีต่างประเทศอาเซียนกับประเทศคู่เจรจา ครั้งที่ 42 หรือไม่นั้นอยู่ระหว่างการตรวจสอบข้อเท็จจริง" <persName>พ.อ.ปริญญา</persName> กล่าว</p>

<p>โฆษก กอ.รมน.ภาค 4 ส่วนหน้า กล่าวอีกว่า อย่างไรก็ตามยังเชื่อมั่นในมาตรการรักษาความปลอดภัยในการประชุมรัฐมนตรีต่างประเทศอาเซียนกับประเทศคู่เจรจา ครั้งที่ 42 ว่าจะสามารถควบคุมสถานการณ์และสร้างความมั่นใจให้กับผู้เข่าร่วมประชุมได้เป็นอย่างดี ขณะเดียวกันก็ไม่อยากให้มีการนำเสนอข่าวนี้ออกไปเพราะอาจส่งผลกระทบต่อความเชื่อมั่นของประเทศได้</p></body>
</news>
