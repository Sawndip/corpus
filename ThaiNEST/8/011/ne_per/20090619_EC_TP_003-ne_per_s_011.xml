<teiHeader>
<fileDesc>
<titleStmt>
  <title>คลังเป๋าตุงเงินภาษีบาปเพิ่ม "พฤฒิชัย"ลุ้นรายได้ติดลบ10%  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/190609/6471  </bibl>
</sourceDesc>
</fileDesc>
</teiHeader>
<news>
<headline>คลังเป๋าตุงเงินภาษีบาปเพิ่ม "<persName>พฤฒิชัย</persName>"ลุ้นรายได้ติดลบ10%</headline>
<lead>เผยขึ้นภาษีสุรา  เบียร์  ยาสูบ  ทำรายได้กรมสรรพสามิตเพิ่มขึ้น  3,000  ล้านบาท   แต่รับทั้งปีเก็บภาษีต่ำเป้า  10%  "<persName>พฤฒิชัย</persName>"  ชี้สรรพสามิตชงเก็บภาษีสถานบริการให้พิจารณาแล้ว</lead>
<neck></neck>
<body><p>รายงานข่าวจากกรมสรรพสามิตแจ้งว่า  ภายหลังปรับขึ้นภาษีสรรพสามิตสุรา  เบียร์  ยาสูบ  และน้ำมัน  พบว่าตั้งแต่วันที่  14  พ.ค.-16  มิ.ย.  กรมสรรพสามิตจัดเก็บภาษีสุราได้เพิ่มขึ้นเมื่อเทียบกับช่วงเดียวกันปีก่อน  714  ล้านบาท  โดยจัดเก็บได้ที่  3,417  ล้านบาท   ขณะที่ภาษียาสูบเก็บได้ลดลง   121  ล้านบาท  คือเก็บได้  3,544  ล้านบาท  ภาษีเบียร์จัดเก็บได้เพิ่มขึ้น   373  ล้านบาท  โดยจัดเก็บได้ที่  4,097  ล้านบาท  และภาษีน้ำมันเก็บได้เพิ่มขึ้นถึง  3,636  ล้านบาท  คือจัดเก็บได้  10,037  ล้านบาท</p>

    <p> <persName>นายพฤฒิชัย   ดำรงรัตน์</persName>  รัฐมนตรีช่วยว่าการกระทรวงการคลัง  เปิดเผยว่า  การจัดเก็บรายได้ภาษีของกรมสรรพสามิตในปีงบประมาณ  2552  นี้  ล่าสุด  ในเดือน  พ.ค.มีแนวโน้มดีขึ้น   โดยเฉพาะจากภาษีน้ำมันที่จัดเก็บได้เพิ่มขึ้น  ตามภาวะราคาน้ำมันที่สูงขึ้นเบียร์และบุหรี่   แต่ยังเพิ่มขึ้นเล็กน้อยเท่านั้น  ซึ่งภาพรวมในขณะนี้ยังจัดเก็บได้ต่ำกว่าเป้าหมายประมาณ   -15%  ถึง  -17%  โดยคาดว่าสิ้นปีงบประมาณจะต่ำกว่าเป้าหมายลดลงเหลืออยู่ในช่วง  -10%  ถึงไม่เกิน  -15%  จากเป้าหมายจัดเก็บทั้งปีที่  3.22  แสนล้านบาท </p>

     <p>ทั้งนี้  เชื่อว่าหลังจากนี้เมื่อ  พ.ร.ก.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ  พ.ศ.2552  วงเงินไม่เกิน  4  แสนล้านบาท  รวมถึงร่าง   พ.ร.บ.ให้อำนาจกระทรวงการคลังกู้เงินเพื่อฟื้นฟูเศรษฐกิจ   พ.ศ...  วงเงินไม่เกิน  4   แสนล้านบาท  ผ่านสภา  และรัฐบาลเริ่มลงทุนได้น่าจะทำให้การเก็บรายได้ภาษีสรรพสามิตดีขึ้น  เนื่องจากการบริโภคน่าจะเพิ่มขึ้นด้วย  โดยเฉพาะน้ำมัน</p>

   <p>  อย่างไรก็ดี   เมื่อวันที่  18  มิ.ย.นายพฤฒิชัยและผู้บริหารกรมสรรพสามิต  ได้แถลงผลการจัดกุมสุราชุมชนเถื่อนรายใหญ่  ในพื้นที่สำนักงานสรรพสามิตภาคที่  7  หรือ  จ.นครปฐม   โดยได้ของกลางเป็นสุราชุมชนเถื่อน   ชนิด  40  ดีกรี  และ  30  ดีกรี  4.99  หมื่นขวด   และแสตมป์สุราปลอม  3,500  ดวง  คิดเป็นมูลค่าภาษีสุรา  1.17  ล้านบาท  คิดเป็นเงินค่าปรับ  4.3  ล้านบาท  คาดว่าจะมีการทำเป็นขบวนการ  ซึ่ง  รมช.คลังได้มอบนโยบายให้กรมสรรรพสามิตให้เข้มงวดปราบปรามต่อไป</p>

    <p> "ผู้ประกอบการมีการผลิตแสตมป์ปลอม   รวมถึงผลิตสุราไม่ได้มาตรฐาน  โดยเชื่อว่าเกิดจากแรงจูงใจด้านราคาที่ต้องการลดต้นทุน   เพื่อให้ขายสินค้าได้ในราคาถูก  ซึ่งจากการจับกุมครั้งนี้  นอกจากค่าปรับแล้วจะมีการลงโทษให้ปิดโรงงานด้วย"  <persName>นายพฤฒิชัย</persName>กล่าว   </p>

     <p>นอกจากนี้  ในขณะนี้กรมสรรพสามิตได้เสนอแนวทางการจัดเก็บภาษีสถานบริการมาให้พิจารณาแล้ว   แต่ตนยังไม่ได้พิจารณารายละเอียด  อย่างไรก็ดี  คาดว่าทิศทางในระยะต่อไปคงต้องมีการจัดเก็บอย่างแน่นอน   โดยการจัดเก็บไม่ยาก  เพราะแค่ออกประกาศกระทรวงการคลังก็สามารถดำเนินการได้   แต่จะจัดเก็บที่   5%  รวมถึงจัดเก็บภายในปีงบประมาณ  2552   หรือไม่นั้นคงต้องขอพิจารณาความเหมาะสมก่อน     </p>

     <p>ผู้สื่อข่าวรายงานว่า   หากมีการจัดเก็บภาษีสถานบริการในอัตรา   5%  จะทำให้กรมสรรพสามิตมีรายได้เพิ่มประมาณ  5,000-6,000  ล้านบาทต่อปี  โดยจัดเก็บภาษีสรรพสามิตสถานบริการดังกล่าว  จะอิงกับพระราชบัญญัติสถานบันเทิงของกระทรวงมหาดไทย  ตามมาตรา  3   วงเล็บ  4  ที่นิยามความหมายของสถานบริการว่า  หมายถึง  สถานที่ที่มีอาหารสุรา  น้ำชา  หรือเครื่องดื่มอย่างอื่นจำหน่าย  โดยจัดให้มีการแสดงดนตรีหรือการแสดงอื่นใดเพื่อการบันเทิง  ซึ่งจะเก็บสถานบริการที่มีการเปิดให้เต้นรำเป็นประจำ  โดยเบื้องต้นประเมินว่าจะครอบคลุมสถานบริการทั่วประเทศกว่า  4,000  แห่ง  เฉพาะในเขตกรุงเทพมหานคร  มีประมาณกว่า  1,000  แห่ง.</p></body>
</news>
