<teiHeader>
<fileDesc>
<titleStmt>
  <title>ทริดี้จัดสรรงบ15ล. มอบทุนศึกษาวิจัย ปั้นบุคลากรโทรคม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28942744.php?news_id=28942744  </bibl>
</sourceDesc>
</fileDesc>
</teiHeader>
<news>
<headline>ทริดี้จัดสรรงบ15ล. มอบทุนศึกษาวิจัย ปั้นบุคลากรโทรคม</headline>
<lead>ทริดี้ มอบทุนการศึกษา ป.โท-เอก 16 ทุน ด้วยงบประมาณ 15 ล้านบาท สร้างบุคลากรโทรคมในประเทศ</lead>
<neck></neck>
<body><p><persName>นายสุพจน์ เธียรวุฒิ</persName> ผู้อำนวยการสถาบันวิจัยและพัฒนาอุตสาหกรรมโทรคมนาคม (ทริดี้) กล่าวว่า ทริดี้ ได้มอบทุนการศึกษาสนับสนุนนักศึกษาที่มีศักยภาพด้านโทรคมนาคมให้เป็นผู้ช่วย นักวิจัยระดับปริญญาโทและปริญญาเอกให้ศึกษาต่อระดับอุดมศึกษาภายในประเทศ และสามารถพัฒนางานวิจัยด้านโทรคมนาคม เป็นปีที่ 2 โดยครั้งนี้ทริดี้ได้มอบทุนการศึกษา 16 ทุน ใช้งบประมาณ 15 ล้านบาท</p>
<p>การคัดเลือกทุนครั้งนี้ได้คัดเลือกจากนักศึกษา ที่มีผลการเรียนดี ต้องเรียนและเสนอโครงงานวิจัยด้านโทรคมนาคม อยู่กับอาจารย์ที่ปรึกษาที่มีผลงานวิจัยโทรคมนาคม และเมื่อศึกษาจบแล้ว ต้องทำงานภายในประเทศ ทั้งหมดเป็นแผนเพื่อสร้างงานวิจัยให้เกิดขึ้นและสร้างบุคลากรในประเทศ ป้องกันสมองไหลออก</p>
<p>“งานวิจัยของนักศึกษาถ้าอยู่ใน 4 กลยุทธ์หลักของทริดี้จะได้รับการพิจารณาเป็นพิเศษ คือ 1.บรอดแบนด์ แอ็คเซ็ส 2.โครงข่ายเอ็นจีเอ็น 3.ออพติคัล คอมมูนิเคชั่น และ 4.การสื่อสารระยะสั้น เป็นแนวทางสำคัญในการพัฒนาประเทศ และเพิ่มโอกาสการลงทุนในอนาคต” <persName>นายสุพจน์</persName> กล่าว</p>
<p>ปีนี้ มีนักศึกษาสมัครเข้ารับทุน 39 คน มีผู้ได้รับคัดเลือก 16 คน แบ่งเป็นระดับปริญญาโท 8 คน และระดับปริญญาเอก 8 คน สามารถเรียนสถาบันใดก็ได้ในประเทศ</p>
<p>ทั้งนี้ โครงการสนับสนุนทุนการศึกษาเพื่อพัฒนานักวิจัย เป็นหนึ่งในโครงการด้านงานวิจัยของทริดี้ ซึ่งมีงบประมาณรวม 200 ล้านบาท</p>
<p>ขณะที่โครงการอื่นๆ ได้แก่ โครงการสนับสนุนงานวิจัยผลิตภัณฑ์ งบประมาณ 40 ล้านบาท กำลังเปิดรับสมัครบริษัทเอกชนที่สนใจทำวิจัยผลิตภัณฑ์ด้านโทรคมนาคม และโครงการสนับสนุนห้องวิจัยปฏิบัติการ ร่วมกับสถาบันการศึกษา 9 แห่งที่ลงนามความร่วมมือกัน เป็นต้น</p></body>
</news>
