<teiHeader>
<fileDesc>
<titleStmt>
  <title>เฟซบุ๊กเชื่อมสัมพันธ์ สองแม่ลูกพบหน้าอีกครั้งหลังจากกันนาน 27 ปี  </title>
  <author>ไทมส์ออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000060963  </bibl>
</sourceDesc>
</fileDesc>
</teiHeader>
<news>
<headline>เฟซบุ๊กเชื่อมสัมพันธ์ สองแม่ลูกพบหน้าอีกครั้งหลังจากกันนาน 27 ปี</headline>
<lead>หญิงอังกฤษรายหนึ่งได้กลับมาพบกับลูกชายของเธออีกครั้ง หลังจากเขาถูกลักพาตัวไปเมื่อตอน 3 ขวบ และถูกนำตัวไปฮังการี เมื่อเวลาผ่านไป 27 ปี โดยการเจอชื่อเขาบนเฟซบุ๊ก</lead>
<neck></neck>
<body><p><persName>เอวริล กรูบ</persName> พบกับ <persName>แกวิน</persName> ลูกชายของเธอครั้งสุดท้าย เมื่อ <persName>โจเซฟ แพรอส</persName> พ่อของเขาพาไปสวนสัตว์แบล็กพูล ตั้งแต่ปี 1982 แต่แทนที่จะไปสวนสัตว์ เขากลับพาเด็กน้อยวัย 3 ขวบไปยังบูดาเปสต์ โดยฝืนคำสั่งศาล หลังจากพวกเขาหย่ากัน</p>
<p> แม้ว่า<persName>กรูบ</persName>จะร้องเรียนไปยังสถานทูตฮังการี ในกรุงลอนดอน สถานทูตอังกฤษในกรุงบูดาเปสต์ และยังร้องขอความช่วยเหลือจาก<persName>มากาเรตต์ แทตเชอร์</persName> ซึ่งเป็นนายกรัฐมนตรีอยู่ในขณะนั้น แต่เธอก็ไม่ได้ข่าวคราวลูกชายอีกเลย</p>
<p> จนกระทั่งตุลาคมปีที่แล้ว <persName>เบริล วิลสัน</persName> น้องสาวของ<persName>กรูบ</persName> ได้พิมพ์ชื่อ <persName>แกวิน แพรอส</persName> ลงในกูเกิล และพบลิงก์ชื่อคนๆ นั้น ในเฟซบุ๊ก เว็บไซต์ชุมชนออนไลน์ยอดนิยม ซึ่งมีผู้ใช้มากกว่า 200 ล้านคน และเป็นไปได้ว่าจะมีคนที่ใช้ชื่อเดียวกันกับลูกชายของเธอ</p>
<p> หลายสัปดาห์ต่อมา <persName>แกวิน แพรอส</persName> ซึ่งปัจจุบันมีอายุ 30 ปี และเป็นพ่อของลูก 3 คน เข้าไปเช็กหน้าเฟซบุ๊กของตัวเอง และเจอข้อความจากน้าสาว ทำให้แม่ และลูกชายได้กลับมาพบกันอีกครั้งเมื่อวันพฤหัสบดี (28) ที่ผ่านมา โดยมี <persName>เจฟฟ์</persName> สามีใหม่ของ<persName>กรูบ</persName>ไปรับ<persName>แกวิน</persName>จากแกตวิก และขับรถไปยังบ้านของเขาในพูล ดอร์เซต</p>
<p> <persName>กรูบ</persName> วัย 61 ปี ซึ่งกลายเป็นอัมพาตบางส่วน เนื่องจากหลอดเลือดในสมองแตก กล่าวว่า “ฉันนอนไม่หลับเลย ฉันได้แต่นั่งรอให้เขามาถึง แม้ว่าเป็นเวลาเกือบ 30 ปีแล้ว แต่เมื่อฉันเห็นเขาครั้งแรก ฉันก็จำเขาได้ เขามีตาเหมือนฉัน”</p>
<p> ทั้งคู่ต้องพยายามสื่อสารกันอย่างมาก เนื่องจาก<persName>แกวิน</persName>ลืมภาษาอังกฤษ ที่เขาเคยใช้สมัยเด็กไปหมดแล้ว ขณะที่<persName>กรูบ</persName>เองก็ไม่สามารถพูดภาษาฮังกาเรียนได้เช่นกัน</p>
<p> ยิ่งไปกว่านั้น <persName>กรูบ</persName>ยังได้เจอกับลูกสะใภ้ และหลานๆ อีก 3 คน ซึ่งเธอก็หวังว่า พวกเขาจะย้ายมาอยู่อังกฤษด้วยกัน</p>
<p> ทั้งนี้ <persName>วิลสัน</persName> วัย 59 ปี ใช้เวลาตลอด 30 ปีที่ผ่านมา ในการช่วยพี่สาวตามหาลูกชาย ที่อยู่ในฮังการี ซึ่งสมัยนั้นเป็นคอมมิวนิสต์ ทำให้เป็นไปไม่ได้ในการจะตามหาเด็กชาย 3 ขวบ โดยที่ทางการไม่พยายามช่วยเหลือใดๆ</p>
<p> อย่างไรก็ดี ขณะที่ <persName>วิลสัน</persName> กำลังตามหา<persName>แกวิน</persName>ทางอินเทอร์เน็ต <persName>แกวิน</persName>เองก็พยายามตามหาครอบครัวของผู้เป็นพ่อในอังกฤษ หลังจากที่เขาเสียชีวิตในปี 2006 เช่นกัน</p></body>
</news>
