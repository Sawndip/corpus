<teiHeader>
<fileDesc>
<titleStmt>
  <title>เซ็งรัฐเมินช่วยพยุงราคาไข่ไก่ 2สมาคมตั้งกองทุนประคองตัว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090707/19595/%e0%b9%80%e0%b8%8b%e0%b9%87%e0%b8%87%e0%b8%a3%e0%b8%b1%e0%b8%90%e0%b9%80%e0%b8%a1%e0%b8%b4%e0%b8%99%e0%b8%8a%e0%b9%88%e0%b8%a7%e0%b8%a2%e0%b8%9e%e0%b8%a2%e0%b8%b8%e0%b8%87%e0%b8%a3%e0%b8%b2%e0%b8%84%e0%b8%b2%e0%b9%84%e0%b8%82%e0%b9%88%e0%b9%84%e0%b8%81%e0%b9%882%e0%b8%aa%e0%b8%a1%e0%b8%b2%e0%b8%84%e0%b8%a1%e0%b8%95%e0%b8%b1%e0%b9%89%e0%b8%87%e0%b8%81%e0%b8%ad%e0%b8%87%e0%b8%97%e0%b8%b8%e0%b8%99%e0%b8%9b%e0%b8%a3%e0%b8%b0%e0%b8%84%e0%b8%ad%e0%b8%87%e0%b8%95%e0%b8%b1%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>เซ็งรัฐเมินช่วยพยุงราคาไข่ไก่ 2สมาคมตั้งกองทุนประคองตัว</headline>
<lead>สมาคมผู้ค้าไข่ไก่และสมาคมผู้เลี้ยงไก่ไข่ ผนึกจัดตั้งกองทุนรักษาเสถียรภาพราคาไข่ไก่ หลังเกิดอาการเซ็ง รัฐเมินช่วยเหลือ คาดเงินจัดตั้งเบื้องต้น 20 ล้านบาท</lead>
<neck></neck>
<body><p><persName>นายมงคล พิพัฒสัตยานุวงศ์</persName> นายกสมาคมผู้ผลิต ผู้ค้าและส่งออกไข่ไก่ เปิดเผยว่า การประชุมร่วมกันระหว่างสมาชิกของสมาคมผู้ผลิต ผู้ค้าและส่งออกไข่ไก่กับสมาคมผู้เลี้ยงไก่ไข่ ที่ประชุมมีมติร่วมกันให้จัดตั้งกองทุนรักษาเสถียรภาพราคาไข่ไก่ เพื่อพยุงราคาไข่ไก่ภายในประเทศไม่ให้ตกต่ำ หลังจากผู้เลี้ยงไก่ไข่ต้องประสบภาวะขาดทุนมาตลอดระยะเวลากว่า 3 ปี ขณะที่ภาครัฐกลับไม่มีมาตรการช่วยเหลืออย่างจริงจัง</p>

 <p>ทั้งนี้ การจัดตั้งกองทุนดังกล่าวจะระดมทุนจากสมาชิกของทั้ง 2 สมาคม คาดว่าเบื้องต้นจะได้ราว 20 ล้านบาท และวางมาตรการใช้เงินกองทุนนี้ใน 2 กิจกรรมคือ 1.ซื้อไข่ไก่ที่เหลือในแต่ละวันจากฟาร์มต่างๆ ช่วยลดการขายทิ้งในราคาต่ำ โดยจะนำไข่ไก่ที่ซื้อออกไปนอกระบบตลาดปกติด้วยวิธีส่งออกไปต่างประเทศหรือส่งเข้าโรงงานแปรรูป และ 2.ใช้ในการปลดแม่ไก่ยืนกรง</p>

 <p>"ผู้เลี้ยงไก่ไข่ได้พยายามแก้ปัญหาในทุกวิถีทาง ทั้งการส่งออกไข่ไก่ส่วนเกิน การลดปริมาณไก่เข้าเลี้ยง และการเร่งปลดแม่ไก่ยืนกรงให้เร็วขึ้น เพื่อลดปริมาณไข่ไก่ให้สอดคล้องกับความต้องการบริโภคที่ลดลง แต่เหตุการณ์ไข้หวัดใหญ่สายพันธุ์ใหม่ทำให้ปริมาณนักท่องเที่ยวเข้าประเทศไทยลดลง การบริโภคไข่ไก่ลดลงกว่าที่ประเมินไว้มาก ทำให้เสถียรภาพด้านราคาไข่ไก่ในบางพื้นที่เริ่มมีปัญหา จึงต้องดำเนินการจัดตั้งกองทุนนี้เพื่อช่วยแก้ปัญหาอีกทางหนึ่ง" <persName>นายมงคล</persName> กล่าว</p>

 <p><persName>นายมาโนช ชูทับทิม</persName> นายกสมาคมผู้เลี้ยงไก่ไข่ กล่าวว่า ผู้เลี้ยงไก่ไข่ต้องทนแบกภาระขาดทุนมาเป็นระยะเวลากว่า 3 ปี ขณะที่ภาครัฐกลับไม่มีแนวทางหรือมาตรการแก้ปัญหาราคาไข่ไก่อย่างจริงจัง ทำให้ผู้เลี้ยงไก่ไข่ต้องหาหนทางช่วยเหลือตนเองมาโดยตลอด
 "ครั้งนี้สมาชิกต้องสละเงินส่วนตัวมารวมกันเพื่อความอยู่รอดในอาชีพ จึงอยากวอนขอให้ภาครัฐหันมาสนใจและเร่งหามาตรการช่วยเหลืออย่างจริงจังเสียที ก่อนที่ผู้เลี้ยงไก่ไข่จะล้มหายตายจากไปมากกว่านี้" <persName>นายมาโนช</persName> กล่าว</p></body>
</news>
