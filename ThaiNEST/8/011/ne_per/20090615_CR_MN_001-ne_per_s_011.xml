<teiHeader>
<fileDesc>
<titleStmt>
  <title>ดีเอสไอส่งฟ้อง 6 ตร.อยุธยาช็อตไข่อาสาสมัครบังคับเป็นโจร  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-15 11:16:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000067240  </bibl>
</sourceDesc>
</fileDesc>
</teiHeader>
<news>
<headline>ดีเอสไอส่งฟ้อง 6 ตร.อยุธยาช็อตไข่อาสาสมัครบังคับเป็นโจร</headline>
<lead>“ดีเอสไอ” ส่งฟ้องตำรวจ สภ.พระนครศรีอยุธยา 6 นาย หลังพบหลักฐานร่วมกันช็อตไข่อาสาสมัครกู้ภัย บังคับให้รับสารภาพเป็นคนร้ายกระชากสร้อย</lead>
<neck></neck>
<body><p>วันนี้ (15 มิ.ย.) ที่กรมสอบสวนคดีพิเศษ (ดีเอสไอ) <persName>พ.อ.ปิยะวัฒก์ กิ่งเกตุ</persName> ผู้อำนวยการสำนักคดีอาญาพิเศษ นำตัวเจ้าหน้าที่ตำรวจชั้นประทวน และสัญญาบัตร สภ.พระนครศรีอยุธยา รวม 6 คน ผู้ต้องหาร่วมกันช็อตไข่<persName>นายเอกวัด ศรีมันตะ</persName> อาสาสมัครหน่วยกู้ภัยสมาคมอยุธยารวมใจ ส่งให้พนักงานอัยการ สำนักงานอัยการฝ่ายคดีพิเศษ พิจารณาสั่งฟ้องในความผิดฐานทำร้ายร่างกายผู้ต้องหาจนได้รับอันตรายสาหัส และเป็นการกระทำโดยทรมานหรือโดยกระทำทารุณโหดร้าย</p>
       
       <p>สำหรับคดีนี้เหตุเกิดขึ้นเมื่อวันที่ 2 -3 พ.ย.47 ที่ป้อมตำรวจวัดพระญาติ สภ.พระนครศรีอยุธยา โดยในวันเกิดเหตุเจ้าหน้าที่ตำรวจได้ตรวจค้นรถจักรยานยนต์ที่ไม่ติดแผ่นป้ายทะเบียนของ<persName>นายเอกวัด</persName> โดยรถจักรยานยนต์จอดอยู่ที่จุดนัดพบของหน่วยกู้ภัย บริเวณด้านข้างป้อมตำรวจวัดพระญาติ แต่ไม่พบสิ่งผิดกฎหมายแต่ประการใด จากนั้นเจ้าหน้าที่ตำรวจได้ออกใบสั่งให้ไปชำระค่าปรับ <persName>นายเอกวัด</persName>กับเพื่อนจึงไปชำระค่าปรับที่ สภ.พระนครศรีอยุธยา แล้วนำใบเสร็จมาให้เจ้าหน้าที่ตำรวจที่ป้อมตำรวจวัดพระญาติเพื่อรับรถจักรยานยนต์คืน แต่เจ้าหน้าที่ตำรวจบอกให้รอก่อน และอ้างว่าตรวจพบสร้อยคอทองคำอยู่ที่ใต้เบาะรถจักรยานยนต์ และใช้มือล้วงเข้าไปในกางเกงข้างขวาของเจ้าหน้าที่ตำรวจนำสร้อยคอทองคำลักษณะขาดครึ่งและมีพระเลี่ยมทองติดอยู่ด้วยออกมาให้ดู <persName>นายเอกวัด</persName>ยืนยันไม่รู้ว่าสร้อยดังกล่าวมาได้อย่างไร เจ้าหน้าที่ตำรวจจึงนำ<persName>นายเอกวัด</persName>เข้าไปภายในป้อมตำรวจและทำร้ายร่างกายเพื่อบังคับให้<persName>นายเอกวัด</persName>ให้การรับสารภาพว่าเป็นคนร้ายชิงทรัพย์สร้อยคอทองคำ</p>
       
       <p>ด้าน<persName>นายเอกวัด</persName>ไม่ยอมรับสารภาพ ตำรวจจึงนำตัว<persName>นายเอกวัด</persName>ไปที่ สภ.พระนครศรีอยุธยา และนำตัวขึ้นไปในห้องหนึ่งซึ่งอยู่ที่ชั้น 2 ของสถานีตำรวจ และได้ร่วมกันทำร้ายร่างกาย<persName>นายเอกวัด</persName>จนเป็นเหตุให้<persName>นายเอกวัด</persName>ได้รับอันตรายสาหัส เพื่อบังคับให้<persName>นายเอกวัด</persName>รับสารภาพว่าเป็นคนร้ายชิงทรัพย์สร้อยคอทองคำ ต่อมาเจ้าหน้าที่ตำรวจ สภ.พระนครศรีอยุธยาได้ส่งตัว<persName>นายเอกวัด</persName>ให้กับ สภ.อุทัย และมีการทำร้ายร่างกายจนเป็นเหตุให้<persName>นายเอกวัด</persName>ได้รับบาดเจ็บสาหัสเช่นเดียวกัน ซึ่งได้ส่งสำนวนของ สภ.อุทัย ให้กับพนักงานอัยการแล้ว</p>
       
       <p><persName>พ.อ.ปิยะวัฒก์</persName> กล่าวอีกว่า จากการสืบสวนสอบสวนรวบรวมพยานหลักฐานในสำนวนนี้ พบว่ามีเจ้าหน้าที่ตำรวจทั้งชั้นสัญญาบัตรและชั้นประทวน รวมทั้งตำรวจชุมชนของสถานีตำรวจภูธรพระนครศรีอยุธยา จำนวน 6 คน มีส่วนเกี่ยวข้องกับการร่วมกันทำร้ายร่างกาย<persName>นายเอกวัด</persName> จึงหมายเรียกเจ้าหน้าที่ตำรวจทั้ง 6 คนมารับทราบข้อกล่าวหาแล้ว และมีความเห็นสั่งฟ้องเจ้าหน้าที่ตำรวจทั้ง 6 คนเป็นผู้ต้องหา ฐานร่วมกันทำร้ายร่างกาย<persName>นายเอกวัด</persName>จนได้รับอันตรายสาหัสป่วยเจ็บด้วยอาการทุกขเวทนาเกินกว่ายี่สิบวัน หรือจนประกอบกรณียกิจตามปกติไม่ได้เกินกว่า 20 วัน และเป็นการกระทำโดยทรมานหรือโดยกระทำทารุณโหดร้าย ต้องระวางโทษจำคุกตั้งแต่ 2-10 ปี</p></body>
</news>
