<teiHeader>
<fileDesc>
<titleStmt>
  <title>โครงการสินเชื่อพลังงาน 1 ปีที่ผ่านมาปล่อยสินเชื่อไปแล้วกว่า 6 หมื่นล้านบาท  </title>
  <author>ณัชชา พรหมอินทร์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206110157&tb=N255206  </bibl>
</sourceDesc>
</fileDesc>
</teiHeader>
<news>
<headline>โครงการสินเชื่อพลังงาน 1 ปีที่ผ่านมาปล่อยสินเชื่อไปแล้วกว่า 6 หมื่นล้านบาท</headline>
<lead>กระทรวงพลังงาน ระบุ โครงการสินเชื่อพลังงาน 1 ปีที่ผ่านมา มีการปล่อยสินเชื่อให้ผู้ประกอบการที่สนใจลงทุนด้านการอนุรักษ์พลังงาน และพลังงานทดแทนไปแล้วกว่า 6 หมื่นล้านบาท ช่วยประหยัดพลังงานได้ถึง 20,000 ล้านบาท</lead>
<neck></neck>
<body><p><persName>นายแพทย์วรรณรัตน์ ชาญนุกูล</persName> รัฐมนตรีว่าการกระทรวงพลังงาน กล่าวในการสัมมนาพลิกวิกฤตเศรษฐกิจด้วยสินเชื่อพลังงานว่า ในช่วง 1 ปีที่ผ่านมา โครงการสินเชื่อพลังงานในการปล่อยสินเชื่อให้ผู้ประกอบการ และผู้ที่สนใจลงทุนด้านการอนุรักษ์พลังงาน และพลังงานทดแทนไปแล้วกว่า 60,907 ล้านบาท ช่วยประหยัดพลังงานได้ 20,302 ล้านบาทต่อปี ถือว่ารัฐบาลลดภาระการก่อสร้างโรงไฟฟ้าขนาดใหญ่ กำลังการผลิต 800 เมกกะวัตต์ได้ 1 โรง พร้อมเดินหน้าผลักดันมาตรการสนับสนุนการลงทุนด้านการอนุรักษ์พลังงาน และพลังงานทดแทนทุกรูปแบบ คือโครงการเงินหมุนเวียนเพื่อการอนุรักษ์พลังงาน โครงการสิทธิประโยชน์ทางภาษีเพื่อการอนุรักษ์พลังาน โครงการส่งเสริมการลงทุนประหยัดพลังงาน และการใช้พลังงานทดแทน หรือบีโอไอ และโครงการส่งเสริมการลงทุนด้านการอนุรักษ์พลังงานงาน และพลังงานทดแทน หรือ ESCO Fund เมื่อรวมทุกโครงการในการประหยัดพลังงาน มีการลงทุนไปแล้ว 82,000 ล้านบาท ช่วยประหยัดพลังงานได้ 28,000 ล้านบาท ทั้งนี้ที่ผ่านมาภาพรวมการใช้พลังงานของประเทศ ยังมีแนวโน้มสูงขึ้นต่อเนื่อง ในปี 2552 มีการใช้พลังงานทุกชนิดในประเทศประมาณ 1.5 ล้านล้านบาท ขณะที่ปี 2551 มีการใช้สูงขึ้นอยู่ที่ 1.7 ล้านล้านบาท สูงกว่าเงินงบประมาณของประเทศ ส่งผลให้มีการนำเข้าพลังงานจากต่างประเทศสูงขึ้นตามมาด้วย ซึ่งปี 2551 ที่ผ่านมา มีการนำเข้าพลังงานถึง 1.15 ล้านล้านบาท </p>
<p>รัฐมนตรีว่าการกระทรวงพลังงาน ย้ำว่า ขณะนี้เป็นช่วงที่ภาวะเศรษฐกิจโลกชะลอตัว จึงเป็นโอกาสดีที่ผู้ประกอบการจะทำการปรับปรุงสายงานการผลิตภายใน เพื่อให้เกิดประสิทธิภาพสูงขึ้น และลดต้นทุนการผลิตลง โดยสถาบันการเงิน 13 แห่งที่มีการปล่อยกู้ มีความพร้อมปล่อยสินเชื่อให้กับผู้ประกอบการที่สนใจลงทุนด้านพลังงาน และพลังงานทดแทนต่อเนื่อง </p></body>
</news>
