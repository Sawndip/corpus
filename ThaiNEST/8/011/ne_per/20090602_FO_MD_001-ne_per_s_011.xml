<teiHeader>
<fileDesc>
<titleStmt>
  <title>จีเอ็มยื่นขอล้มละลายภายใต้การดูแลของรบ.สหรัฐฯ  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-02 21:57:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000062083  </bibl>
</sourceDesc>
</fileDesc>
</teiHeader>
<news>
<headline>จีเอ็มยื่นขอล้มละลายภายใต้การดูแลของรบ.สหรัฐฯ</headline>
<lead>เจนเนอรัล มอเตอร์ส คอร์ป (จีเอ็ม) ยื่นขอเข้าสู่ภาวะล้มละลายอย่างเป็นทางการแล้วเมื่อวันจันทร์ (1) ขณะที่คณะรัฐบาล<persName>โอบามา</persName>ก็เริ่มขั้นตอนแรกๆ ในความพยายามฟื้นชีพบริษัทรถยนต์ใหญ่อันดับหนึ่งของประเทศ และเคยเป็นสัญญลักษณ์แห่งอุตสาหกรรมอเมริกันแห่งนี้ ด้วยการให้ช่วยเหลือด้านการเงินและการกำกับดูแลอย่างที่ไม่เคยให้ใครมาก่อน</lead>
<neck></neck>
<body><p>กรณีล้มละลายของจีเอ็มถือว่าใหญ่เป็นอันดับสามในประวัติศาสตร์องค์กรธุรกิจของสหรัฐฯ และหากไม่นับรวมภาคการเงิน ก็ถือเป็นการล้มละลายใหญ่ที่สุดในภาคอุตสาหกรรมการผลิตเลยทีเดียว</p>
<p>การตัดสินใจดันจีเอ็มเข้าสู่ภาวะล้มละลายเพื่อให้สามารถปรับโครงสร้างได้อย่างรวดเร็ว รวมทั้งอัดฉีดเงินกู้ให้อีก 30,000 ล้านดอลลาร์เพื่อปรับโครงสร้างนี้ เป็นการเสี่ยงวางเดิมพันอย่างมหาศาลของคณะรัฐบาล<persName>ประธานาธิบดีบารัค โอบามา</persName></p>
<p>แต่ในวันจันทร์นั้นเอง ศาลล้มละลายได้อนุมัติให้ไครสเลอร์ที่เข้าสู่ภาวะล้มละลายไปแล้วตั้งแต่ปลายเดือนเมษายน สามารถขายทรัพย์สินส่วนดีๆ เข้าสู่บริษัทใหม่ที่จะบริหารโดยเฟียตแห่งอิตาลีได้ ทั้งนี้แผนการฟื้นชีพของจีเอ็มถูกมองว่าอยู่ในโมเดลเดียวกันกับไครสเลอร์ ดังนั้นการที่ไครสเลอร์มีความคืบหน้าทำท่าจะกลายเป็นบริษัทใหม่และก้าวออกจากภาวะล้มละลายได้อย่างรวดเร็วเช่นนี้ จึงเพิ่มความหวังให้แก่จีเอ็มเป็นอย่างมาก</p>
<p>หลังประกาศภาวะล้มละลาย หุ้นของจีเอ็ม ซึ่งเคยครั้งหนึ่งเคยเป็นหุ้นบลูชิปที่ถือว่ามีความแข็งแกร่งมากที่สุด ก็ถูกถอดออกจากการเป็นส่วนหนึ่งของดัชนีดาวโจนส์อุตสาหกรรมและถูกตลาดหลักทรัพย์นิวยอร์กปลดจากการเป็นบริษัทจดทะเบียนด้วย</p>
<p>“นี่เป็นข้อพิสูจน์ว่าจีเอ็มล้มเหลวครั้งมโหฬาร” บ๊อบ เอลตัน นักประวัติศาสตร์อุตสาหกรรมรถยนต์กล่าว “ที่จริงพวกเขาล้มเหลวมาตั้งนานแล้วแต่ปิดบังเอาไว้ และตอนนี้ก็ถึงที่สุดของเส้นชีวิตแล้ว”</p>
<p>การเข้าสู่ภาวะล้มละลายของไครสเลอร์ ซึ่งได้รับความช่วยเหลือทางการเงินจากกระทรวงการคลังสหรัฐฯเช่นกัน เห็นกันว่าเป็นบททดสอบเพื่อปูทางสำหรับการล้มละลายของจีเอ็มที่มีขนาดใหญ่กว่าและมีรูปแบบองค์กรที่ซับซ้อนกว่ามาก</p>
<p><persName>ประธานาธิบดีโอบามา</persName>กล่าวเมื่อวันจันทร์ว่า เขาเชื่อว่าจีเอ็มจะสามารถฟื้นตัวจากภาวะล้มละลายได้อย่างรวดเร็ว แต่เขาก็กล่าวด้วยว่าการล้มละลายทำให้รัฐบาลต้องเข้าเป็นผู้ถือหุ้นรายใหญ่ที่สุด โดยที่ไม่มีความต้องการเช่นนั้นเลย</p>
<p>“เป้าหมายของรัฐบาลก็คือทำให้จีเอ็มยืนอยู่บนขาตัวเองได้เร็วที่สุดโดยไม่ต้องพึ่งมือคนอื่นมาพยุง และแข็งแกร่งอย่างรวดเร็ว” <persName>โอบามา</persName>บอก</p>
<p>แผนการของรัฐบาลก็คือการทำให้จีเอ็มตัดขายสินทรัพย์ที่เป็นส่วนเกินและปลดภาระหนี้สิน แล้วทำให้บริษัทจีเอ็มใหม่ที่เล็กกว่าเดิมมาก หลุดพ้นจากการคุ้มครองของศาลล้มละลายภายในเวลาเพียง 60-90 วัน</p>
<p>ในระหว่างอยู่ในภาวะล้มละลาย จีเอ็มจะถูกแบ่งเป็นสองบริษัท นั่นคือ “จีเอ็มใหม่” และ “จีเอ็มเก่า” จีเอ็มใหม่จะได้รับสินทรัพย์ต่างๆ ที่มีค่าแก่การอยู่รอดต่อไปในสภาพที่จะมีขนาดเล็กลงกว่าเดิมมาก ขณะที่จีเอ็มเก่าจะรับเอาสินทรัพย์ที่เป็นส่วนเกิน ซึ่งรวมถึงโรงงานและเครื่องจักรอุปกรณ์ส่วนเกิน โดยในที่สุดแล้วสินทรัพย์ของจีเอ็มเก่าก็จะถูกขายทอดตลาด ภายใต้การคุ้มครองของศาลล้มละลาย</p>
<p>จีเอ็มกล่าวในเอกสารยื่นขอความคุ้มครองในภาวะล้มละลายว่า จากธุรกรรมดังกล่าว จะทำให้เกิดบริษัทที่ปรับองค์กรบริหารใหม่ ซึ่งจะทำให้จีเอ็มมีโอกาสในการปรับโครงสร้างได้ราบรื่นมากขึ้น</p>
<p>นอกจากนั้นในวันแรกของการพิจารณาของศาลเกี่ยวกับการเข้าสู่ภาวะล้มละลายของจีเอ็ม ทนายความของบริษัทกล่าวว่าพวกเขาจะขอให้<persName>ผู้พิพากษาโรเบิร์ต เกอร์เบอร์</persName> อนุม้ติให้สามารถขายสินทรัพย์ที่แข็งแกร่งที่สุดออกไปได้ภายใน 30 วัน</p>
<p>จีเอ็มกล่าวว่า<persName>ผู้พิพากษาเกอร์เบอร์</persName>ได้อนุมัติให้บริษัทสามารถเข้าถึงเม็ดเงิน 33,300 ล้านดอลลาร์สหรัฐฯที่กระทรวงการคลังสหรัฐ รัฐบาลแคนาดาและรัฐบาลของรัฐออนแทริโอ เป็นผู้จัดให้</p>
<p>ตั้งแต่เริ่มปีนี้มา จีเอ็มรอดชีวิตได้ก็ด้วยเงินช่วยเหลือจากรัฐบาลสหรัฐฯ ขณะที่ทีมงานเฉพาะกิจที่ทำเนียบขาวเป็นผู้แต่งตั้ง ก็จัดทำแผนการในการปรับโครงสร้างจีเอ็มครั้งมโหฬาร ซึ่งรวมแล้วจะต้องใช้เงินช่วยเหลือจากรัฐบาลสหรัฐฯประมาณ 50,000 ล้านดอลลาร์</p>
<p>ตามแผนการนี้รัฐบาลอเมริกันจะเป็นเจ้าของหุ้น 60% ในจีเอ็มใหม่ ซึ่งก็เท่ากับคณะรัฐบาล<persName>โอบามา</persName>กำลังวางเดิมพันว่า บริษัทรถยนต์แห่งนี้ จะสามารถแข่งขันกับบริษัทอื่นๆ อย่างเช่นโตโยต้า มอเตอร์ ภายหลังทำความตกลงกับเจ้าหนี้และสหภาพแรงงานเพื่อตัดลดหนี้ลงราวครึ่งหนึ่ง ตลอดจนลดต้นทุนด้านแรงงานลงไป</p>
<p>จีเอ็มวางแผนการที่จะปิดหรือหยุดใช้โรงงานและการดำเนินงานด้านคลังสินค้าในสหรัฐฯรวม 14 แห่ง โดยที่จะมีการปลดคนงานจีเอ็มในสหรัฐฯระหว่าง 18,000 –20,000 คน นอกจากนั้น ยังจะปลดตำแหน่งงานประจำออฟฟิศอีกเกือบ 8,000 คน</p></body>
</news>
