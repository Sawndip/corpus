<teiHeader>
<fileDesc>
<titleStmt>
  <title>ศุภชัยไม่หวั่นปชป.โกรธ หลังยื่นสอบสส.ถือหุ้น  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-20 13:01:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090720/61269/%e0%b8%a8%e0%b8%b8%e0%b8%a0%e0%b8%8a%e0%b8%b1%e0%b8%a2%e0%b9%84%e0%b8%a1%e0%b9%88%e0%b8%ab%e0%b8%a7%e0%b8%b1%e0%b9%88%e0%b8%99%e0%b8%9b%e0%b8%8a%e0%b8%9b.%e0%b9%82%e0%b8%81%e0%b8%a3%e0%b8%98-%e0%b8%ab%e0%b8%a5%e0%b8%b1%e0%b8%87%e0%b8%a2%e0%b8%b7%e0%b9%88%e0%b8%99%e0%b8%aa%e0%b8%ad%e0%b8%9a%e0%b8%aa%e0%b8%aa.%e0%b8%96%e0%b8%b7%e0%b8%ad%e0%b8%ab%e0%b8%b8%e0%b9%89%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><persName>ศุภชัย</persName>ไม่หวั่นปชป.โกรธ หลังยื่นสอบสส.ถือหุ้น</headline>
<lead>"<persName>ศุภชัย ใจสมุทร</persName>"ไม่หวั่นถูกปชป.เคือง หลังยื่นกกต.สอบส.ส.ถือหุ้น ยันภท.-ปชป.ทำงานร่วมกันได้ เชื่อแยกเรื่องส่วนตัวกับบ้านเมือง</lead>
<neck></neck>
<body><p>กกต.-<persName>นายศุภชัย ใจสมุทร</persName> โฆษกพรรคภูมิใจไทย ในฐานะผู้ร้อง 28 ส.ส. พรรคประชาธิปัตย์ จนส่งผลให้   ส.ส. 13 รายต้องถูกส่งให้ศาลรัฐธรรมนูญวินิจฉัยคุณสมบัติ ว่า การยื่นในครั้งนั้นตนไม่มีความประสงค์ที่จะให้เกิดความวุ่นวาย แต่ตอนที่ยื่นสังคมมีการตั้งคำถามเรื่องการบังคับใช้กฎหมาย เพราะมีบุคคลสำคัญของบ้านเมืองไม่ปฏิบัติตามกฎหมาย ตนจึงยื่นคำร้องเพื่อสร้างบรรทัดฐานให้กับสังคม ตนไม่มีเจตนาที่จะก่อผลกระทบกับรายบุคคลแต่เป็นการทำตามหลักการ และการตัดสินของกกต. ครั้งนี้ก็สร้างบรรทัดฐานให้กับสังคม ประชาชนก็คงชื่นชมกกต.  </p>
<p>"ผมคิดว่าได้ทำในสิ่งที่ถูกต้อง ถ้าใครโกรธก็แสดงความเสียใจด้วยที่รู้สึกอย่างนั้น ผมเข้าใจที่ท่านจะโกรธ แต่ยืนยันว่าพรรคภูมิใจไทย ก็ยังสามารถทำงานร่วมกับพรรคประชาธิปัตย์ได้ เพราะเราแยกเรื่องส่วนตัวออกจากบ้านเมือง ผมไม่ได้แค้นใคร และเชื่อว่าพรรคประชาธิปัตย์คงไม่แค้นผม เพราะเป็นพรรคการเมืองเก่าแก่ และเข้าใจหลักกฎหมายเป็นอย่างดี แต่อาจจะมีอารมณ์วูบๆเข้ามาบ้าง แต่ท่านก็จะเข้าใจ" <persName>นายศุภชัย</persName>กล่าว</p>
<p><persName>นายศุภชัย</persName> กล่าวต่อว่า เรื่องนี้ถือเป็นจุดเปลี่ยนที่สำคัญ ซึ่งต้องมาดูว่ามีรัฐธรรมนูญมาตราใดที่มีปัญหา และผู้ที่เกี่ยวข้องน่าจะถือโอกาสนำเรื่องนี้ไปดำเนินการ เช่นมาตรา 265 ซึ่งเราก็ไม่ทราบว่าศาลรัฐธรรมนูญจะตีความอย่างไร เรื่องนี้น่าจะนำไปทบทวนว่าต้องมีกฎหมายลูกออกมาอธิบายความว่าน่าจะมีวิธีปฏิบัติอย่างไรหรือไม่ เช่นหุ้นน่าจะมีนัยยะอย่างไร เป็นหุ้นในลักษณะใดหรือห้ามถือในจำนวนเท่าไหร่</p>
<p><persName>นายศุภชัย</persName> กล่าวต่อว่า ในส่วนของ 44 ส.ส. ที่จะตัดสินในวันที่ 23 ก.ค. นี้ ในส่วนของพรรคภูมิใจไทยมีผู้เข้าข่าย 2 คนคือ <persName>นาย บุญจง วงศ์ไตรรัตน์</persName> รมช. มหาดไทย และ<persName>นาย มานิต นพอมรบดี</persName> รมช.สาธารณสุข  ซึ่งหากผลออกมาว่าท่านมีคุณสมบัติขัดรัฐธรรมนูญ ทั้งสองคนก็พร้อมจะลงสมัครส.ส.ใหม่ แต่ส่วนตนเห็นว่า กกต.เหมือนกับพนักงานสอบสวน การจะมีความผิดหรือไม่ต้องอยู่ที่ศาลรัฐธรรมนูญเป็นผู้ตัดสินดังนั้นอย่าเพิ่งรีบลาออก</p>
<p>ผู้สื่อข่าวถามว่าหากต้องเลือกตั้งใหม่พร้อมๆกันหลายเขตในขณะนี้พรรคภูมิใจไทยพร้อมหรือไม่ <persName>นายศุภชัย</persName> กล่าวว่า เราพร้อม พรรคได้จัดเตรียมตัวผู้สมัครส.ส.ในทุกเขตเลือกตั้ง โดยเฉพาะพื้นที่ภาคอีสาน และอาจจะมีส.ส.จากพรรคอื่นไหลเข้ามาด้วย แต่ไม่บอกว่าพรรคไหน เพราะตนมองว่าส.ส.พรรคอื่นหรืออดีต ส.ส.ก็มีวิจารญานว่าควรจะอยู่พรรคใด เช่นเดียวกับส.ส. พรรคภูมิใจไทยที่มีข่าวว่าจะย้ายไปพรรคอื่น ตนก็เชื่อว่าเขามีวิจารณญานว่าพรรคภูมิใจไทยน่าอยู่มากที่สุดและไม่ไปอยู่พรรคอื่น</p></body>
</news>
