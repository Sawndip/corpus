<teiHeader>
<fileDesc>
<titleStmt>
  <title>“ชวรัตน์”ไม่ขัด “อภิสิทธิ์ ”ทำประชาพิจารณ์โครงการรถเมล์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090608/16164/%e2%80%9c%e0%b8%8a%e0%b8%a7%e0%b8%a3%e0%b8%b1%e0%b8%95%e0%b8%99%e0%b9%8c%e2%80%9d%e0%b9%84%e0%b8%a1%e0%b9%88%e0%b8%82%e0%b8%b1%e0%b8%94%e2%80%9c%e0%b8%ad%e0%b8%a0%e0%b8%b4%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c%e2%80%9d%e0%b8%97%e0%b8%b3%e0%b8%9b%e0%b8%a3%e0%b8%b0%e0%b8%8a%e0%b8%b2%e0%b8%9e%e0%b8%b4%e0%b8%88%e0%b8%b2%e0%b8%a3%e0%b8%93%e0%b9%8c%e0%b9%82%e0%b8%84%e0%b8%a3%e0%b8%87%e0%b8%81%e0%b8%b2%e0%b8%a3%e0%b8%a3%e0%b8%96%e0%b9%80%e0%b8%a1%e0%b8%a5%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>“<persName>ชวรัตน์</persName>”ไม่ขัด “<persName>อภิสิทธิ์</persName> ”ทำประชาพิจารณ์โครงการรถเมล์</headline>
<lead>“<persName>ชวรัตน์</persName>” ไม่ขัด “<persName>มาร์ค</persName>” ทำประชาพิจารณ์โครงการรถเมล์ แต่อยากให้ฟังสภาพัฒน์ฯ ชี้ กทม. ดูแล ขสมก. ได้แต่ต้องรับภาระหนี้ด้วย เชื่อคมนาคม ไม่ขัดแน่</lead>
<neck></neck>
<body><p><persName>นายชวรัตน์ ชาญวีรกูล</persName> รมว.มหาดไทย กล่าวถึงกรณีที่ <persName>นายอภิสิทธิ์ เวชชาชีวะ</persName> นายกรัฐมนตรี เสนอให้มีการทำประชาพิจารณ์โครงการเช่ารถเมล์เอ็นจีวี ว่า เรื่องนี้ทางสภาพัฒนาเศรษฐกิจและสังคมแห่งชาติ (สศช.) ได้รับไปศึกษาแล้ว ดังนั้นจะทำประชาพิจารณ์หรือไม่ขึ้นอยู่กับการวินิจฉัยของสภาพัฒน์ฯว่าจะดำเนินโครงการดังกล่าวอย่างไร จะทำประชาพิจารณ์หรือไม่</p>
<p>เมื่อถามว่าการเพิ่มขั้นตอนการดำเนินโครงการนี้หลายขั้นตอนมองว่าเป็นการเตะถ่วงหรือไม่ <persName>นายชวรัตน์</persName> กล่าวว่า คงไม่ใช่แบบนั้น ซึ่งตนเองเคยบอกแล้วว่าถ้าน้ำยังขุ่นก็ให้เอาสารส้มกวนให้ใส และตนเองเห็นว่าการทำประชาพิจารณ์ถือว่าเป็นเรื่องที่ดีเพื่อจะได้ฟังความเห็นของสาธารณะชน</p>
<p>เมื่อถามว่าหากมีการทำประชาพิจารณ์จริงๆ เกรงว่าผลจะออกมาผิดรูปผิดร่างหรือไม่ เพราะพื้นที่กทม. ไม่ใช่ฐานเสียงของพรรคภูมิใจไทย <persName>นายชวรัตน์</persName> กล่าวว่า ถูกต้อง ก็เพราะพื้นที่ไม่ใช่ของภูมิใจไทย ก็เป็นสิ่งที่ย้ำว่าพรรคภูมิใจไทยทำอะไรลงไปจึงไม่ใช่เพื่อผลประโยชน์พรรคแต่เป็นผลประโยชน์ประชาชนโดยส่วนรวม</p>
<p>เมื่อถามว่าการพบกับ <persName>ม.ร.ว.สุขุมพันธ์ บริพัตร</persName> ผู้ว่าฯกทม. ได้มีหารือเรื่องการให้กทม.เข้ามาดูแลกรมการขนส่งมวลชนกรุงเทพ(ขสมก.) หรือไม่ <persName>นายชวรัตน์</persName> กล่าวว่า ไม่ได้พูด แต่หากกทม. แสดงความพร้อมว่าจะดูแลขสมก.เองก็ต้องมีการหารือกับกระทรวงคมนาคม แต่เชื่อว่าจะมีปัญหาตามมาอีกมาก เช่นเรื่องหนี้สินของ ขสมก.ใครจะเป็นคนรับผิดชอบ ซึ่งหากกทม.จะรับขสมก.ไปบริหารเองก็ต้องรับภาระหนี้สินดังกล่าวด้วย ถ้ากทม.รับภาระหนี้สินไปด้วย ตนเองเชื่อว่ากระทรวงคมนาคมก็ยินดีที่จะยกให้ ส่วนจะบริหารได้หรือไม่ขึ้นอยู่กับกทม.เอง ซึ่งตนเองยังเห็นว่าหากไม่มีการเช่ารถเมล์ก็จะยังไม่สามารถแก้ปัญหาของ ขสมก.ได้</p></body>
</news>
