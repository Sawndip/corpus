<teiHeader>
<fileDesc>
<titleStmt>
  <title>เด็บบี้ โรว์ ฉันไม่เคยนึกอยากเป็นแม่!!! ฉันยอมอุ้มท้อง เพื่อ ไมเคิล แจ๊กสัน!!!  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-14 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01ent01140752&sectionid=0105&day=2009-07-14  </bibl>
</sourceDesc>
</fileDesc>
</teiHeader>
<news>
<headline><persName>เด็บบี้ โรว์</persName> ฉันไม่เคยนึกอยากเป็นแม่!!! ฉันยอมอุ้มท้อง เพื่อ <persName>ไมเคิล แจ๊กสัน</persName>!!!</headline>
<lead></lead>
<neck>ภาพของ <persName>เด็บบี้ โรว์</persName> ยืนร้องไห้จนหน้าแดง เมื่อเห็น <persName>ปารีส</persName> ลูกสาววัย 11 ขวบ ร้องไห้สะอื้นบนเวที เมื่อพูดถึง พ่อ<persName>แจ๊กสัน</persName> ในงานรำลึกถึง คิง ออฟ ป๊อป ที่สนามกีฬาสเตเปิลส์ เซ็นเตอร์ เมื่อเช้าวันอังคารที่ 7 กรกฎาคม น่าจะเป็นภาพที่ทำให้หลายคน รู้สึกเห็นใจหัวอกคนเป็นแม่</neck>
<body><p>ในวันนั้น เดอะซัน เล่าว่า อดีตนางพยาบาล และอดีตภรรยาคนที่สองของ<persName>แจ๊กสัน</persName> ซึ่งหย่ากันไปตั้งแต่ปี 2542 หลังจากแต่งงานอยู่กันได้ 3 ปี ไม่ได้อยู่ในงานซึ่งจัดขึ้นที่นครลอสแองเจลิส แต่เธอยืนดูการถ่ายสดอยู่แถวบ้านไร่ของเธอในเซาเธิร์น แคลิฟอร์เนีย แล้วก็ยืนน้ำตาไหลพราก เมื่อเห็น<persName>ปารีส</persName> ร้องไห้พูดถึง<persName>แจ๊กสัน</persName>ว่า เป็นพ่อที่ดีที่สุด เธอรักพ่อมากเหลือเกิน</p>

<p>แต่ที่ลึกไปกว่านั้นก็คือ "ภาพ" เดียวกันนี้ของ <persName>เด็บบี้ โรว์</persName> ยังก่อให้เกิดคำถามชวนคิดว่า หรือเธอกำลังเปลี่ยนใจ? หรือเธออาจเริ่มมี "สัญชาตญาณ" ของความเป็นแม่ขึ้นมาแล้วก็ได้ หลังจากเห็น ลูกของตัวเองกำลังโศกเศร้า เพราะก่อนหน้านั้น เธอเคยให้สัมภาษณ์ว่า ไม่เคยนึกอยากเป็น "แม่" เลยในชีวิต ... เธอแค่ยอม "อุ้มท้อง" ให้ลูกแก่ <persName>ไมเคิล แจ๊กสัน</persName> เพื่อที่ คิง ออฟ ป๊อป จะได้เป็น "พ่อคน" สมใจเท่านั้น!!!</p>

<p>หลังจาก เงียบหายไปนาน ชื่อและ ข่าวของ<persName>เด็บบี้ โรว์</persName> เริ่มปรากฏตามสื่อต่างๆ ขึ้นมาอีกครั้ง หลังการเสียชีวิตของ คิง ออฟ ป๊อป อดีตสามี เพราะเธอเป็นแม่ของ <persName>ปรินซ์ ไมเคิล</persName> ลูกชายวัย 12 และ<persName>ปารีส</persName> วัย 11 ปี และยังมีข่าวด้วยว่า เธอคิดจะสู้คดีแย่งสิทธิเลี้ยงดูลูกกับ <persName>นางแคเธอรีน</persName> แม่วัย 79 ของ<persName>แจ๊กสัน</persName> ซึ่งเป็น "ย่า" ของเด็กๆ ที่ได้รับสิทธิเลี้ยงดูลูกๆ ทั้ง 3 ของ<persName>แจ๊กสัน</persName>ชั่วคราว ซึ่งยังมี <persName>ปริ๊นซ์ ไมเคิล</persName> ที่ 2 อีกคน ซึ่งเกิดจากการ "อุ้มบุญ" ของผู้หญิง ซึ่งไม่มีใครรู้ว่าเป็นใคร โดยศาลได้เลื่อนการเปิดพิจารณาคดีเรื่องนี้ไปเป็นวันที่ 20 กรกฎาคม </p>

<p><persName>ไมเคิล</persName> กับ <persName>ปารีส</persName> และ<persName>ปรินซ์ ไมเคิล</persName> ลูกชาย</p>

<p><persName>เด็บบี้ โรว์</persName> กับ <persName>ไมเคิล</persName></p>

<p>เคยมีผู้เชี่ยวชาญกฎหมายออกมาให้ความเห็นว่า โอกาสที่<persName>โรว์</persName>จะได้สิทธิเลี้ยงดูลูกนั้น ไม่ได้ขึ้นอยู่แค่ ความผูกพันทางสายเลือด แต่ยังขึ้นอยู่กับความสัมพันธ์ระหว่างแม่ลูกว่า มีความใกล้ชิดกันขนาดไหน? ไปมาหาสู่กันบ่อยมั้ย?</p>

<p>ซึ่งหากเป็นเช่นนั้น ก็ดูเหมือนว่า โอกาสที่<persName>โรว์</persName>ที่จะได้สิทธิเลี้ยงดู <persName>ปรินซ์ ไมเคิล</persName> และ <persName>ปารีส</persName> ช่างริบหรี่เหลือเกิน ยิ่งใครที่เคยได้อ่านคำสัมภาษณ์ของเธอในนิตยสารอัส วีกลี่ เมื่อปี 2546 หลังเธอหย่ากับ<persName>แจ๊กสัน</persName>ผ่านมา 4 ปี แล้วอดีตนางพยาบาล ซึ่งพบกับ<persName>แจ๊กสัน</persName> เพราะทำงานอยู่กับหมอผิวหนังประจำตัวของคิง ออฟ ป๊อป ในอดีต บอกกับ <persName>เอียน ดรูว์</persName> นักข่าวของอัส วีกลี่ อย่างไม่ปิดบังเลยว่า เธอไม่เคยคิดอยากจะเป็น "แม่" เลยในชีวิต!!!</p>

<p><persName>ไมเคิล</persName>-<persName>เด็บบี้</persName> กับลูกๆ </p>

<p><persName>ไมเคิล แจ๊กสัน</persName> (ซ้ายสุด) แหย่ <persName>ปารีส</persName> ลูกสาว ระหว่างนั่งรอขึ้นเครื่องที่สนามบินในลอสแองเจลิส โดยมี <persName>ปรินซ์ ไมเคิล</persName> ลูกชายคนโต นั่งอยู่ด้วย</p>

<p>"การเป็นพ่อแม่เป็นงานศิลปะอย่างหนึ่ง คุณได้ชื่อว่าเป็นเจ้าของผลงาน... แต่การที่คุณได้ให้กำเนิด ได้อุ้มท้องทารกคนหนึ่ง นั่นไม่ได้หมายความว่า มันทำให้คุณได้เป็นพ่อคน แม่คนโดยอัตโนมัติ... คุณได้แค่ชื่อเท่านั้น"</p>

<p><persName>โรว์</persName> ซึ่งปัจจุบันอายุ 50 เล่าให้<persName>ดรูว์</persName> ฟังว่า "ลูกของฉัน ไม่เคยเรียกฉันว่า มัม (แม่) เพราะฉันไม่อยากให้พวกเขาเรียกฉันอย่างนั้น พวกเขาเป็นลูกของไมเคิล แต่นั่นก็ไม่ได้หมายความว่า พวกเขาไม่ใช่ลูกของฉัน แต่ฉันตกลงใจมีพวกเขา เพราะฉันต้องการให้ไมเคิล ได้เป็นพ่อ"</p>

<p>หลังจากหย่ากัน แล้วเธอได้เซ็นสัญญามอบสิทธิในการเลี้ยงดูลูกๆ ให้<persName>แจ๊กสัน</persName> อย่างไม่ลังเล เธอบอกกับ<persName>ดรูว์</persName>ว่า เป็นเพราะเธอเชื่อว่า<persName>แจ๊กสัน</persName>เป็นพ่อที่ดี!!!</p>

<p>เธอยังพูดถึงคำครหาต่างๆ ที่ว่าเธอ "ทิ้งลูก" ว่า "ผู้คนต่างพูดกันว่าฉันไม่อยากจะเชื่อเลยว่าเธอจะทิ้งลูกลง ทิ้งลูกน่ะเหรอ? ลูกๆ ของฉันได้อยู่กับพ่อของพวกเขา อย่างที่มันสมควรจะเป็นต่างหาก"</p>

<p>เมื่อ<persName>เอียน ดรูว์</persName> ถามว่า ทำไมไม่คิดว่า ลูกๆ น่าจะอยู่กับเธอ<persName>โรว์</persName>ตอบอย่างไม่ปิดบัง หรือคิดจะสร้างภาพเลยว่า "ก็ฉันไม่ได้มีลูก เพราะต้องการเป็นแม่นี่หน่า เหมือนอย่างที่ฉันบอกคุณตั้งแต่แรกน่ะแหละว่า คุณได้แค่ชื่อว่าเป็นแม่ แต่ฉันไม่เคยเปลี่ยนผ้าอ้อมให้ลูก ไม่เคยต้องตื่นขึ้นมากลางดึก ถึงแม้ฉันจะอยู่ในบ้านตอนนั้นด้วย ไมเคิลเป็นคนทำทั้งหมด สิ่งที่ฉันกำลังจะบอกคุณก็คือ เขาเป็นพ่อที่วิเศษที่สุด แม้กระทั่งก่อนที่ลูกตัวน้อยๆ ต้องการอะไร เขารู้ก่อนด้วยซ้ำ ซึ่งนั่นไม่ใช่ฉันเลย"</p>

<p>อดีตนางพยาบาล เล่าให้<persName>ดรูว์</persName>ฟังด้วยว่า ก่อนหน้าจะรู้จักกับ<persName>แจ๊กสัน</persName> เธอไม่เคยมีความคิดอยากมีลูกเกิดขึ้นสักแว้บในสมอง "ถ้าไม่ใช่เพราะฉันรักเขามาก และไม่ใช่เพราะมิตรภาพของเรา ฉันไม่มีวันมีลูกแน่นอน"</p>

<p>เธอยังพูดถึงช่วงเวลาที่ได้ใช้ชีวิตกับ<persName>ไมเคิล แจ๊กสัน</persName>ว่า "ฉันได้ชีวิตกับคนที่เต็มไปด้วยความรัก ความใส่ใจ และยังมีโอกาสได้ใช้ชีวิต ซึ่งฉันคิดว่าคงไม่มีทางได้เจออีกแล้ว แต่ทุกวันนี้ฉันก็ยังตั้งตาคอย และอยากเจอ ... แต่ฉันก็ยังเป็นคนที่เห็นแก่ตัวเรื่องมีลูก"</p>

<p>ข้อมูลเหล่านี้ อัส วีกลี่ ได้นำมาเขียนถึงอีกครั้งใน ฉบับล่าสุดประจำเดือนกรกฎาคม ซึ่งคงทำให้การต่อสู้เรื่องสิทธิเลี้ยงดูลูกของ <persName>เด็บบี้ โรว์</persName> เป็นไปด้วยความยากลำบากพอดู หากเธอคิดจะสู้กับ <persName>แคเธอรีน แจ๊กสัน</persName> ที่น่าจะมีความใกล้ชิดกับหลานๆ มากกว่า!!!</p></body>
</news>
