<teiHeader>
<fileDesc>
<titleStmt>
  <title>ตลาดญี่ปุ่นขานรับอาหารไทย  จับมือห้างจัสโก้เพิ่มยอดสั่งซื้อ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-03 11:49:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000075333  </bibl>
</sourceDesc>
</fileDesc>
</teiHeader>
<news>
<headline>ตลาดญี่ปุ่นขานรับอาหารไทย  จับมือห้างจัสโก้เพิ่มยอดสั่งซื้อ</headline>
<lead>อาหารไทยได้รับความนิยมอย่างสูงจากตลาดญี่ปุ่น สอ. ระบุการนำผู้ประกอบการอาหาร โรดโชว์ในห้างดังแดนปลาดิบ ยอดขายในงานกว่า 56 ล้านเยน และต่อเนื่องกว่า 36 ล้านเหรียญ พร้อมจับมือเพิ่มจำนวนรับซื้ออาหารไทยตลอดทั้งปี</lead>
<neck></neck>
<body><p><persName>นางอัมพวัน พิชาลัย</persName> ผู้อำนวยการอาวุโส สำนักงานส่งเสริมการค้าในต่างประเทศ (สอ.) ณ กรุงโตเกียว เปิดเผยว่า จากการที่สำนักงานฯ ร่วมกับเอกชนญี่ปุ่น อย่างบริษัท IAC Inc. และห้างสรรพสินค้า Jusco ซึ่งมีสาขากว่า 242 สาขาทั่วประเทศญี่ปุ่น จัดงานส่งเสริมการขายผลไม้ไทยและผลิตภัณฑ์อาหารไทย เมื่อเร็วๆ นี้ที่ผ่านมา ซึ่งมีผู้ประกอบการร้านอาหารไทยและผลไม้ไทยนำสินค้ามาร่วมแสดง ปรากฎว่า ได้การตอบรับด้วยดี สินค้าที่ได้รับความนิยม ทั้งอาหารปรุงสำเร็จรูป เช่น กะเพราไก่ บะหมี่กึ่งสำเร็จรูป แกงเขียวหวาน และแกงกระหรี่ เป็นต้น ได้รับความนิยมเป็นเมนูอาหารกลางวัน ส่วนผักสดและผลไม้ไทยที่ได้รับความนิยม คือ หน่อไม้ฝรั่ง กระเจี๊ยบเขียว มะม่วง และมะพร้าวอ่อน เป็นต้น โดยมียอดจำหน่ายภายในงานกว่า 56 ล้านเยน และคาดว่าจะเกิดการเจรจาธุรกิจต่อเนื่อง มียอดสั่งซื้อสินค้าในปีนี้เพิ่มขึ้นจากเดิมถึง 36 ล้านเหรียญสหรัฐฯ หรือประมาณ 3,420 ล้านเยน</p>
        
       <p>นอกจากนั้น จากที่กรมส่งเสริมการส่งออก ได้มีการลงนามบันทึกข้อตกลงกับบริษัท AEON JUSCO ตกลงจะขยายการนำเข้าผลิตภัณฑ์อาหารไทยเพิ่มมากขึ้น เพื่อเปิดโอกาสให้ไทยได้นำสินค้าอาหารไทยมาวางจำหน่ายในซูเปอร์มาร์เก็ตของห้างสรรพสินค้า Jusco ตลอดทั้งปีเพิ่มมากขึ้นด้วย</p></body>
</news>
