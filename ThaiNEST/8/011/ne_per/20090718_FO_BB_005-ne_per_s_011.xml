<teiHeader>
<fileDesc>
<titleStmt>
  <title>ย่อยต่างประเทศ : ลงทุนต่างชาติในพม่าพุ่ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/18/news_29128762.php?news_id=29128762  </bibl>
</sourceDesc>
</fileDesc>
</teiHeader>
<news>
<headline>ย่อยต่างประเทศ : ลงทุนต่างชาติในพม่าพุ่ง</headline>
<lead>ย่างกุ้ง - กระทรวงวางแผนและพัฒนาเศรษฐกิจของพม่า เผยวานนี้ (17 ก.ค.) ว่า การลงทุนของต่างชาติในพม่าเพิ่มขึ้นกว่า 5 เท่า เป็นเกือบ 1,000 ล้านดอลลาร์ เมื่อปีที่แล้ว หลังจากจีนทุ่มลงทุนภาคเหมืองแร่ ทั้งนี้ การลงทุนทั้งหมดของต่างชาติในพม่าเพิ่มจาก 172.72 ล้านดอลลาร์เมื่อปีงบประมาณ 2550-2551 เป็น 985 ล้านดอลลาร์ในปี 2551-2552 ขณะที่การลงทุนในเหมืองแร่จากจีนมีสัดส่วน 856 ล้านดอลลาร์ ส่วนรัสเซียและเวียดนามลงทุน 144 ล้านดอลลาร์ ในภาคน้ำมันและก๊าซ ไทยลงทุน 15 ล้านดอลลาร์ ในภาคโรงแรมและการท่องเที่ยว</lead>
<neck></neck>
<body><p>ธรณีพิโรธแดนกีวี</p>
<p>เวลลิงตัน - เกิดอาฟเตอร์ช็อก 4 ครั้ง ความแรงกว่า 5 ริกเตอร์ ทางภาคใต้ของนิวซีแลนด์ วานนี้ (17 ก.ค.) หลังจากเกิดแผ่นดินไหวครั้งใหญ่ความแรง 7.6 ริกเตอร์ เมื่อ 2 วันก่อนหน้านั้น และนักวิทยาศาสตร์กล่าวว่า จะเกิดอาฟเตอร์ช็อกตามมาอีกเป็นระลอก ขณะที่วานูอาตูก็เผชิญแผ่นดินไหวความแรงปานกลาง 5.37 ริกเตอร์ เมื่อวันศุกร์ แต่ไม่ได้ออกคำเตือนภัยสึนามิ ด้านไต้หวันเจอแผ่นดินไหวใต้ดินความแรง 5.2 ริกเตอร์ บริเวณชายฝั่งตะวันออก แต่ไม่มีรายงานผู้บาดเจ็บหรือเสียชีวิต</p>
<p>กูเกิลกำไรพุ่ง</p>
<p>ซานฟรานซิสโก - กูเกิลรายงานกำไรไตรมาส 2 ขยับขึ้นเป็น 1,480 ล้านดอลลาร์ แม้สภาพเศรษฐกิจโลกไม่ดี โดยรายได้จากการคลิกเข้าไปดูโฆษณา สูงกว่าช่วงเดียวกันของปีที่แล้ว 15% แต่ลดลง 2% จากไตรมาสก่อน ขณะที่รายได้จากยูทูบเพิ่มขึ้น 3 เท่าจากปีก่อน และบริการนี้น่าจะเป็นธุรกิจที่ให้กำไรอย่างแท้จริงในอนาคตไม่ไกลนัก</p></body>
</news>
