<teiHeader>
<fileDesc>
<titleStmt>
  <title>มะกันจับตาโสมแดงขนจรวดส่งพม่า  </title>
  <author>เอพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01230652&sectionid=0104&day=2009-06-23  </bibl>
</sourceDesc>
</fileDesc>
</teiHeader>
<news>
<headline>มะกันจับตาโสมแดงขนจรวดส่งพม่า</headline>
<lead>หน่วยข่าวกรองเกาหลีใต้เผยเรือพิฆาตสหรัฐกำลังติดตามเรือขนส่งคังนัมของเกาหลีเหนือ ต้องสงสัยขนจรวดส่งขายรัฐบาลทหารพม่า สื่อญี่ปุ่นรายงานเกาหลีเหนือเตรียมทดสอบขีปนาวุธพิสัยไกลในวันชาติสหรัฐ "<persName>โอบามา</persName>"ลั่นพร้อมรับมือ</lead>
<neck></neck>
<body><p>สถานีโทรทัศน์วายทีเอ็นของเกาหลีใต้รายงานเมื่อวันที่ 21 มิถุนายนที่ผ่านมา อ้างการเปิดเผยของแหล่งข่าวในหน่วยข่าวกรองเกาหลีใต้ที่ให้ข้อมูลว่า เรือพิฆาตยูเอสเอส จอห์น เอส.แมคเคน ของกองทัพสหรัฐอเมริกากำลังติดตามเรือขนส่งชื่อ คังนัม ของเกาหลีเหนืออยู่ เนื่องจากต้องสงสัยว่าเรือลำนี้กำลังขนอาวุธผิดกฎหมายที่เชื่อว่าน่าจะเป็นจรวดและชิ้นส่วนที่เกี่ยวข้องไปยังประเทศพม่า โดยมีรัฐบาลทหารพม่า ซึ่งถูกสหรัฐและสหภาพยุโรป (อียู) คว่ำบาตรด้านการค้าอาวุธนั้น เป็นผู้สั่งซื้ออาวุธดังกล่าวจากเกาหลีเหนือ </p>
<p>ตามรายงานของวายทีเอ็น เรือขนส่งคังนัมออกเดินทางจากท่าเรือเกาหลีเหนือตั้งแต่วันที่ 17 มิถุนายนและกำลังออกจากชายฝั่งประเทศจีน คาดว่าเรือลำนี้จะเดินทางไปพม่าผ่านประเทศสิงคโปร์ โดยขณะนี้กองทัพสหรัฐได้ใช้เรือพิฆาตและดาวเทียมในการติดตามเรือคังนัม</p>
<p>การดำเนินการของสหรัฐครั้งนี้มีขึ้นภายใต้มติสหประชาชาติ (ยูเอ็น) ที่ออกมาตรการคว่ำบาตรใหม่ต่อเกาหลีเหนือ เพื่อตอบโต้ที่เกาหลีเหนือท้าทายโลกด้วยการทดสอบอาวุธนิวเคลียร์เมื่อเร็วๆ นี้ โดยภายใต้มติดังกล่าวของคณะมนตรีความมั่นคงยูเอ็นเรียกร้องให้ชาติสมาชิกยูเอ็นทั้ง 192 ประเทศทำการตรวจค้นเรือต้องสงสัยในน่านน้ำสากล หากมีข้อมูลที่เชื่อถือได้ว่าเรือลำนั้นบรรทุกอาวุธหรือวัตถุต้องห้าม อย่างไรก็ดี ยังไม่มีรายงานว่าเรือพิฆาตของสหรัฐได้เข้าสกัดเรือคังนัมของเกาหลีเหนือแต่อย่างใด </p>
<p>ด้านกระทรวงกลาโหม กระทรวงรวมชาติ และหน่วยข่าวกรองแห่งชาติของเกาหลีใต้แจ้งว่ายังไม่สามารถยืนยันรายงานข่าวนี้ได้ ขณะที่<persName>ประธานาธิบดีบารัค โอบามา</persName> แห่งสหรัฐ กล่าวถึงการเผชิญหน้าภัยท้าทายจากอาวุธนิวเคลียร์ของเกาหลีเหนือว่า สหรัฐพร้อมที่จะรับมือกับการยั่วยุของเกาหลีเหนือ รวมถึงการถูกคุกคามด้วยจรวดพิสัยไกลของเกาหลีเหนือด้วย</p>
<p>ก่อนหน้านี้สื่อมวลชนญี่ปุ่นรายงานว่า เกาหลีเหนือเตรียมที่จะทดสอบจรวดพิสัยไกลที่ยิงโจมตีในรัศมีไกลถึงรัฐฮาวายของสหรัฐได้ในราววันที่ 4 กรกฎาคมนี้ ซึ่งถือเป็นวันชาติของสหรัฐด้วย อย่างไรก็ตาม มีรายงานว่า<persName>นายโรเบิร์ต เกตส์</persName> รัฐมนตรีกลาโหมสหรัฐ ได้สั่งเพิ่มมาตรการคุ้มครองรัฐฮาวายให้รัดกุมยิ่งขึ้นแล้วเพื่อเตรียมการรับมือกรณีถูกโจมตีด้วยจรวดที่ยิงมาจากมหาสมุทรแปซิฟิก </p></body>
</news>
