<teiHeader>
<fileDesc>
<titleStmt>
  <title>เผยรถไฟขนนุกโสมแดงเริ่มเคลื่อนขบวนมุ่งหน้าฐานยิงแห่งที่ 2  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-17 10:37:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000068217  </bibl>
</sourceDesc>
</fileDesc>
</teiHeader>
<news>
<headline>เผยรถไฟขนนุกโสมแดงเริ่มเคลื่อนขบวนมุ่งหน้าฐานยิงแห่งที่ 2</headline>
<lead>สื่อโสมขาวระบุ รถไฟพิเศษของเกาหลีเหนือซึ่งบรรทุกขีปนาวุธพิสัยไกลไปยังฐานยิงทางชายฝั่งตะวันตกเมื่อเดือนที่แล้ว เพิ่งจะออกเดินทางไปยังสถานที่ปล่อยขีปนาวุธอีกแห่งหนึ่งทางชายฝั่งตะวันออก</lead>
<neck></neck>
<body><p>หนังสือพิมพ์โชซอน อิลโบรายงานว่า เกาหลีใต้ และสหรัฐฯ กำลังตั้งข้อสงสัยว่าเปียงยางตั้งใจจะยิงขีปนาวุธจากฐานยิงทั้ง 2 แห่งพร้อมกัน หรือการเดินทางครั้งล่าสุดของรถไฟขบวนดังกล่าวนั้นเป็นเพียงแค่กลลวงให้ผู้พบเห็นสับสน</p>
<p> หนังสือพิมพ์ฉบับดังกล่าวระบุว่า รถไฟขบวนนี้ถูกใช้ขนส่งขีนาวุธลูกหนึ่งไปยังฐานยิงจรวด ที่เพิ่งสร้างเสร็จ ในดองชางรี ทางชายฝั่งตะวันตกเฉียงเหนือ เมื่อเดือนพฤษภาคมที่ผ่านมา</p>
<p> โชซอน อิลโบ ยังเผยว่า รถไฟขบวนนี้เพิ่งถูกพบว่ากำลังเดินทางจากศูนย์วิจัยขีปนาวุธในกรุงเปียงยางไปยังเมืองมูซูดานรี บริเวณชายฝั่งทางตะวันออก ซึ่งเกาหลีเหนือเคยใช้เป็นที่ยิงขีปนาวุธพิสัยไกลมาแล้ว 3 ครั้ง</p>
<p> หนังสือพิมพ์ฉบับนี้ได้อ้างแหล่งข่าวเจ้าหน้าที่รัฐบาลโสมขาวสำหรับข้อมูลดังกล่าว ขณะที่หน่วยข่าวกรองแห่งชาติปฏิเสธที่จะแสดงความเห็นกับข่าวนี้</p>
<p> ในวันอังคาร (16) ที่ผ่านมา โชซอนระบุว่า โสมแดงได้สร้างอาคารยิงขีปนาวุธ และโรงเก็บ ที่เมืองดองชางรีเสร็จสิ้นแล้ว ทว่า ยังไม่มีการติดตั้งเรดาร์ หรือไม่มีการขนขีปนาวุธไปไว้ที่นั่นแต่อย่างใด จึงไม่น่าจะมีการยิงอาวุธนิวเคลียร์ได้ในเร็วๆ นี้</p>
<p> เกาหลีเหนือได้ทำการยิงจรวดปล่อยดาวเทียมเมื่อวันที่ 5 เมษายนที่ผ่านมา จากฐานยิงจรวดมูซูดานรี ที่เคยใช้เป็นที่ยิงขีปนาวุธแตโปดอง-2 ที่สามารถยิงไกลข้ามทวีปได้ถึงรัฐอะแลสกาของสหรัฐฯ โดยสหรัฐฯ และชาติพันธมิตรมองว่าเป็นการกลบเกลื่อนการทดลองยิงขีปนาวุธ ซึ่งคณะมนตรีความมั่นคงของยูเอ็นได้ลงมติประณามการกระทำดังกล่าว</p>
<p> ด้านเกาหลีเหนือประกาศว่าจะทำการทดลองนิวเคลียร์ และยิงขีปนาวุธอีก หากยูเอ็นไม่กล่าวขอโทษ และในที่สุดก็ได้ทดลองนิวเคลียร์ครั้งที่ 2 ในวันที่ 25 พฤษภาคมที่ผ่านมา</p>
<p> เจ้าหน้าที่สหรัฐฯ และเกาหลีใต้ยังเผยว่า เปียงยางอาจกำลังเตรียมทดลองยิงขีปนาวุธพิสัยไกลอีกลูก ขณะที่เจ้าหน้าที่หน่วยข่าวกรองมะกันชี้ว่าอาจมีการทดลองนิวเคลียร์ครั้ง 3 อีกก็เป็นได้</p>
<p> ยิ่งไปกว่านั้น โชซอนระบุว่า เปียงยางน่าจะมีขีปนาวุธพิสัยไกลข้ามทวีป 3-4 ลูก และอาจถูกเก็บรักษาไว้ที่ศูนย์วิจัยในเมืองหลวง 1-2 ลูกด้วย</p></body>
</news>
