<teiHeader>
<fileDesc>
<titleStmt>
  <title>โยกเงินหนีหุ้น!ต่างชาติทิ้งดิ่ง16จุด  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/170609/6360  </bibl>
</sourceDesc>
</fileDesc>
</teiHeader>
<news>
<headline>โยกเงินหนีหุ้น!ต่างชาติทิ้งดิ่ง16จุด</headline>
<lead></lead>
<neck></neck>
<body><p>หุ้นดิ่งอีก  16  จุด  ต่างชาติ-กองทุนเทใส่มือรายย่อยเกือบ  4  พันล้านบาท  เผยนักลงทุนเริ่มโยกไปเล่นพันธบัตร  สมาคมโบรกฯ  เล็งเพิ่มเป้าดัชนี  ตลท.ฟุ้ง  12  บริษัท  จ่อคิวเทรด  บลจ.อเบอร์ดีนหวั่นการเมืองเร่งไล่เม็ดเงินไหลออก</p>

    <p>หุ้นไทยวันที่  16  มิ.ย.  ยังคงปรับลดลงอย่างหนัก  ปิดที่  596.54  จุด  ลดลง  15.38  จุด  มูลค่าซื้อขาย  25,439.36  ล้านบาท  ต่างชาติขายสุทธิ  2,157.84  ล้านบาท  สถาบันขายสุทธิ  1,629.77  ล้านบาท  รายย่อยซื้อสุทธิ  3,787.62  ล้านบาท</p>

     <p><persName>นางสาวปองรัตน์  รัตนะตวณานนท์</persName>  ผู้จัดการฝ่ายวิเคราะห์หลักทรัพย์  บล.บัวหลวง  กล่าวว่า  ดัชนีปรับลดลงตามทิศทางตลาดหุ้นต่างประเทศ  ประกอบกับได้รับผลกระทบจากเงินดอลลาร์แข็งค่า   ทำให้นักลงทุนโยกเงินลงทุนจากตลาดหุ้น  และกลุ่มคอมมูนิตี้ไปลงทุนในพันธบัตร   จึงกดดันให้ดัชนีปรับลดลง</p>

     <p><persName>นายสมบัติ  นราวุฒิชัย</persName>  เลขาธิการ  สมาคมนักวิเคราะห์หลักทรัพย์  กล่าวว่า  สมาคมฯ  เตรียมปรับเป้าหมายดัชนีสิ้นปีเพิ่มขึ้นจากเดิมที่คาดว่าอยู่ที่  535  จุด  ซึ่งจะมีการสำรวจความคิดเห็นของนักวิเคราะห์ประมาณต้นเดือน  ก.ค.นี้  เนื่องจากที่ผ่านมาตลาดหุ้นเริ่มส่งสัญญาณดีขึ้น  เม็ดเงินลงทุนของต่างชาติไหลเข้ามามากขึ้น</p>

     <p>ส่วนการระบาดของไข้หวัดใหญ่สายพันธุ์ใหม่  2009  ประเมินว่าไม่ได้ส่งผลกระทบเพิ่มขึ้นต่อการพิจารณาปรับเป้าดัชนีในขณะนี้</p>

     <p><persName>นางภัทรียา  เบญจพลชัย</persName>  กรรมการและผู้จัดการ  ตลาดหลักทรัพย์แห่งประเทศไทย  (ตลท.)   กล่าวว่า   ช่วงไตรมาส  3  น่าจะมีหุ้นไอพีโอเข้ามาซื้อขายในตลาดประมาณ  12   บริษัท  โดยทั้งหมดได้รับอนุมัติจากสำนักงานคณะกรรมการกำกับหลักทรัพย์  และตลาดหลักทรัพย์  (ก.ล.ต.)  แล้ว  โดยปีนี้จะมีบริษัทเข้ามาจดทะเบียนทั้งสิ้น  37  บริษัท  เป็นไปตามเป้าเดิมที่ปรับลดลงจาก  46  บริษัท</p>

     <p><persName>นายอดิเทพ  วรรณพฤกษ์</persName>  รองประธานเจ้าหน้าที่บริหารฝ่ายการลงทุน  (ประเทศไทย)  บลจ.อเบอร์ดีน  กล่าวว่า  ความไม่แน่นอนทางการเมือง  เป็นปัจจัยสำคัญที่ทำให้ตลาดหุ้นไทยเติบโตไม่ดีเท่าตลาดหุ้นเพื่อนบ้าน  รวมทั้งนักลงทุนต่างชาติก็ให้น้ำหนักสูงกับความมั่นคงทางการเมือง  โดยขณะนี้ยังคงมีการลงทุนในตลาดหุ้นไทยอยู่  แต่เม็ดเงินจะไหลออกเมื่อไรก็ได้  หากเกิดความไม่แน่นอนทางการเมืองขึ้น.</p></body>
</news>
