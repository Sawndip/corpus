<teiHeader>
<fileDesc>
<titleStmt>
  <title>เจ้าของร้านหมูกระทะเครียดหนี้ท่วมจ่อยิงตายยกครัว3ศพ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090531/15101/%e0%b9%80%e0%b8%88%e0%b9%89%e0%b8%b2%e0%b8%82%e0%b8%ad%e0%b8%87%e0%b8%a3%e0%b9%89%e0%b8%b2%e0%b8%99%e0%b8%ab%e0%b8%a1%e0%b8%b9%e0%b8%81%e0%b8%a3%e0%b8%b0%e0%b8%97%e0%b8%b0%e0%b9%80%e0%b8%84%e0%b8%a3%e0%b8%b5%e0%b8%a2%e0%b8%94%e0%b8%ab%e0%b8%99%e0%b8%b5%e0%b9%89%e0%b8%97%e0%b9%88%e0%b8%a7%e0%b8%a1%e0%b8%88%e0%b9%88%e0%b8%ad%e0%b8%a2%e0%b8%b4%e0%b8%87%e0%b8%95%e0%b8%b2%e0%b8%a2%e0%b8%a2%e0%b8%81%e0%b8%84%e0%b8%a3%e0%b8%b1%e0%b8%a73%e0%b8%a8%e0%b8%9e.html  </bibl>
</sourceDesc>
</fileDesc>
</teiHeader>
<news>
<headline>เจ้าของร้านหมูกระทะเครียดหนี้ท่วมจ่อยิงตายยกครัว3ศพ</headline>
<lead>เจ้าของร้านหมูกระทะเมืองประจวบฯ เครียดหนี้ท่วม คว้า.38 จ่อยิงเมีย-ลูกวัย 4 ขวบ ก่อนลั่นไกปลิดชีพตัวเอง กอดกันบนเตียงนอนตายยกครัว พ่อ-แม่ยายเผยทำร้านอาหารเจ๊ง เครียดปัญหาเรื่องหนี้สิน</lead>
<neck></neck>
<body><p>เหตุสะเทือนใจ หนุ่มใหญ่ตัดสินใจหนีปัญหาชีวิตด้วยการปลิดชีพลูก ภรรยา ก่อนใช้ปืนกระบอกเดียวกันยิงตัวเองตายตามครั้งนี้ เปิดเผยเมื่อเวลา 17.00 น. วันที่ 31 พฤษภาคม <persName>พ.ต.ท.ภัทรพล โพธิอะ</persName> สารวัตรเวร สภ.เมืองประจวบคีรีขันธ์ รับแจ้งเหตุคนถูกยิงเสียชีวิตที่ห้องเช่าเลขที่ 209/4 ริมถนนมหาราช 2 อ.เมือง จ.ประจวบคีรีขันธ์ ซึ่งเป็นห้องเช่า 8 หลังติดกัน อยู่ใกล้กับทางรถไฟ จึงรายงานผู้บังคับบัญชาแล้วเดินทางไปตรวจสอบพร้อมเจ้าหน้าที่จำนวนหนึ่งและแพทย์เวรจากโรงพยาบาลประจวบคีรีขันธ์</p>

 <p>ที่เกิดเหตุพบผู้เสียชีวิต 3 คน นอนกอดกันบนเตียงนอน ทราบชื่อต่อมาคือ <persName>นายคมสัน คงงาม</persName> อายุ 32 ปี เจ้าของร้านหมูกระทะจุ่มแซบ ตั้งอยู่ริมถนนเกาะหลัก ในสภาพขึ้นอืด ใกล้มือขวาพบปืน.38 ใต้ร่างนายคมสันเป็นศพ<persName>นางพิไลลักษณ์ คงงาม</persName> อายุ 35 ปี และ <persName>ด.ช.วริศ คงงาม</persName> อายุ 4 ขวบ ซึ่งเป็นภรรยาและลูกของ<persName>นายคมสัน</persName></p>

 <p>ต่อมาเจ้าหน้าที่วิทยาการตำรวจประจวบคีรีขันธ์เดินทางมาตรวจสอบ พบกระสุนฝังที่หน้าอกซ้ายของทั้งสาม และมีคราบเขม่าดินปืนที่มือข้างขวาของ<persName>นายคมสัน</persName> จึงเก็บไว้เป็นหลักฐาน</p>

 <p>หลังการชันสูตรศพเบื้องต้น แพทย์เวรจากโรงพยาบาลประจวบคีรีขันธ์ระบุว่า กระสุนมรณะถูกยิงเข้าที่อกซ้าย ตัดหัวใจทั้ง 3 ศพ เป็นเหตุให้เสียชีวิตทันที และคาดว่าเสียชีวิตมาแล้วไม่น้อยกว่า 6 ชั่วโมง</p>

 <p>ส่วนการสอบสวนพยานที่อยู่ใกล้ที่เกิดเหตุ ให้การว่า เมื่อเวลา 10.00 น. ได้ยินเสียงดังที่ห้องของ<persName>นายคมสัน</persName> แต่เข้าใจว่าเป็นเสียงปิดประตู จึงไม่ได้สนใจ เนื่องจากในบ้านเปิดโทรทัศน์เสียงดัง แต่เมื่อช่วงบ่ายมีคนโทรศัพท์ติดต่อเข้ามามาก แต่<persName>นายคมสัน</persName>ไม่รับสาย เพื่อนบ้านจึงไปดูที่ห้อง<persName>นายคมสัน</persName> เคาะประตูเรียก แต่ไม่มีเสียงตอบ ทั้งที่โทรทัศน์ยังเปิดอยู่ จึงขอให้ชาวบ้านที่อาศัยอยู่ใกล้เคียงปีนด้านหลังห้องไปดู พบว่าประตูบ้านด้านหลังไม่ได้ปิด กระทั่งพบครอบครัว<persName>นายคมสัน</persName>เสียชีวิตหมดแล้ว จึงแจ้งเจ้าหน้าที่ตำรวจมาตรวจสอบ</p>

<p> จากการสอบสวน<persName>นายโรม คงงาม</persName> บิดาของ<persName>นายคมสัน</persName> ที่เดินมาจาก จ.กำแพงเพชร และเปิดร้านขายโจ๊กในเขตเทศบาลเมืองประจวบคีรีขันธ์ พร้อมด้วย<persName>นางสงวน สะอาดบุตร</persName> มารดาของ<persName>นางพิไลลักษณ์</persName> ซึ่งบ้านพักอยู่ที่บ้านหนองหิน ต.คลองวาฬ อ.เมือง จ.ประจวบคีรีขันธ์ ให้การสอดคล้องกันว่า ครอบครัวของ<persName>นายคมสัน</persName>อาจเครียดเนื่องจากปัญหาเรื่องหนี้สิน จนทำให้<persName>นายคมสัน</persName>ตัดสินใจหาทางออกชีวิตด้วยการฆ่าลูก ภรรยา และตัวเอง</p>

<p>ทั้งนี้ <persName>นายคมสัน</persName>เปิดกิจการร้านหมูกระทะได้ประมาณ 1 เดือน แต่ก่อนหน้านี้เคยเปิดร้านอาหารชื่อ "ไม้เมือง" ลงทุนไปหลายแสน ขายอาหารตอนกลางคืนและมีดนตรีสด ทำได้ 2 ปี เจอปัญหาเศรษฐกิจตกต่ำ ลูกค้าลดลง ทำให้ขาดทุนจึงต้องปิดร้านไป กระทั่งมาเปิดกิจการร้านหมูกระทะ</p></body>
</news>
