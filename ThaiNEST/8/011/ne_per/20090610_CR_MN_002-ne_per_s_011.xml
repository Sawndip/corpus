<teiHeader>
<fileDesc>
<titleStmt>
  <title>“ปิยะพันธ์” ฟ้องหมิ่น “ชาญชัย” ฉุนถูกใส่ร้ายไม่เคารพสภา-ทุจริตเมล์เอ็นจีวี 4 พันคัน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 15:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000065199  </bibl>
</sourceDesc>
</fileDesc>
</teiHeader>
<news>
<headline>“<persName>ปิยะพันธ์</persName>” ฟ้องหมิ่น “<persName>ชาญชัย</persName>” ฉุนถูกใส่ร้ายไม่เคารพสภา-ทุจริตเมล์เอ็นจีวี 4 พันคัน</headline>
<lead>“<persName>ปิยะพันธ์ จำปาสุต</persName>” ประธานบอร์ด ขสมก.ฟ้องหมิ่น “<persName>ชาญชัย อิสระเสนารักษ์</persName>” ส.ส.ปชป. แถลงข่าวกล่าวหาไม่เคารพสภา เลี่ยงชี้แจงกรรมาธิการสภา โครงการรถเอ็นจีวี 4 พันคัน แถมฟันธงร่วมทุจริต ทั้งที่ส่ง ผอ.ขสมก.เป็นตัวแทนแจง ย้ำทำโครงการตรงไปตรงมา หวังฟื้นฟูกิจการ ขสมก. ยันหากชนะคดีอาญาต้องฟ้องแพ่งเรียกค่าเสียหายด้วย ศาลนัดไต่สวนมูลฟ้อง 3 ส.ค.นี้</lead>
<neck></neck>
<body><p>วันนี้ (10 มิ.ย.) เมื่อเวลา 09.45 น. ที่ศาลอาญา ถ.รัชดาภิเษก <persName>นายปิยะพันธ์ จำปาสุต</persName> ประธานคณะกรรมการบริหารองค์การขนส่งมวลชนกรุงเทพมหานคร (ขสมก.) พร้อมด้วย<persName>นายกิ่งแก้ว โยมเมือง</persName> ทนายความ ยื่นฟ้อง<persName>นายชาญชัย อิสระเสนารักษ์</persName> ส.ส.นครนายก พรรคประชาธิปัตย์ และรองประธานกรรมาธิการป้องกันและปราบปรามการทุจริตแห่งชาติ สภาผู้แทนราษฎร เป็นจำเลยในความผิดฐานหมิ่นประมาทผู้อื่นโดยการโฆษณา ตามประมวลกฎหมายอาญา มาตรา 326, 328</p>
       
       <p>ตามฟ้องระบุว่า เมื่อวันที่ 2 มิ.ย.52 รัฐสภาได้มีการประชุมกรรมาธิการป้องกันและปราบปรามการทุจริตแห่งชาติ สภาผู้แทนราษฎร เพื่อพิจารณาเรื่องตรวจสอบการเช่ารถเมล์ปรับอากาศเอ็นจีวี ขสมก.จำนวน 4,000 คัน โดยเชิญโจทก์ชี้แจงต่อคณะกรรมาธิการฯ ซึ่งโจทก์ได้มอบอำนาจให้<persName>นายชัยรัตน์ สงวนซื่อ</persName> รักษาการ ผอ.ขสมก.เข้าชี้แจงแทน แต่ภายหลังเลิกประชุมแล้วจำเลยแถลงข่าวต่อหน้าคณะกรรมาธิการฯ คนอื่นๆ ที่รัฐสภา และสื่อมวลชน ทำนองว่า โจทก์ไม่เป็นข้าราชการที่ดี ไม่ให้เกียรติสภา และจำเลยยังพูดว่ามีหลักฐานว่าโจทก์มีส่วนร่วมทุจริตด้วย</p>
        
      <p> ซึ่งข้อความที่จำเลยกล่าวถึงโจทก์ถูกเผยแพร่ต่อเนื่องจนถึงวันที่ 3 มิ.ย. ซึ่งการที่จำเลยกล่าวหาว่าโจทก์ทุจริต แล้วยังยืนยันเพื่อสร้างความน่าเชื่อถือโดยระบุว่าจำเลยมีหลักฐานด้วย ทำให้ผู้ที่ได้ยินได้ฟังยิ่งเชื่อมั่นว่าโจทก์เป็นคนทุจริต การกระทำของจำเลยจึงทำให้โจทก์ต้องได้รับความเสียหายต่อชื่อเสียง ทั้งๆ ที่โครงการดังกล่าว ขสมก.มีนโยบายจัดทำโครงการรถเมล์ปรับอากาศโดยใช้ก๊าซธรรมชาติมาก่อนที่โจทก์จะเข้ามาเป็นประธานบอร์ด ขสมก. ขณะที่โครงการนี้ยังอยู่ระหว่างรอมติคณะรัฐมนตรีอนุมัติ จึงไม่มีการทุจริตแต่อย่างใด จึงขอให้ศาลพิพากษาลงโทษจำเลยตามกฎหมาย</p>
       
       <p>ศาลรับคำฟ้องไว้เป็นคดีหมายเลขดำ อ.1944/2552 โดยนัดไต่สวนมูลฟ้องโจทก์ในวันที่ 3 ส.ค.นี้ เวลา 13.30 น.</p>
       
       <p>ภายหลัง <persName>นายปิยะพันธ์</persName>ชี้แจงว่า แม้ตนจะไม่ได้เข้าชี้แจงต่อคณะกรรมาธิการฯ ด้วยตัวเอง แต่มอบหมายให้ ผอ.ขสมก.เข้าชี้แจงแทน ส่วนที่ยังมีการออกข่าวอีกว่าตนไม่กล้าสู้หน้าชี้แจงนั้นไม่เป็นความจริง เพราะเมื่อวันอังคารที่ 2 มิ.ย.ที่คณะกรรมาธิการฯ เรียกเข้าชี้แจง ตนมีนัดหมายบันทึกเทปสัมภาษณ์รายการของสถานีโทรทัศน์ไว้ล่วงหน้าแล้ว ซึ่งการทำรายการโทรทัศน์เมื่อกำหนดนัดไว้แล้วก็ยากที่จะเปลี่ยนแปลงเวลา อย่างไรก็ดี หากคณะกรรมาธิการฯ ต้องการให้ตนเข้าชี้แจงด้วยตัวเองก็พร้อม ซึ่งตนขอแจ้งวันว่างไว้ล่วงหน้าเลยว่าวันจันทร์ช่วงบ่าย วันพุธ-พฤหัสบดี ช่วงเช้า</p>
       
       <p>“โครงการรถเอ็นจีวี เป็นแผนฟื้นฟูกิจการ ขสมก.ซึ่งเราต้องทำ และทำอย่างตรงไปตรงมา เพราะ ขสมก.มีปัญหา อย่างไรก็ตาม เรื่องคดีนั้นผมจะเข้าเบิกความด้วยตัวเองในนัดไต่สวนมูลฟ้อง และหากชนะคดีอาญาก็จะยื่นฟ้องคดีแพ่งเรียกค่าเสียหายต่อไป” <persName>นายปิยะพันธ์</persName> กล่าว</p></body>
</news>
