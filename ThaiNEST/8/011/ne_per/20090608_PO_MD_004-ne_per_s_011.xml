<teiHeader>
<fileDesc>
<titleStmt>
  <title>สลดสองม้งขบวนการค้ายาบ้า เครียดจัดผูกคอตายในห้องขัง  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-08 20:38:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000064483  </bibl>
</sourceDesc>
</fileDesc>
</teiHeader>
<news>
<headline>สลดสองม้งขบวนการค้ายาบ้า เครียดจัดผูกคอตายในห้องขัง</headline>
<lead></lead>
<neck></neck>
<body><p>วานนี้ (8 มิ.ย.) เมื่อเวลา 05.30 น. <persName>พ.ต.ท.มานิต เกษมศิริ</persName> พนักงานสอบสวน (สบ 2) สน.ทุ่งสองห้อง รับแจ้งเหตุมีผู้ต้องหาคดียาเสพติดผูกคอตายอยู่ในห้องควบคุมกองบัญชาการตำรวจปราบปรามยาเสพติด (บช.ปส.) ตั้งอยู่เลขที่ 88 ม.3 ถนนวิภาวดีรังสิต แขวงตลาดบางเขน เขตหลักสี่ จึงรายงานให้ผู้บังคับบัญชาทราบแล้วรุดไปตรวจสอบที่เกิดเหตุพร้อม <persName>พล.ต.ต.อดิเทพ ปัญญจมานนท์</persName> รอง ผบช.ปส. กองพิสูจน์หลักฐาน แพทย์นิติเวช และมูลนิธิร่วมกตัญญู</p>
<p>ที่เกิดเหตุอยู่ภายในห้องควบคุมผู้ต้องหาคดียาเพสติดของ บช.ปส. เจ้าหน้าที่พบศพ<persName>นายพัฒนพงษ์</persName> หรือ<persName>เซ้ง</persName> หรือ<persName>ตี๋ เทียนหิรัญ</persName> อายุ 37 ปี สวมเสื้อยืดสีขาว นุ่งกางเกงขาสั้นสีครีม ใช้เสื้อเชิ้ตผูกคอกับราวเหล็กของห้องขัง ส่วนอีกรายคือ <persName>นายวุฒิพงษ์</persName> หรือ<persName>โจ สุทธิวนาสกุล</persName> อายุ 30 ปี สภาพศพสวมเสื้อยืดสีขาว นุ่งกางเกงขายาวสีกรมท่า ใช้เสื้อเชิ้ตผูกคอกับราวเหล็กของห้องขังเช่นเดียวกัน โดยทั้งสองคนเป็นชาวเขาเผ่าม้ง และเป็นผู้ต้องหาคดีร่วมกันมียาเสพติดให้โทษประเภทที่ 1 (ยาบ้า) ไว้ในความครอบครองเพื่อจำหน่ายและร่วมกันจำหน่ายโดยผิดกฎหมาย ซึ่งถูก <persName>พ.ต.ท.เจษฎา ปิ่นชูทอง</persName> สว.กก.ปพ.ศสส.ภ.7 พร้อมกำลังจับกุมได้เมื่อวันที่ 5 มิ.ย.ที่ผ่านมา พร้อมของกลางยาบ้า 22,000 เม็ด</p>
<p><persName>พล.ต.ต.อดิเทพ ปัญจมานนท์</persName> รอง ผบช.ปส.เปิดเผยว่า ผู้ต้องหาทั้งสองคนถูกเจ้าหน้าที่ตำรวจภูธรภาค 7 จับกุมได้พร้อมกับ <persName>น.ส.ธัญญลักษณ์</persName> หรือ<persName>ฝน เลิศทรัพย์ชานนท์</persName> อายุ 22 ปี และ <persName>น.ส.ย้าว</persName> (นามสมมติ) อายุ 17 ปี เมื่อวันที่ 5 มิ.ย.ที่ผ่านมา พร้อมของกลางยาบ้าจำนวน 22,000 เม็ด โดยทาง บช.ปส.รับตัว<persName>นายพัฒนพงษ์</persName> กับ<persName>นายวุฒิพงษ์</persName> และ <persName>น.ส.ธัญญลักษณ์</persName> มาควบคุมตัวในห้องขัง แยกขัง<persName>นายพัฒนพงษ์</persName> กับ<persName>นายวุฒิพงษ์</persName>ไว้ด้วยกัน ส่วน <persName>น.ส.ธัญญลักษณ์</persName> แยกขังอีกห้องหนึ่ง ซึ่งในวันนี้มีกำหนดจะนำตัวผู้ต้องหาส่งฝากขังที่ศาลอาญาธนบุรี แต่ช่วงเวลา 05.00 น.ที่ผ่านมาก็ได้รับรายงานจากสิบเวรประจำห้องขังว่า<persName>นายพัฒนพงษ์</persName> กับ<persName>นายวุฒิพงษ์</persName>ผูกคอตายแล้ว โดยใช้เสื้อเชิ้ตที่ญาติทั้งสองคนนำมาให้ใส่เดินทางไปศาลผูกคอกับลูกกรงห้องขัง</p>
<p><persName>พล.ต.ต.อดิเทพ</persName> กล่าวต่อไปว่า หลังจากเกิดเหตุทางพนักงานสอบสวนก็นำตัว <persName>น.ส.ธัญญลักษณ์</persName> ผู้ต้องหาอีกคนไปสอบสวน และญาติพี่น้องของผู้ตายทั้งสองคนที่เดินทางมาเยี่ยม โดยเบื้องต้นญาติก็ไม่ได้ติดใจ เพราะก่อนเสียชีวิตผู้ต้องหาทั้งสองคนมีอาการเครียด ประกอบกับได้พูดสั่งเสียกับญาติเอาไว้แล้ว</p>
<p>ด้าน<persName>นางสุนีย์รัตน์ เกิดผล</persName> อายุ 21 ปี ภรรยาของ<persName>นายพัฒนพงษ์</persName>กล่าวว่า หลังสามีถูกจับก็เดินทางมาเยี่ยมสามีเมื่อวานนี้ (7 มิ.ย.) พร้อมนำกับนำเสื้อผ้ามาให้เปลี่ยน ซึ่งสามีก็มีอาการเครียดอย่างเห็นได้ชัด พร้อมกับพูดเป็นลางเหมือนสั่งเสียไว้ว่าให้ดูแลลูกให้ดี พร้อมกับฝากดูแลพ่อแม่ด้วย ซึ่งตนก็ได้พูดปลอบใจไม่ให้คิดมาก จนเช้าวันนี้ก็เดินทางมาเยี่ยมสามีอีก เพราะจะถูกส่งตัวไปฝากขังที่ศาลอาญาธนบุรีแล้ว แต่เมื่อมาถึงก็พบว่าสามีผูกคอตายเสียแล้ว</p>
<p><persName>นางสุนีย์รัตน์</persName>กล่าวต่อว่า หลังจากนั้นตนก็ได้สอบถามเรื่องราวจาก <persName>น.ส.ธัญญลักษณ์</persName> ผู้ต้องหาอีกคนก็ได้ความว่า เมื่อคืนนี้สามีตนกับ<persName>นายวุฒิพงษ์</persName>ได้พูดชวน <persName>น.ส.ธัญญลักษณ์</persName> ฆ่าตัวตายไปด้วยกัน ซึ่งเจ้าตัวก็ถามกลับไปว่าจะฆ่าตัวตายอย่างไร สามีตนก็ตะโกนบอกว่าให้เอาเสื้อมาผูกคอตายกับลูกกรง ก่อนที่ทั้งคู่จะผูกคอตายทันที แต่ <persName>น.ส.ธัญญลักษณ์</persName> ผูกไม่เป็นก็เลยไม่ตาย</p>
<p>ผู้สื่อข่าวรายงานว่า ขณะเกิดเหตุ มี <persName>ส.ต.ท.วรรณวุฒิ โทกสูงเนิน</persName> และ<persName>ส.ต.อ.เสวก พินิจลึก</persName> สิบเวรและเสมียนเวรประจำห้องควบคุมผู้ต้องหาของ บช.ปส.เข้าเวรอยู่ โดยช่วงที่ผู้ต้องหาทั้งสองคนผูกคอตายนั้น เจ้าหน้าที่ทั้งสองนายออกไปเข้าห้องน้ำ และแวะไปดูข้อมูลที่เครื่องคอมพิวเตอร์ เมื่อกลับมาก็พบว่าผู้ต้องหาทั้งสองคนผูกคอตายไปแล้ว และเมื่อผู้สื่อข่าวถามถึงกล้องวงจรปิดกับเจ้าหน้าที่ตำรวจรายหนึ่งก็ได้รับคำตอบว่ากล้องวงจรปิดขัดข้อง</p></body>
</news>
