<teiHeader>
<fileDesc>
<titleStmt>
  <title>รฟท.จ้างเยอรมนีคุมแอร์พอร์ตลิงค์-เปิดทางการมี.ค.53  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-05 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/05/news_28875819.php?news_id=28875819  </bibl>
</sourceDesc>
</fileDesc>
</teiHeader>
<news>
<headline>รฟท.จ้างเยอรมนีคุมแอร์พอร์ตลิงค์-เปิดทางการมี.ค.53</headline>
<lead>ร.ฟ.ท.จ้าง ”ดอยช์บาห์น” จากเยอรมนี บริหารเดินรถไฟฟ้าโครงการแอร์พอร์ตลิงค์ พร้อมฝึกอบรมพนักงานรถไฟช่วง 3 ปีแรก ตั้งเป้าเปิดให้บริการเต็มรูปแบบเดือน มี.ค.2553 รับลูก ครม.เร่งตั้งบริษัทลูกภายใน 30 วัน</lead>
<neck></neck>
<body><p><persName>นางสร้อยทิพย์ ไตรสุทธิ์</persName> ผู้อำนวยการสำนักงานนโยบายและแผนการขนส่งและจราจร (สนข.) เปิดเผยว่า <persName>นายโสภณ ซารัมย์</persName> รัฐมนตรีว่าการกระทรวงคมนาคม เร่งรัดให้การรถไฟแห่งประเทศไทย (ร.ฟ.ท.) ดำเนินการตามแผนยุทธศาสตร์การปรับโครงสร้างการบริหารจัดการเพื่อฟื้นฟูฐานะการเงิน หลังได้รับอนุมัติจาก ครม.เมื่อวันที่ 3 มิ.ย.ที่ผ่านมา โดยแผนดังกล่าวระบุว่า ในช่วงปี 2552-2561 รัฐบาลจะลงทุนโครงสร้างพื้นฐานในส่วนของงานโยธาให้ ร.ฟ.ท.จำนวน 191,314 ล้านบาท เช่น โครงการรถไฟทางคู่ และโครงการระบบขนส่งมวลชนสายสีแดง </p>

<p>นอกจากนั้น <persName>นายโสภณ</persName>กำชับให้ ร.ฟ.ท.เร่งเปิดให้บริการโครงการระบบขนส่งทางรถไฟเชื่อมท่าอากาศยานสุวรรณภูมิ และสถานีรับส่งผู้โดยสารอากาศยานในเมือง หรือแอร์พอร์ต เรล ลิงค์ ซึ่ง ร.ฟ.ท.จะรับมอบงานก่อสร้างโครงการจากผู้รับเหมาในเดือน พ.ย.2552 หลังจากนั้นจะเป็นการทดลองระบบการเดินรถ </p>

<p>ทั้งนี้ ร.ฟ.ท.จะเปิดเดินรถอย่างไม่เป็นทางการในวันที่ 5 ธ.ค.2552 ตั้งเป้าว่าจะเปิดให้บริการอย่างเป็นทางการในเดือน มี.ค.2553 โดยช่วง 3 ปีแรก ร.ฟ.ท.จะว่าจ้างบริษัท Deutsche Bahn International (DBI) จากประเทศเยอรมนี ทำหน้าที่ผู้บริหารจัดการเดินรถ รวมทั้งจัดฝึกอบรมพนักงาน ร.ฟ.ท.</p>

<p>อย่างไรก็ตาม การบริหารจัดการเดินรถในโครงการแอร์พอร์ตลิงค์จะอยู่ในความรับผิดชอบของบริษัทลูก ซึ่ง ร.ฟ.ท.จะเป็นผู้ถือหุ้น 100% คาดว่าจะจัดตั้งบริษัทลูกได้ภายใน 30 วัน หลังได้รับอนุมัติจาก ครม.เมื่อวันที่ 3 มิ.ย.ที่ผ่านมา โดยบริษัทลูกที่จัดตั้งขึ้นจะมี 4 หน่วยธุรกิจ คือ หน่วยธุรกิจแอร์พอร์ตลิงค์ หน่วยธุรกิจเดินรถโดยสาร หน่วยธุรกิจเดินรถสินค้า และหน่วยธุรกิจการเดินรถไฟฟ้าอื่น คือระบบรถไฟฟ้าสายสีแดง ซึ่งอยู่ระหว่างดำเนินการ</p>

<p>ส่วนการจัดตั้งบริษัทบริหารทรัพย์สิน เบื้องต้นกระทรวงคมนาคมจะตั้งคณะกรรมการติดตามตรวจสอบทรัพย์สินของ ร.ฟ.ท. โดยเฉพาะที่ดินซึ่งมีอยู่จำนวนมาก โดยต้องแบ่งประเภทระหว่างที่ดินที่ใช้ในกิจการรถไฟกับที่ดินที่จะนำมาพัฒนาเชิงพาณิชย์ เพื่อให้เกิดความชัดเจนก่อนจะวางแผนบริหารทรัพย์สิน โดยบริษัทบริหารทรัพย์สินจะทำหน้าที่จัดหาเอกชนเพื่อพัฒนาและบริหารที่ดิน ร.ฟ.ท. โดยบริษัทจะทำหน้าที่บริหารสัญญาเช่าเท่านั้น </p>

<p>ทั้งนี้ ครม.ได้อนุมัติให้ ร.ฟ.ท.ตั้งบริษัท 2 บริษัทลูกภายใน 30 วัน คือ บริษัทเดินรถ และบริษัทบริหารทรัพย์ หลังจากนั้นให้เสนอ ครม.พิจารณาอีกครั้ง โดย ร.ฟ.ท.รับผิดชอบเฉพาะลงทุนโครงสร้างพื้นฐานเพื่อแก้ปัญหาหนี้ราว 7.28 หมื่นล้านบาท และภาระจ่ายบำเหน็จบำนาญพนักงานอีก 5.26 หมื่นล้านบาท</p></body>
</news>
