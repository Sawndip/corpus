<teiHeader>
<fileDesc>
<titleStmt>
  <title>ตลท.ยันไม่เก็บค่าต๋งกองทุนรวมใช้ดัชนีหุ้น  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-03 01:12:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090603/47563/%e0%b8%95%e0%b8%a5%e0%b8%97.%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b9%80%e0%b8%81%e0%b9%87%e0%b8%9a%e0%b8%84%e0%b9%88%e0%b8%b2%e0%b8%95%e0%b9%8b%e0%b8%87%e0%b8%81%e0%b8%ad%e0%b8%87%e0%b8%97%e0%b8%b8%e0%b8%99%e0%b8%a3%e0%b8%a7%e0%b8%a1%e0%b9%83%e0%b8%8a%e0%b9%89%e0%b8%94%e0%b8%b1%e0%b8%8a%e0%b8%99%e0%b8%b5%e0%b8%ab%e0%b8%b8%e0%b9%89%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ตลท.ยันไม่เก็บค่าต๋งกองทุนรวมใช้ดัชนีหุ้น</headline>
<lead>ตลาดหลักทรัพย์ ยืนยัน ไม่คิดเก็บค่าธรรมเนียมการใช้ดัชนีหลักทรัพย์จากกองทุน ยกเว้น "ดัชนีฟุตซี่" ต้องจ่าย</lead>
<neck></neck>
<body><p><persName>ดร.สันติ กีระนันทน์</persName> ผู้ช่วยผู้จัดการ กลุ่มงานพัฒนาตลาด ตลาดหลักทรัพย์แห่งประเทศไทย เปิดเผยว่า ตลาดหลักทรัพย์ไม่เคยมีแนวคิดเก็บค่าธรรมเนียมการใช้ดัชนีของตลาดหลักทรัพย์ จากกองทุนรวมที่มาใช้แต่ประการใด</p>

<p>"การที่จะคิดทำอะไร ตลาดหลักทรัพย์ ต้องพูดคุยกับผู้ร่วมตลาดก่อน ดังนั้นยืนยันได้ว่าปัจจุบันไม่มีแนวคิดที่จะเก็บค่าธรรมเนียมการใช้ดัชนีของตลาดหลักทรัพย์แต่ประการใด" </p>

<p>เขากล่าวต่อว่า ถ้ากองทุนของไทยไปใช้ดัชนีที่จัดทำโดยฟุตซี่กรุ๊ป ต้องเสียค่าธรรมเนียมในการใช้ ซึ่งอาจจะเป็นค่าธรรมเนียมการใช้ดัชนี หรือค่าธรรมเนียมการซื้อข้อมูลไปใช้ก็ได้ ตามลักษณะการใช้งานของกองทุนนั้น </p>

<p>ทั้งนี้ต้องขึ้นกับวัตถุประสงค์ของ บลจ. ในการออกกองทุนเป็นสำคัญ หากต้องการความหลากหลายของผลิตภัณฑ์ หรือต้องการออกกองทุน เพื่อไปทำตลาดในต่างประเทศได้ด้วย ชื่อของฟุตซี่ก็เป็นที่ยอมรับในระดับสากล </p>

<p>"หากมองในแง่ของดัชนีของตลาดหลักทรัพย์ และของฟุตซี่กรุ๊ปถือว่าไม่ซ้ำซ้อนกัน และดัชนีของฟุตซี่จะมีความหลากหลายมากกว่า อย่างดัชนี FTSE SET Shariah Index ที่คัดเลือกหลักทรัพย์ตามหลักศาสนาอิสลามดึงผู้ลงทุนกลุ่มใหม่ตลาดหลักทรัพย์ก็ไม่มี หรือดัชนี FTSE Large CAP, MID CAP และ Small CAP เป็นต้น ซึ่งจะมีความหลากหลายมากกว่า เท่าที่ทราบตอนนี้ก็มี บลจ.ที่สนใจจะเข้ามาใช้ดัชนีของฟุตซี่เช่นกันและมั่นใจว่าภายในปีนี้ฟุตซี่จะมีลูกค้าที่เป็นกองทุนไทยอย่างแน่นอน"</p> 

<p><persName>ดร.สันติ</persName> กล่าวอีกว่า แต่หากกองทุนในประเทศ ไม่ต้องการความหลากหลายของตัวโปรดักท์ หรือไม่ได้มุ่งไปยังกลุ่มลูกค้าในต่างประเทศ จะขายเฉพาะคนไทย ก็อาจใช้เพียงดัชนีที่มีอยู่แล้ว ซึ่งตลาดหลักทรัพย์จัดทำขึ้นก็สามารถทำได้ หรือจะจัดทำดัชนีขึ้นมา เพื่อใช้เองก็ทำได้เช่นกัน </p>

<p>"ตรงนี้ในส่วนของดัชนีที่ตลาดหลักทรัพย์ จัดทำขึ้นเราคงไม่มีการยกเลิก และยังไม่มีการเก็บค่าธรรมเนียมการใช้แต่ประการใด แม้ทางฟุตซี่กรุ๊ป อาจจะอยากให้มีการยกเลิกดัชนีที่มีอยู่ก็ตาม แต่เราอยากให้เกิดการแข่งขันขึ้นในตลาด ถ้าดัชนีของฟุตซี่มีคุณภาพเหมาะสมกับราคาที่เรียกเก็บ เชื่อว่าจะมีกองทุนที่สนใจเข้ามาใช้บริการอย่างแน่นอน" </p>

<p>เขากล่าวต่อว่า ซึ่งฟุตซี่กรุ๊ปเอง ก็มีความเข้าใจในเรื่องดังกล่าว เพราะตลาดไทยยังเป็นตลาดที่ใหม่ และเล็กไม่เหมือนตลาดที่พัฒนาแล้ว ดังนั้นในเรื่องของการที่กองทุนสนใจจะเข้าไปใช้ในเรื่องราคาสามารถเจรจาต่อรองกันได้ </p>

<p>"มีความพยายามจะเทียบเคียงดัชนี FTSE Large CAP กับดัชนี SET50 ซึ่งในรายละเอียดต่างกันของฟุตซี่ใช้หุ้นเพียง 30 ตัว ของดัชนี SET50 ใช้หุ้น 50 ตัว ซึ่งรายละเอียดในวิธีการคิดคำนวณก็แตกต่างกัน ฟุตซี่เขามีเทคโนโลยี มีวิธีคิดที่ไม่เหมือนการคิดคำนวณดัชนีปกติ ซึ่งสามารถทำให้นักลงทุนมั่นใจได้ หากจะนำไปใช้ ซึ่งอาจจะช่วยให้การบริหารกองทุนทำได้ง่ายขึ้น" </p>

<p>เขากล่าวด้วยว่า ในกรณีที่นำไปใช้ ต้องยอมรับว่าไม่มีของฟรีในโลก ในอนาคตหาก บลจ.สนใจจะออกกองทุนใหม่ที่มีความหลากหลาย ต้องมาใช้อ้างอิงกับดัชนีฟุตซี่ เพราะตลาดหลักทรัพย์คงไม่คิดออกดัชนีใหม่เพิ่มเติมหากมีอยู่แล้ว และถ้าเราคิดจะออกดัชนีใหม่ๆ ด้วยตัวเองคงทำไปนานแล้ว ดังนั้นความหลากหลายของดัชนีที่ฟุตซี่จัดทำ น่าจะเป็นประโยชน์กับธุรกิจกองทุนรวมในอนาคตอย่างแน่นอน </p></body>
</news>
