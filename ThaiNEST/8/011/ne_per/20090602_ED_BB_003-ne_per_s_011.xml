<teiHeader>
<fileDesc>
<titleStmt>
  <title>ไอซีทีมั่นใจคลังไฟเขียวค้ำเงินกู้3จี  </title>
  <author>พรหมเมศร์ ศิริสุขวัฒนานนท์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-02 10:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090602/47234/%e0%b9%84%e0%b8%ad%e0%b8%8b%e0%b8%b5%e0%b8%97%e0%b8%b5%e0%b8%a1%e0%b8%b1%e0%b9%88%e0%b8%99%e0%b9%83%e0%b8%88%e0%b8%84%e0%b8%a5%e0%b8%b1%e0%b8%87%e0%b9%84%e0%b8%9f%e0%b9%80%e0%b8%82%e0%b8%b5%e0%b8%a2%e0%b8%a7%e0%b8%84%e0%b9%89%e0%b8%b3%e0%b9%80%e0%b8%87%e0%b8%b4%e0%b8%99%e0%b8%81%e0%b8%b9%e0%b9%893%e0%b8%88%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>ไอซีทีมั่นใจคลังไฟเขียวค้ำเงินกู้3จี</headline>
<lead>ไอซีที ยันโครงการ 3จี ไร้ปัญหาเกาเหลาระหว่างพรรค คลังพร้อมค้ำประกันเงินกู้แน่นอน</lead>
<neck></neck>
<body><p><persName>ร.ต.หญิง ระนองรักษ์ สุวรรณฉวี</persName> รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) กล่าวว่า วาระการพิจารณาโครงการลงทุน 3จี ของ บมจ.ทีโอที ยังไม่ได้นำเข้าที่ประชุม ครม. หลังจากสัปดาห์ที่ผ่านมากระทรวงไอซีทีได้ ถอดออกจากวาระเพื่อพิจารณา เพราะรัฐมนตรีว่าการกระทรวงการคลังเดินทางไปต่างประเทศ ไม่ได้เข้าร่วมประชุมด้วย จึงเสนอให้ถอดเรื่องออกก่อน รวมถึงการประชุมวันที่ 3 มิ.ย. นี้ด้วย ก็อาจไม่ได้เสนอวาระอีกเช่นกัน ทำให้การพิจารณาอาจจะช้าออกไปอีก 1 สัปดาห์</p>
<p>อย่างไรก็ตาม กระทรวงไอซีทีรับรอง ว่าไม่ได้มีปัญหาอื่นใดตามที่มีกระแส ทั้งเรื่องกระทรวงการคลังไม่ค้ำประกันเงินกู้ หรือความขัดแย้งระหว่างพรรคมาเกี่ยวข้อง และยืนยันว่ากระทรวงการคลังจะค้ำประกันเงินกู้ให้โครงการ 3จีอย่าง แน่นอน เพราะเป็นโครงการสำคัญของประเทศ เป็นโครงสร้างพื้นฐานการพัฒนา ไม่มีเหตุผลอะไรที่จะไม่ค้ำประกันให้ ยิ่งช่วงนี้เป็นเวลาที่ดีในการลงทุน เพราะอุปกรณ์ต่างๆ มีราคาต่ำลงมาก</p>
<p>ทั้งนี้ วาระการพิจารณาจะเสนอให้ทบทวน 2 มติ คือ 1.การเปิดให้กู้เงินภายในประเทศ และ 2.ไม่จำเป็นต้องใช้การประมูลสากล ทั้ง 2 ประเด็น จะช่วยให้ไทยได้เงินกู้ดอกเบี้ยต่ำภายในประเทศ ไม่ต้องสูญเสียดอกเบี้ยออกนอกประเทศ และไม่ต้องติดเงื่อนไขการกู้เงิน คือ กู้กับประเทศใดต้องใช้อุปกรณ์ของประเทศนั้น ทำให้ตัวเลือกมีจำกัด</p>
<p>เธอ กล่าวว่า การเสนอให้ประมูลทั่วไป ไม่ต้องประมูลสากล ไม่ได้เป็นการเอื้อประโยชน์เอกชนภายในประเทศอย่างแน่นอน เพราะโครงการใหญ่ที่ใช้เทคโนโลยีระดับสูงขนาดนี้ บริษัทเอกชนไทย"ไม่มีทาง"ทำได้อย่างแน่นอน</p>
<p>นอกจากนี้ กระทรวงไอซีทีได้ หารือร่วมกับสหภาพแรงงานรัฐวิสาหกิจ บมจ.ทีโอที (สรท.) เกี่ยวกับการแต่งตั้งกรรมการใหม่เข้ามาแทนกรรมการที่หมดวาระ รวมถึงการแต่งตั้งผู้บริหารชุดใหม่แทนผู้บริหารที่จะเกษียณอายุราชการ ซึ่งกระทรวงจะเน้นดูเรื่องนโยบาย ให้โปร่งใสและมีคุณธรรม แต่จะไม่ลงไปล้วงลูกการทำงานของบอร์ดและฝ่ายบริหาร</p>
<p><persName>นายพงศ์ฐิติ พงศ์ศิลามณี</persName> ประธาน สรท. กล่าวว่า สรท. ต้องการให้ปรับเปลี่ยนบอร์ดชุดปัจจุบันทั้งชุด หรืออย่างน้อย ต้องไม่มี<persName>นายธีรวุฒิ บุณยโสภณ</persName> ประธานบอร์ด, <persName>นายระเฑียร ศรีมงคล</persName> และ<persName>พลเอกวิทวัส รชตะนันทน์</persName> อยู่ในบอร์ดชุดใหม่ ส่วนระดับผู้บริหารต้องการให้แต่งตั้งบุคคลที่เหมาะสมตรงตามสายงานและอาวุโส เพียงพอ</p></body>
</news>
