<teiHeader>
<fileDesc>
<titleStmt>
  <title>คดีไมเคิลยังมืดมนแถมตร.บกพร่อง  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=55411  </bibl>
</sourceDesc>
</fileDesc>
</teiHeader>
<news>
<headline>คดี<persName>ไมเคิล</persName>ยังมืดมนแถมตร.บกพร่อง</headline>
<lead>ปมเสียชีวิต<persName>ราชาเพลงป๊อป</persName> <persName>ไมเคิล แจ็กสัน</persName> ซับซ้อนมากขึ้น เรี่อยๆ หลังตำรวจลอสแองเจลิสถูกตั้งข้อสงสัยบกพร่องในหน้าที่</lead>
<neck></neck>
<body><p>ถึงแม้ว่า <persName>ไมเคิล แจ็กสัน</persName> นักร้องเพลงป๊อปชื่อก้องโลก จะเสียชีวิตลงด้วยอาการหัวใจวายกะทันหันในช่วงบ่ายวันที่ 25 มิ.ย. หรือ 1 สัปดาห์ที่ผ่านมา ทว่าข่าวคราวเกี่ยวเนื่องกับการเสียชีวิตก็ยังคงมีมาอย่างต่อเนื่อง และนับวันก็ยิ่งมีปมปริศนาใหม่ๆ ให้หาข้อเท็จจริงมากขึ้น </p>
<p>ล่าสุด กรมตำรวจลอสแองเจลิสกลายเป็นอีกหนึ่งหน่วยงานที่ถูกตั้งข้อสังเกตว่าดำเนินการบกพร่องในหน้าที่หลังการเสียชีวิตของซูเปอร์สตาร์รายนี้ </p>
<p>สำนักข่าวเอพี รายงานว่า หลังจากสำนักบังคับคดียาเสพติดสหรัฐ (ดีอีเอ) เข้าร่วมการสืบสวนสาเหตุการเสียชีวิต เนื่องจากสงสัยว่า คณะแพทย์ที่ดูแล<persName>ไมเคิล</persName>อาจมีส่วนเกี่ยวข้องในการจ่ายยาเกินขนาดแล้ว ทางกรมตำรวจลอสแองเจลิสก็ถูกตั้งข้อสงสัยด้วยเช่นกัน </p>
<p>รายงานดังกล่าวโยงไปยังคำถามที่ว่า ทำไมตำรวจถึงไม่กั้นบริเวณบ้านพักของนักร้องดังภายหลังจากที่เขาเสียชีวิต ทำไมถึงไม่ขอหมายค้นในทันที ทั้งยังลากรถของแพทย์ที่ดูแล<persName>ไมเคิล</persName>ออกจากบริเวณโดยไม่ประกาศว่าพื้นที่ดังกล่าวเป็นพื้นที่เกิดคดีอาญา และเหตุใด <persName>เจเน็ต แจ็กสัน</persName> นักร้องชื่อดัง และน้องสาวแท้ๆ ของ<persName>ไมเคิล</persName>ถึงได้รับอนุญาตให้เคลื่อนย้ายสิ่งของต่างๆ ในแมนชันที่เกิดเหตุ หลังจาก<persName>ไมเคิล</persName>เสียชีวิต 2 วัน และก่อน ที่ตำรวจจะเข้าตรวจค้นที่เกิดเหตุด้วยซ้ำ </p>
<p>“ถ้าผมเป็นหัวหน้านักสืบในคดีนี้ ผมจะบอกว่าเรายังไม่รู้ว่าเกิดอะไรขึ้น และควรจะกั้นบริเวณที่เกิดเหตุ” <persName>ฮาร์แลนด์ บรอน</persName> ทนายความฝ่ายจำเลยที่มีชื่อเสียงในสหรัฐให้ความเห็น </p>
<p>“คุณจำเป็นต้องคิดถึงสิ่งที่ เลวร้ายที่สุดเสมอ และต้องคิดให้ เร็วด้วย เป็นผมผมคงจะกั้นบริเวณไปเลย เพียงเพราะผู้เสียชีวิตในกรณีนี้เป็นไมเคิล” <persName>บรอน</persName> กล่าว </p>
<p>อย่างไรก็ดี กรมตำรวจลอสแองเจลิสได้ออกมาปฏิเสธข้อสังเกตดังกล่าว โดยระบุว่า ทุกอย่างที่ดำเนินการไปนั้นเป็นไปตามระเบียบการทำงาน และไม่มีเหตุให้คิดว่าการเสียชีวิตครั้งนี้จะเกิดจากการฆาตกรรม </p>
<p>ทั้งนี้ การสืบสวนกรณีการเสียชีวิตของ “<persName>แจ็กโก</persName>” จะกลายเป็นการสืบสวนคดีอาชญากรรมหรือไม่ ขึ้นอยู่กับหลักฐานเกี่ยวกับการใช้ยา โดยอาจมีการตั้งข้อหาได้ หากเจ้าหน้าที่ตัดสินว่า<persName>ไมเคิล</persName>นั้นได้รับใบสั่งยาเกินปริมาณที่เหมาะสมต่อความต้องการยา หรือคณะแพทย์ที่ดูแลตั้งใจที่จะจ่ายยาให้แก่<persName>ไมเคิล</persName>ภายใต้ชื่อปลอม </p>
<p>รายงานระบุด้วยว่า ดีอีเอนั้นเคยร่วมการสืบสวนกรณีการเสียชีวิตของ <persName>ฮีท เลดเจอร์</persName> ดาราภาพยนตร์ ฮอลลีวูดชื่อดังในปีที่ผ่านมา ซึ่งเสียชีวิตจากการใช้ยาเกินขนาด โดย ครั้งนั้นพบว่ายาที่ตกค้างในร่างกายของดาราหนุ่มนั้นเป็นยาที่ได้รับมาอย่างผิดกฎหมาย แต่ไม่มีการ ตั้งข้อหาแก่ผู้ใด</p></body>
</news>
