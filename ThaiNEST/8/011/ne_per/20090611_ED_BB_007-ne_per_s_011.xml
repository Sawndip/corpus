<teiHeader>
<fileDesc>
<titleStmt>
  <title>มอนิเตอร์ : เอสวีโอเอขายผ่านทีวีดาวเทียม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/11/news_28909561.php?news_id=28909561  </bibl>
</sourceDesc>
</fileDesc>
</teiHeader>
<news>
<headline>มอนิเตอร์ : เอสวีโอเอขายผ่านทีวีดาวเทียม</headline>
<lead></lead>
<neck></neck>
<body><p><persName>นายวีระ อิงค์ธเนศ</persName> กรรมการผู้จัดการ บมจ. เอสวีโอเอ กล่าวว่า บริษัทได้ขยายช่องทางจำหน่ายคอมพิวเตอร์และโน้ตบุ๊คยี่ห้อ "เอสวีโอเอ" ใหม่ผ่านช่องทางเคเบิลทีวีดาวเทียม 24 ชั่วโมง</p>
<p>ทั้งนี้ ลูกค้าที่รับชมรายการโทรทัศน์ผ่านเคเบิลทีวี ช่อง GMM TV ประกอบด้วย ช่องแฟนทีวี ซึ่งเป็นช่องเพลงลูกทุ่ง และช่องแบงแชนแนล ที่เป็นช่องเพลงวัยรุ่น สามารถเลือกชอปปิงสินค้าของเอสวีโอเอได้จากหน้าจอโทรทัศน์ ทันที ในช่วงพิเศษ ซึ่งจะเป็นการแนะนำสินค้าไอที พร้อมรับข้อเสนอราคาพิเศษ</p>
<p>โดยเอสวีโอเอ เป็นสินค้าไอทีแบรนด์แรก ที่นำสินค้ามาโปรโมทและจำหน่ายผ่านช่องทางรูปแบบใหม่นี้ และเชื่อว่าจะช่วยกระจายสินค้าออกสู่ตลาดต่างจังหวัดได้เพิ่มขึ้น</p>
<p>ทรูมูฟส่งแอพฯหนุนท่องเที่ยว</p>
<p><persName>นายพิชิต ธันโยดม</persName> หัวหน้าคณะผู้บริหาร ด้านสารสนเทศ-คอนเวอร์เจนซ์ บมจ.ทรู คอร์ปอเรชั่น กล่าวว่า ทีมนักพัฒนาของทรูมูฟ ได้พัฒนาแอพพลิเคชั่น "Thailand Guide" เวอร์ชั่นภาษาอังกฤษ เพื่อสนับสนุนการท่องเที่ยวไทย โดยร่วมมือกับบริษัท อีเอสอาร์ไอ (ประเทศไทย) จำกัด โดยเปิดให้ดาวน์โหลดแล้วที่ App Store ในราคา 9.99 ดอลลาร์ และเร็วๆ นี้จะมีเวอร์ชั่นภาษาไทยเพิ่มเติม</p>
<p>ทั้งนี้ แอพพลิเคชั่นดังกล่าวพร้อมนำเสนอข้อมูลสถานที่สำคัญต่างๆ ทั่วไทย ทั้งสถานที่ท่องเที่ยว โรงแรมและที่พัก สถานีขนส่ง โรงพยาบาล ร้านอาหาร โดยมั่นใจว่าจะตรงความต้องการทั้งนักท่องเที่ยวจากต่างชาติ และคนไทยที่ชอบท่องเที่ยว</p>
<p>ผู้สูงวัยสนใจอินเทอร์เน็ตเพิ่มขึ้น</p>
<p><persName>นายทศพนธ์ นรทัศน์</persName> ผู้ประสานงานชมรมเทคโนโลยีสารสนเทศและการสื่อสารเพื่อความเท่าเทียมกัน กล่าวว่า จากการที่ชมรมร่วมกับมหาวิทยาลัยรังสิต จัดอบรมสัมมนาทางวิชาการ เรื่อง “การพัฒนาคุณภาพชีวิตผู้สูงวัยด้วยคอมพิวเตอร์และอินเทอร์เน็ต” เมื่อปลายเดือนที่ผ่านมา พบว่า ผู้สูงวัยจำนวนมากต้องการเรียนรู้การใช้งานคอมพิวเตอร์และอินเทอร์เน็ต การรับส่งอีเมลให้เป็น</p>
<p>ทั้งนี้ คอมพิวเตอร์และอินเทอร์เน็ต นับเป็นตัวเชื่อมโยงการถ่ายทอดประสบการณ์การเรียนรู้ระหว่างกัน และเสริมสร้างความสัมพันธ์ทางการเรียนรู้ระหว่างคุณปู่คุณย่า คุณตาคุณยาย กับหลานๆ ได้</p>
<p>พีซี-มือถือดันอุตฯชิพฟื้นตัว</p>
<p>สมาคมอุตสาหกรรมเซมิคอนดักเตอร์ (เอสไอเอ) รายงานว่า แนวโน้มความต้องการใช้ชิ้นส่วนอิเล็กทรอนิกส์สำหรับคอมพิวเตอร์ส่วนบุคคล และโทรศัพท์มือถือที่เพิ่มขึ้นเมื่อเดือน เม.ย. เป็นสัญญาณการฟื้นตัวสำหรับตลาดเซมิคอนดักเตอร์โดยรวมทั่วโลก</p>
<p>ทั้งนี้ ยอดขายชิพที่เติบโตต่อเนื่อง 6.4% มูลค่าแตะ 1.47 หมื่นล้านดอลลาร์ ถือเป็นการขยายตัวในอัตราสูงกว่าที่เคยประมาณการไว้ แม้จะยังคงลดลงจากปีที่ผ่านมา 25%</p>
<p>รายงานข่าวจากเอสไอเอส ระบุว่า ยอดขายชิพที่ปรับตัวสูงขึ้น บ่งชี้ว่าบรรดาผู้ค้าเริ่มเพิ่มปริมาณสินค้าคงคลัง หลังจากช่วงภาวะตลาดตกต่ำ</p>
<p>ขณะที่ยอดส่งมอบรอบ 3 เดือนที่ผ่านมาของอุตสาหกรรมเซมิคอนดักเตอร์ มาจากตลาดพีซีและมือถือเป็นสัดส่วนถึง 60%</p>
<p>ล่าสุด การ์ทเนอร์ บริษัทวิจัยชื่อดังก็ได้ปรับตัวเลขประมาณการตลาดเซมิคอนดักเตอร์ปีนี้ หลังเห็นแนวโน้มยอดจำหน่ายชิพขยับขึ้น โดยมองว่ายอดขายจะลดจากปีที่ผ่านมา 22% จากก่อนหน้านี้คาดไว้ 24.1% ส่วนมูลค่าตลาดรวมทั้งปีอยู่ที่ 19.8 หมื่นล้านดอลลาร์</p></body>
</news>
