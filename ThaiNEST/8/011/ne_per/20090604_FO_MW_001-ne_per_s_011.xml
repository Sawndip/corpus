<teiHeader>
<fileDesc>
<titleStmt>
  <title>บิ๊กผู้อนุมัติลงทุนของจีนชี้ช่องรวย!แนะคนไทยลงทุน ‘4ธุรกิจ’ดาวรุ่งในนครเซี่ยงไฮ้  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-06-04 13:34:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000062799  </bibl>
</sourceDesc>
</fileDesc>
</teiHeader>
<news>
<headline>บิ๊กผู้อนุมัติลงทุนของจีนชี้ช่องรวย!แนะคนไทยลงทุน ‘4ธุรกิจ’ดาวรุ่งในนครเซี่ยงไฮ้</headline>
<lead>ผู้อนุมัติการลงทุนให้กับต่างชาติของมหานครเซี่ยงไฮ้ และทึ่ปรึกษากฎหมายเซี่ยงไฮ้ แนะนำช่องทางการลงทุนในเซี่ยงไฮ้ให้รวย ชี้ 4 ธุรกิจคนไทยเจ๋ง โดยเฉพาะการบริหารการโรงแรมที่ดีที่สุดในโลก ร้านอาหาร-สินค้าเอกลักษณ์ไทยก็ได้รับความนิยมสูง ขณะที่ประธานสภาธุรกิจไทย-จีน มองการบริการด้านยานยนต์ครบวงจร เป็นธุรกิจดาวเด่นเจาะกลุ่มไฮเอนด์ในเซี่ยงไฮ้</lead>
<neck><p>ผู้เคยสัมผัสเซี่ยงไฮ้ระดับปรมจารย์หลายคนในเมืองไทย ต่างเคยพูดเป็นเสียงเดียวกันว่า เซี่ยงไฮ้เมื่อ 10 ปีก่อน กับเซี่ยงไฮ้วันนี้ มีความแตกต่างกันแบบหน้ามือหลังมือ มหานครเซี่ยงไฮ้ จากอดีตที่มีตึกสูงไม่กี่แห่ง และเป็นเพียงหมู่บ้านประมง แต่ปัจจุบันเซี่ยงไฮ้กลับเป็นเมืองใหญ่ที่สุด และเป็นเมืองเศรษฐกิจอันดับ 1 ของสาธารณรัฐประชาชนจีน มีอัตราการเจริญเติบโตทางเศรษฐกิจสูงที่สุดในจีน มีตึกสูงระฟ้านับไม่ถ้วน</p> <p>ความเจริญของเซี่ยงไฮ้ปัจจุบัน ได้รับขนานนามว่าเป็น “นครปารีสแห่งตะวันออก” ถูกจัดให้เป็นกลุ่มมหานครไฮโซอันดับ 5 ของโลก รองจาก กรุงวอชิงตัน ดี.ซี และเมืองนิวยอร์ก ประเทศสหรัฐอเมริกา กรุงลอนดอน ประเทศอังกฤษ และกรุงปารีส ประเทศฝรั่งเศส ขณะเดียวกันประชากรในเซี่ยงไฮ้ก็เป็นประชากรที่มีอำนาจซื้อมากที่สุดเมืองหนึ่งในโลกเช่นกัน</p> <p>ทำให้ที่ผ่านมารัฐบาลจีนได้ใช้มหานครเซี่ยงไฮ้เชิญชวนนักลงทุนต่างชาติเข้ามาลงทุนในมหานครแห่งนี้มากมาย หลายรายประสบความสำเร็จจนร่ำรวยมหาศาลมาแล้ว ขณะที่ต้องยอมรับว่าบริษัทข้ามชาติหลายแห่งก็ต้องประสบภาวะล้มเหลวไม่น้อย ฉะนั้นการเข้าไปลงทุนในเซี่ยงไฮ้วันนี้จึงไม่ใช่เรื่องง่าย โดยเฉพาะคู่แข่งที่มีจำนวนมาก แต่ใช่ว่าจะสิ้นหวัง หากนักลงทุนรู้จักช่องทางและเทคนิคในการลงทุนที่มหานครเซี่ยงไฮ้</p> <p>เหตุนี้<persName>ธนากร เสรีบุรี</persName> ประธานสภาธุรกิจไทยจีน ร่วมกับศูนย์ศึกษาธุรกิจไทย-จีน มหาวิทยาลัยหอการค้าไทย ได้จัดสัมมนา “ลู่ทางการลงทุนให้รวยในเซี่ยงไฮ้” เมื่อวันพุธที่ 27 พฤษภาคม ที่ผ่านมา โดยได้เชิญบุคลากรสำคัญจากจีนคือ <persName>มร.จู เหวิน ปิน</persName> (<persName>Zhu Wen Bin</persName>) รองประธานคณะกรรมการการลงทุนต่างชาติ นครเซี่ยงไฮ้ และ <persName>มร.หลี่ เผย เหลียง</persName> (<persName>Li Pei Liang</persName>) ผู้อำนวยการกองการบริหารลงทุนต่างชาติ นครเซี่ยงไฮ้ และที่ปรึกษากฎหมายของรัฐบาลเซี่ยงไฮ้ มาให้ข้อมูลการค้าการลงทุนในเซี่ยงไฮ้ให้ประสบความสำเร็จ</p></neck>
<body><p>ยันเซี่ยงไฮ้ศก.โตต่อเนื่อง</p>
<p><persName>มร.จู เหวิน ปิน</persName> กล่าวถึงข้อมูลสภาวะเศรษฐกิจของเซี่ยงไฮ้ในปัจจุบันว่า เซี่ยงไฮ้ถือเป็นเมืองด้านธุรกิจที่ใหญ่ที่สุดในจีน โดยแผนการพัฒนาเมืองเซี่ยงไฮ้จะเน้นการพัฒนา 2 ประการสำคัญคือพัฒนาให้เซี่ยงไฮ้กลายเป็นเมืองที่เป็นศูนย์กลางการเงินการธนาคารระหว่างประเทศ และศูนย์กลางการคมนาคมของภูมิภาคโดยเฉพาะทางทะเลให้ได้ภายในไม่กี่ปีข้างหน้า และเซี่ยงไฮ้กำลังเตรียมตัวก้าวเข้าสู่การเป็นเมืองระดับสากลในไม่ช้านี้ด้วย</p>
<p>ส่วนผลประกอบการเศรษฐกิจปี 2551 ของเซี่ยงไฮ้นั้นก็ถือว่าประสบความสำเร็จตามคาดหมาย คือมีอัตราการเจริญเติบโตของ GDP 10% อุตสาหกรรมบริการขยายตัว 10% มีมูลค่า 7 แสนกว่าล้านหยวน มีรายได้การคลังของท้องถิ่นอยู่ที่ 238,000 กว่าล้านหยวน เพิ่มขึ้น 13.3% มีอัตราการขยายตัวสินค้าบริโภค 17.9% มูลค่า 450,000 กว่าล้านหยวน มีสินทรัพย์ถาวรเพิ่มขึ้น 8% ดัชนีผู้บริโภคอยู่ที่ 105.8 มีสัดส่วนการบริการต่อจีดีพีมากว่า 53% เพิ่มจากปีก่อนร้อยละ 5 โดยด้านบริการที่เพิ่มมากที่สุดคือธุรกิจการสื่อสาร หรือไอที</p>
<p>ด้านการพัฒนาเซี่ยงไฮ้เป็นศูนย์กลางการธนาคารการเงิน ซึ่งเป็นส่วนหนึ่งของการพัฒนาเศรษฐกิจเซี่ยงไฮ้นั้น ปี 2551 มียอดการค้ามากถึง 15,000 ล้านหยวน ปัจจุบันมีสถาบันการเงินการธนาคาร 900 กว่าแห่ง</p>
<p>ด้านการคมนาคม ปัจจุบันท่าเรือเซี่ยงไฮ้ถือว่ามีศักยภาพในการขนส่งมาก มีการนำเข้าส่งออกปี 2551 มากถึง 6 แสนล้านดอลลาร์สหรัฐ เพิ่มขึ้น 16.4% และมีการขนส่งสินค้าเข้าออก มากถึง 580 ล้านตัน ซึ่งถือว่าเป็นจำนวนมากที่สุดในโลก และครองอันดับ 1ของโลก มา 4 ปีซ้อน</p>
<p>ส่วนสิ่งอำนวยความสะดวกขั้นพื้นฐาน ปัจจุบันเซี่ยงไฮ้กำลังมีการสร้างรถไฟใต้ดิน 9 สาย และมี 4 สายที่เปิดใช้และมีการเชื่อมโยงกันเรียบร้อย อย่างไรก็ดีในเรื่องของการพัฒนา เซี่ยงไฮ้ให้ความสำคัญกับการเน้นลดมลภาวะเป็นพิษที่เกิดจากการผลิต และเน้นการเพิ่มพื้นที่สีเขียวมากขึ้น</p>
<p>เป้าหมายทางเศรษฐกิจของเมืองเซี่ยงไฮ้ ในปี 2552 นี้ ได้ตั้งเป้าว่าเจริญเติบโตทางเศรษฐกิจหรือ GDP จะเพิ่ม 9% ขณะที่ GDP รวมของรัฐบาลจีนรวมตั้งเป้าหมายว่า 8% และตั้งเป้าให้มีการเพิ่มรายได้ของการคลังท้องถิ่น 6% เพิ่มการวิจัยและพัฒนา เพิ่มการลงทุนด้านสิ่งแวดล้อมร้อยละ 3 ของ GDP และจะมีพยายามการควบคุมอัตราการว่างงาน 4.5% รายได้ประชาชนเพิ่มต่อเนื่อง และรักษาราคาบริโภคให้คงที่</p>
<p>คาด World Expo กระตุ้นศก.สูง</p>
<p>อย่างไรก็ตามบทบาทสำคัญของมหานครเซี่ยงไฮ้วันนี้นอกจากการพัฒนาให้เป็นศูนย์กลางการเงินการธนาคารระหว่างประเทศ ศูนย์กลางคมนาคมของภูมิภาคแล้ว งานใหญ่ของเซี่ยงไฮ้ยังมีการเตรียมจัดงาน World Expo 2010 พร้อมด้วยการพัฒนาสิ่งอำนวยความสะดวกต่างๆ เร่งพัฒนาและปฏิรูปเขตผู่ตง เร่งพัฒนาเทคโนโลยีระดับสูงโดยเฉพาะอุตสาหกรรมการผลิต</p>
<p>อีกทั้งจะมีการเร่งพัฒนาโครงการศูนย์กลางการคมนาคมบริเวณสนามบินนานาชาติหงเฉียว ซึ่งจะกลายเป็นชุมทางการเปลี่ยนเส้นทางคมนาคม ระหว่างรถไฟใต้ดิน รถไฟ Maglev เชื่อมต่อสนามบินนานาชาตผู่ตง และรถไฟความเร็วสูงเชื่อมมณฑลใกล้เคียงด้วย</p>
<p>“งานใหญ่ของเซี่ยงไฮ้คือ World Expo 2010 และโครงการการเป็นศูนย์กลางต่างๆ ซึ่งจะทำให้มีโอกาสของการเข้ามาลงทุนในเซี่ยงไฮ้มาก โดยเฉพาะการลงทุนเกี่ยวกับโครงสร้างอำนวยความสะดวกขึ้นพื้นฐานทั้งหมด เพราะเซี่ยงไฮ้ตั้งเป้าไว้ว่า 2-3 ปีข้างหน้า เซี่ยงไฮ้ต้องพัฒนาขึ้นอีกระดับ”</p>
<p>สำหรับงาน World Expo 2010 นั้น มั่นใจว่าจะสามารถพัฒนาเศรษฐกิจเซี่ยงไฮ้และพื้นที่โดยรอบให้เติบโตได้มาก โดยงานจะมีเนื้อที่ทั้งหมด 5.28 ตารางกิโลเมตร มีการใช้เงินลงทุนสร้างสิ่งปลูกสร้างทั้งหมดมากถึง 18,000 ล้านหยวน มีประเทศที่ตอบรับเข้าร่วมงานแล้ว 229 ประเทศ คาดจะมีผู้เข้าร่วมงานมากกว่า 70 ล้านคน ซึ่งจะมีการจัดงานระหว่างวันที่ 1 พฤษภาคม -31 ตุลาคม 2553</p>
<p>สำหรับเซี่ยงไฮ้ในปัจจุบันนี้ถือว่าได้เปิดโอกาสทางการลงทุนมาก โดยนักลงทุนต่างชาติสามารถลงทุนได้ 100% ขณะที่สิทธิประโยชน์ของคนจีนและคนต่างชาติจะมีเหมือนกัน แต่ต้องยอมรับว่าต้นทุนการลงทุนในเซี่ยงไฮ้จะสูงกว่าการลงทุนที่เมืองอื่นๆ ในจีน และต้องมีเงินทุนหมุนเวียนจำนวนมาก และเซี่ยงไฮ้จะเปิดกว้างสำหรับอุตสาหกรรมที่เน้นการผลิตแบบไฮเทคโนโลยี การบริการที่ทันสมัย และการผลิตที่รักษาสิ่งแวดล้อมเท่านั้น ทำให้อาจเป็นอุปสรรคสำคัญของนักลงทุนต่างชาติรายเล็ก แต่เชื่อแน่ว่าหากสามารถลงทุนตามการพัฒนาของเมืองเซี่ยงไฮ้ได้ โอกาสประสบความสำเร็จจะมีอยู่สูงมาก</p>
<p>4 ธุรกิจไทยโอกาสรุ่งในเซี่ยงไฮ้</p>
<p>อย่างไรก็ดี <persName>มร.จู เหวิน ปิน</persName> ย้ำว่า ในฐานะที่มีหน้าที่เกี่ยวกับการพิจารณาให้สิทธิประโยชน์กับนักลงทุนต่างชาติโดยเฉพาะ และสำหรับประเทศไทย มองว่า คนไทยมีศักยภาพในด้านการบริการมาก ดังนั้นหากนักธุรกิจคนไทยต้องการ จะไปลงทุนในด้านนี้ที่เซี่ยงไฮ้จึงมีโอกาสมากและค่อนข้างได้เปรียบประเทศอื่นๆ ในธุรกิจ 4 ประเภท ประกอบด้วย</p>
<p>1.การบริหารโรงแรม คนไทยมีความสามารถมาก ทั้งนี้จากการเดินทางไปต่างประเทศทั่วโลก พบว่าไม่มีใครบริหารโรงแรมได้ดีเท่าคนไทย ที่เป็นกันเอง ให้ความสะดวกสบาย ซึ่งถือว่าดีที่สุดในโลก อีกทั้งที่เซี่ยงไฮ้มีโรงแรมทุกระดับผุดขึ้นมาเป็นจำนวนมาก และยังต้องการทีมงานบริหารการโรงแรมของไทย หากมีผู้สนใจเข้าไปลงทุนด้านนี้ สามารถติดต่อไปตามสมาคมโรงแรมต่างๆได้ทันที</p>
<p>2.อาหารไทย มีเอกลักษณ์และมีชื่อเสียงมากทั่วโลก การไปเปิดร้านอาหารไทยในเซี่ยงไฮ้ก็สามารถทำได้ และเชื่อว่าคนไทยจะทำได้ดี อย่างตนเองมาเมืองไทยได้รับประทานข้าวเหนียวมะม่วงก็มีรสชาติที่อร่อยมาก</p>
<p>3.การซ่อมรถยนต์ มีการเปิดกว้างให้นักลงทุนต่างชาติมาก และยังเป็นธุรกิจที่มีความต้องการมากในจีน</p>
<p>4.ธุรกิจอื่นๆ สามารถทำได้เช่นกัน แต่ต้องเป็นธุรกิจที่มีเอกลักษณ์ไทยเป็นจุดเด่น</p>
<p>ทั้งนี้ไม่ว่าธุรกิจอะไรก็ตามที่คนไทยหรือชาวต่างชาติจะไปลงทุนในจีน อยากฝากไว้ว่านักลงทุนต้องไปดูด้วยตา ศึกษาอย่างจริงจัง และต้องติดต่อกับสำนักงานที่เกี่ยวข้อง</p>
<p>บริการยานยนต์เป็นธุรกิจดาวเด่น</p>
<p>ขณะที่ <persName>ธนากร เสรีบุรี</persName> ประธานสภาธุรกิจไทย-จีน ในฐานะที่เป็นผู้เชี่ยวชาญด้านการลงทุนในจีนอย่างมาก และเป็นหนึ่งในสมาชิกสภาที่ปรึกษานครเซี่ยงไฮ้ เปิดเผยว่า ธุรกิจไทยที่มีโอกาสในเซี่ยงไฮ้นั้น เน้นที่ธุรกิจบริการ ไม่ว่าจะเป็นสปา,ภัตราคาร,ร้านตัดผม,ร้านเสริมสวย,ร้านดีไซน์เสื้อผ้า และร้านให้บริการเกี่ยวกับรถยนต์ทุกประเภท เช่น เอเยนต์แบตเตอรี่ ร้านล้างรถยนต์ ดูแลเครื่องยนต์ เปลี่ยนน้ำมันเครื่อง ฯลฯ</p>
<p>ทั้งนี้เพราะ คนเซี่ยงไฮ้ถือเป็นคนที่มีกำลังซื้อสูงมาก และมีชีวิตอยู่ในบ้านแคบๆ เฉลี่ยคนหนึ่งประมาณ 25 ตารางเมตร พฤติกรรมของคนเซี่ยงไฮ้จึงอยู่บ้านเฉพาะเวลาพักผ่อนเท่านั้น ส่วนใหญ่แล้วจะใช้ชีวิตและมีกิจกรรมอยู่นอกบ้าน ซึ่งถ้าคนไทยสามารถไปให้บริการที่สร้างความสะดวกสบายให้กับคนเซี่ยงไฮ้ได้ก็จะเป็นโอกาสมาก เพราะคนไทยมีจุดเด่นด้านการบริการ</p>
<p>โดยการลงทุนดาวรุ่งนั้น มองว่าอยู่ที่การบริการด้านยานยนต์ เพราะยอดขายรถยนต์ในจีนเติบโตสวนกระแสเศรษฐกิจโลกตกต่ำ และคนเซี่ยงไฮ้ก็มีรายได้ประชากรต่อหัวสูงที่สุดในจีน เพียงแต่ต้องระวังว่าสินค้าหรือบริการใดๆก็ตามที่นำไปขายในเซี่ยงไฮ้จะต้องมีคุณภาพ ได้มาตรฐาน และควรเจาะกลุ่มไฮเอนด์เท่านั้น เพราะมีกำลังซื้อสูงมาก</p>
<p>แนะไกล่เกลี่ยทางออกดีที่สุดกรณีพิพาท</p>
<p>ด้าน <persName>มร.หลี่ เผย เหลียง</persName> ระบุว่าปัญหาด้านการลงทุนที่คนต่างชาติมักจะประสบปัญหา มี 4 ประการคือ ภาษี การนำเข้าเงินตราต่างประเทศ ได้กำไรแล้วจะส่งเงินกลับประเทศต้นทางอย่างไร และปัญหาด้านแรงงาน</p>
<p>โดยข้อพิพาทที่เจอบ่อยพบว่า มี 3 ประการคือ</p>
<p>1.บริษัทต่างชาติมักมีปัญหากับพาร์ทเนอร์ของตัวเอง ซึ่งปกติหน่วยงานจีนจะพยายามไกล่เกลี่ยให้ ถ้าไม่สำเร็จจึงมีการฟ้องศาล</p>
<p>2.บริษัทชาวต่างชาติที่มาลงทุนที่เซี่ยงไฮ้ แบบ 100% แต่มีปัญหากับบริษัทร่วมค้า เช่น ส่งสินค้าไปแล้ว เก็บเงินไม่ได้</p>
<p>3.บริษัทต่างชาติมีปัญหากับลูกจ้างท้องถิ่น</p>
<p>ทั้งนี้ข้อพิพาทต่างๆ หากบริษัทร่วมทุนมีสัญญา 2 ภาษา ปกติแล้วในการยื่นขอทำธุรกิจกับทางการจีน จะต้องใช้สัญญาภาษาจีน พอได้รับการอนุมัติแล้วจึงอนุญาตให้ใช้สัญญาภาษาอื่นๆได้ ซึ่งทั้งสองฝ่ายจะต้องตกลงกันว่าจะใช้สัญญาภาษาอะไรเป็นหลัก และไว้สำหรับขึ้นศาลเมื่อเกิดข้อพิพาท</p>
<p>อย่างไรก็ดีทางการจีนขอแนะนำว่า หากเกิดข้อพิพาทให้พยายามทำการไกล่เกลี่ยให้สำเร็จก่อน หากไม่ได้ให้ไปปรึกษากับทนายความก่อนที่จะยื่นฟ้องศาล เนื่องจากว่าบริษัทต่างชาติอาจจะยังไม่เข้าใจกฎหมายจีนดีนัก เคยมีกรณีที่ว่าบริษัทต่างชาติคิดว่าบริษัทตนเองถูกต้อง แต่เมื่อไปปรึกษาทนาย ทนายให้ความเห็นว่า ถ้าฟ้องศาลจะแพ้ทุกกรณีก็เคยมี เพราะฉะนั้นหากเกิดกรณีเช่นนี้ขึ้น แนะนำว่าการไกล่เกลี่ยเป็นทางออกที่ดีที่สุด</p></body>
</news>
