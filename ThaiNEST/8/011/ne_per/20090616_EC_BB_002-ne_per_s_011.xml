<teiHeader>
<fileDesc>
<titleStmt>
  <title>"อลงกรณ์"ชูไอเดียถกคลัง-ตลท.  ตั้งตลาดทุนทรัพย์สินทางปัญญา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/16/news_28937025.php?news_id=28937025  </bibl>
</sourceDesc>
</fileDesc>
</teiHeader>
<news>
<headline>"<persName>อลงกรณ์</persName>"ชูไอเดียถกคลัง-ตลท.  ตั้งตลาดทุนทรัพย์สินทางปัญญา</headline>
<lead>“<persName>อลงกรณ์</persName>” ชูไอเดีย ถก ตลท.-กระทรวงการคลัง ตั้งตลาดทุนทรัพย์สินทางปัญญา ดันลิขสิทธิ์เพลง หนัง หนังสือ ซอฟต์แวร์ สิ่งประดิษฐ์ เข้าซื้อขายเหมือนหุ้นให้นักธุรกิจต่างชาติเข้าลงทุน เก็งกำไร แก้ปัญหาขาดแหล่งทุนช่วยต่อยอดธุรกิจ พร้อมตั้งบอร์ด เครีเอทีฟ ไทยแลนด์ ดึง<persName>เสรี วงษ์มณฑา</persName> นั่งเลขาฯ ช่วยทำตลาดและจัดตั้งองค์กรมหาชน ครีเอทีฟ อะคาเดมี คุมแผนพัฒนาเบ็ดเสร็จ</lead>
<neck></neck>
<body><p><persName>นายอลงกรณ์ พลบุตร</persName> รัฐมนตรีช่วยว่าการกระทรวงพาณิชย์ เปิดเผยว่า จะหารือกระทรวงการคลัง และตลาดหลักทรัพย์แห่งประเทศไทย ศึกษาการตั้งโครงการตลาดหลักทรัพย์ทรัพย์สินทางปัญญาเป็นแห่งแรกของโลก เพื่อให้กลุ่มนักคิดนักสร้างสรรค์ผลงานทางทรัพย์สินทางปัญญานำผลงานที่ได้รับการจดทะเบียนรับรองจากกรมทรัพย์สินทางปัญญา อาทิ เพลง บทภาพยนตร์ หนังสือ ซอฟต์แวร์คอมพิวเตอร์ หรือนวัตกรรมสิ่งประดิษฐ์ใหม่ๆ มาเสนอขาย โดยตีค่าเหมือนหุ้นชนิดหนึ่ง เพื่อให้นักลงทุนทั่วไป นักลงทุนสถาบัน หรือนักลงทุนต่างชาติ เข้ามาซื้อสิทธิบัตรนำไปลงทุนเชิงพาณิชย์ และสามารถนำไปขายเก็งกำไรต่อได้ หากลิขสิทธิ์นั้นได้รับการยอมรับและได้ผลตอบแทนดี </p>

<p><persName>นายอลงกรณ์</persName> กล่าวว่า แนวคิดดังกล่าวเป็นการช่วยนำกลุ่มทุนมาพบปะกับนักคิด เพื่อนำผลงานไปลงทุนพัฒนาสู่เชิงพาณิชย์ต่อไป ช่วยแก้ปัญหาขาดแคลนเงินทุน เพราะปัญหาที่ทำให้ลิขสิทธิ์ไทยไม่พัฒนา คือ ขาดแหล่งเงินทุนสนับสนุน กู้เงินจากสถาบันการเงินไม่ได้ ต่างจากประเทศที่พัฒนาแล้ว อย่างอังกฤษ ที่ธุรกิจด้านนี้ เช่น เพลง การแสดง เปิดกว้างและสร้างรายได้เข้าประเทศมากกว่าอุตสาหกรรมหนักอย่างรถยนต์</p>

<p>"ผมจะให้ศึกษาตลาดทรัพย์สินทางปัญญาของจีนเป็นตัวอย่าง คาดว่าจะสรุปผลการศึกษาภายในเดือน ก.ค.นี้ว่า จะเดินหน้าจัดตั้ง หรือทำในรูปแบบใด หากประสบความสำเร็จ ในอนาคตจะนำสินค้าโอท็อปเข้าไปซื้อขายในตลาดแห่งนี้ด้วย” <persName>นายอลงกรณ์</persName>กล่าว</p> 

<p><persName>นายอลงกรณ์</persName> กล่าวว่า การจัดตั้งตลาดทรัพย์สินฯ เป็น 1 ใน 3 ยุทธศาสตร์ของการพัฒนาอุตสาหกรรมทรัพย์สินทางปัญญา คือ 1.การพัฒนาสร้างสรรค์เอกสิทธิ์สิทธิบัตร 2.การพัฒนาสู่การลงทุน และ 3.การขยายสู่เชิงพาณิชย์ ซึ่งหลังจากนี้จะจัดตั้งคณะกรรมการ ครีเอทีฟ ไทยแลนด์ โดยมีอธิบดีกรมทรัพย์สินทางปัญญาเป็นประธาน และ<persName>นายเสรี วงษ์มณฑา</persName> นักวิชาการด้านการตลาดเป็นเลขาธิการ เพื่อขับเคลื่อนยุทธศาสตร์ให้เดินหน้า</p>

<p>นอกจากนี้จะจัดตั้งสถาบันส่งเสริมและพัฒนาเศรษฐกิจเชิงสร้างสรรค์ (ครีเอทีฟ อะคาเดมี) ทำหน้าที่พัฒนา ถ่ายทอดองค์ความรู้ วิจัยพัฒนา และรวบรวมข้อมูลของอุตสาหกรรม ซึ่งอยู่ระหว่างศึกษารูปแบบการจัดตั้งว่าควรจัดเป็นทางการแบบองค์กรมหาชน หรือสร้างเครือข่ายขององค์ความรู้ในมหาวิทยาลัย หรือจะใช้ทั้ง 2 แนวทางร่วมกัน</p></body>
</news>
