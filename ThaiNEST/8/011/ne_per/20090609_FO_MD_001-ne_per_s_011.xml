<teiHeader>
<fileDesc>
<titleStmt>
  <title>แผนพันธมิตร‘ไครสเลอร์-เฟียต’ถูกศาลสูงสุดUSสั่งระงับชั่วคราว  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 21:29:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl><![CDATA[ http://www.manager.co.th/Daily/ViewNews.aspx?NewsID=9520000065045  </bibl>
</sourceDesc>
</fileDesc>
</teiHeader>
<news>
<headline>แผนพันธมิตร‘ไครสเลอร์-เฟียต’ถูกศาลสูงสุดUSสั่งระงับชั่วคราว</headline>
<lead>เอเอฟพี – ศาลสูงสุดของสหรัฐฯ ออกคำสั่งชั่วคราวในวันจันทร์ (8) ระงับแผนการของไครสเลอร์ที่จะออกจากความคุ้มครองภายใต้กฎหมายล้มละลายด้วยการจับมือเป็นพันธมิตรกับเฟียตแห่งอิตาลี ความเคลื่อนไหวคราวนี้ทำให้ความพยายามซึ่งได้รับการหนุนหลังจากรัฐบาลสหรัฐฯและแคนาดา ที่จะปรับโครงสร้างของกิจการรถยนต์ใหญ่อันดับ 3 ของสหรัฐฯแห่งนี้ ต้องประสบอุปสรรคขวางกั้นอันสำคัญหลังจากที่เดินหน้าราบรื่นเรื่อยมา อย่างไรก็ดี ทางด้านเฟียตยืนยันเมื่อวานนี้ (9) ว่าจะยังยึดมั่นกับแผนการเป็นพันธมิตรกับไครสเลอร์นี้ต่อไป</lead>
<neck></neck>
<body><p><persName>รูธ เบเดอร์ กินสเบอร์ก</persName> ผู้พืพากษาศาลสูงสุดสหรัฐฯ ได้ลงนามในคำสั่งชั่วคราวระงับการดำเนินการตามแผนการ ซึ่งจะทำให้ไครส์เลอร์สามารถพ้นจากการล้มละลาย และกลายเป็นบริษัทใหม่โดยแผนการดังกล่าวได้รับการสนับสนุนในรูปเงินกู้ทั้งจากรัฐบาลสหรัฐฯ และรัฐบาลแคนาดา</p>
<p>ทั้งนี้ ศาลสูงสุดได้มีคำสั่งดังกล่าว หลังจากที่กลุ่มกองทุนสำรองเลี้ยงชีพกลุ่มหนึ่งที่เป็นผู้ถือครองหุ้นกู้ของไครสเลอร์ ได้ยื่นอุทธรณ์ฉุกเฉินต่อศาลสูงสุด เพื่อคัดค้านการโอนหุ้นกิจการไครส์เลอร์ใหม่ ให้แก่เฟียตตามที่กำหนดจะทำข้อตกลงกันในวันจันทร์(8) โดยไครส์เลอร์จะให้หุ้น 20 เปอร์เซ็นต์แก่เฟียต เพื่อแลกกับการที่เฟียตจะถ่ายทอดเทคโนโลยีการผลิตรถยนต์ขนาดเล็กและเป็นมิตรกับสิ่งแวดล้อมให้แก่ไครส์เลอร์</p>
<p>คำสั่งดังกล่าวของศาลสูงสุด จะทำให้คณะผู้พิพากษาศาลสูงสุดมีเวลาพิจารณาว่า จะเปิดให้มีการไต่สวนรับฟังประเด็นทางกฎหมายต่างๆ อย่างเต็มรูปแบบหรือไม่ ขณะที่ไครส์เลอร์และทางการสหรัฐฯ มองว่าการเลื่อนกำหนดเวลาออกไปนานๆ อาจสร้างความเสียหายถึงขั้นต้องล้มเลิกแผนการดังกล่าว</p>
<p>หากไม่มีคำสั่งระงับดังกล่าว แผนการตกลงระหว่างไครส์เลอร์กับเฟียตก็จะมีการลงนามในวันจันทร์ ตามคำพิพากษาของศาลอุทธรณ์ในนิวยอร์ก ซึ่งเป็นไปในแนวทางเดียวกับคำตัดสินของศาลล้มละลาย</p>
<p>“หากไม่ออกคำสั่งระงับ ศาลจะหมดโอกาสที่จะพิจารณาประเด็นข้อกฎหมายต่างๆ ที่สำคัญต่อชาติ ซี่งเกี่ยวข้องกับการบริหารเศรษฐกิจของรัฐบาลสหรัฐฯ” กองทุนสำรองเลี้ยงชีพที่ยื่นคัดค้านแผนการดังกล่าวระบุในคำร้อง</p>
<p>ทั้งนี้กลุ่มกองทุนสำรองเลี้ยงชีพดังกล่าว ซึ่งประกอบด้วยกองทุนของมลรัฐ 3 แห่ง และกองทุนในธุรกิจก่อสร้างอีก 1 แห่ง ระบุว่าการขายหุ้นของไครส์เลอร์ให้กับเฟียตเป็นการกระทำที่ขัดต่อรัฐธรรมนูญ เพราะเป็นการให้สิทธิแก่เจ้าหนี้ด้อยสิทธิ์มากกว่าเจ้าหนี้ผู้ถือครองหุ้นกู้ ซึ่งถือเป็นเจ้าหนี้บุริมสิทธิ์</p>
<p>นอกจากนั้น กลุ่มกองทุนดังกล่าวยังบอกอีกว่ากระทรวงการคลังสหรัฐฯ ดำเนินการเกินเลยอำนาจหน้าที่ที่ได้รับจากคองเกรสภายใต้แผนการบรรเทาสินทรัพย์ที่มีปัญหา (Troubled Asset Relief Program -TARP) ซึ่งก็คือแผนกอบกู้วิกฤตการณ์ในภาคอุตสาหกรรมการเงินมูลค่า 700,000 ล้านดอลลาร์ แต่เงินส่วนหนึ่งถูกนำมาใช้กอบกู้อุตสาหกรรมรถยนต์</p>
<p>อย่างไรก็ตาม รัฐบาลสหรัฐฯ ก็ได้โต้แย้งสั้นๆ ว่า “ทางเลือกเดียวที่เหลืออยู่หากไม่เดินหน้าตามแผนการนี้ ก็คือการชำระบัญชีนำเอาสินทรัพย์ของบริษัทมาขายทอดตลาด” ซึ่งจะสร้างความเสียหายให้กับพวกเจ้าหนี้ของไครส์เลอร์เอง</p>
<p>ผู้พิพากษาศาลล้มละลาย <persName>อาร์เธอร์ กอนซาเลซ</persName> ซึ่งมีคำสั่งอนุมัติแผนการปรับโครงสร้างกิจการของไครส์เลอร์เมื่อวันที่ 31 พฤษภาคมที่ผ่านมา ระบุว่าเขาเห็นด้วยกับการอนุญาตให้ไครส์เลอร์เป็นพันธมิตรกับเฟียตโดยเร็ว โดยอ้างถึงความเห็นของที่ปรึกษาคณะทำงานด้านอุตสาหกรรมรถยนต์ของทำเนียบขาวที่บอกว่าหากแผนการดังกล่าวเลื่อนออกไป ไครส์เลอร์จะสูญเงินถึงวันละ 100 ล้านดอลลาร์</p>
<p>เมื่อวันอังคาร (9) โฆษกของเฟียต ผู้ผลิตรถยนต์แห่งอิตาลี ระบุว่าเฟียตจะยังคงเดินหน้าตามแผนการที่จะเป็นพันธมิตรกับไครส์เลอร์ต่อไป แม้ว่าศาลสูงสุดของสหรัฐฯ จะมีคำสั่งชั่วคราวระงับแผนดังกล่าวก็ตาม โดยจะยกเลิกข้อตกลงดังกล่าวก็ต่อเมื่อแผนฟื้นฟูกิจการของไครส์เลอร์ไม่ได้รับการอนุมัติอย่างเป็นทางการ</p></body>
</news>
