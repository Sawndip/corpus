<teiHeader>
<fileDesc>
<titleStmt>
  <title>ครม.ไฟเขียวแผนปรับโครงสร้างร.ฟ.ท.-จัดตั้ง2บริษัทลูก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28868162.php?news_id=28868162  </bibl>
</sourceDesc>
</fileDesc>
</teiHeader>
<news>
<headline>ครม.ไฟเขียวแผนปรับโครงสร้างร.ฟ.ท.-จัดตั้ง2บริษัทลูก</headline>
<lead>ครม.ไฟเขียวแผนฟื้นฟู ร.ฟ.ท. ปรับโครงสร้างองค์กรและตั้งสองบริษัทลูก ก่อนชงรายละเอียด ครม.พิจารณาอีกครั้งใน 30 วัน คาดว่าภายใน 6 ปี รายได้จากการบริหารสินทรัพย์เพิ่มขึ้น 1.1 หมื่นล้านบาท พร้อมอนุมัติสร้างสะพานข้ามแม่น้ำเจ้าพระยาแห่งใหม่ที่จังหวัดนนทบุรี</lead>
<neck></neck>
<body><p><persName>นายกอร์ปศักดิ์ สภาวสุ</persName> รองนายกรัฐมนตรี เปิดเผยว่า ที่ประชุม ครม.วานนี้ (3 มิ.ย.) ได้อนุมัติหลักการปรับโครงสร้างการบริหารจัดการเพื่อฟื้นฟูฐานะการเงินของการรถไฟแห่งประเทศไทยหรือ ร.ฟ.ท. โดยให้ตั้งบริษัทลูกสองบริษัทภายใน 30 วัน คือ บริษัทเดินรถ และบริษัทบริหารทรัพย์ นับจาก ครม.อนุมัติ และให้เสนอรายละเอียดการตั้งบริษัทลูกทั้ง 2 แห่งให้ครม.พิจารณาอีกครั้ง ส่วน ร.ฟ.ท.รับผิดชอบเฉพาะลงทุนโครงสร้างพื้นฐานเท่านั้น เพื่อแก้ปัญหาหนี้ราว 7.28 หมื่นล้านบาท และภาระจ่ายบำเหน็จบำนาญพนักงานอีก 5.26 หมื่นล้านบาท</p>

<p>ส่วนบริษัทเดินรถมีหน้าที่บริหารการเดินรถไฟแทน ร.ฟ.ท. และให้บริการการเดินรถในโครงการระบบขนส่งทางรถไฟเชื่อมท่าอากาศยานสุวรรณภูมิ (แอร์พอร์ตลิงค์) ที่จะเปิดให้บริการเดือนธ.ค. นี้ และโครงการรถไฟชานเมืองสายสีแดง นอกจากนี้ ครม.ยังอนุมัติงบประมาณวงเงิน 140 ล้านบาท เพื่อเป็นทุนหมุนเวียนของบริษัทเดินรถ เพื่อเดินรถโครงการแอร์พอร์ตลิงค์ ส่วนบริษัทบริหารสินทรัพย์นั้นให้จัดหาเอกชนพัฒนาและบริหารที่ดินของ ร.ฟ.ท. ทำหน้าที่บริหารสัญญาเช่าเท่านั้น</p>

<p><persName>นายกอร์ปศักดิ์</persName> กล่าวอีกว่า ครม.ยังเห็นชอบให้ ร.ฟ.ท. แยกภารกิจ ทรัพย์สิน และ หนี้สินระหว่าง ร.ฟ.ท. และสองบริษัทลูกให้เสร็จใน 180 วัน โดยกำหนดให้ภาครัฐรับภาระลงทุนโครงสร้างพื้นฐานในอนาคตของ ร.ฟ.ท. และให้สำนักงบประมาณและกระทรวงการคลัง พิจารณาแนวทางแก้ปัญหาหนี้ของ ร.ฟ.ท. โดยใช้รายได้ของ ร.ฟ.ท. และบริษัทลูกคืนเงินต้นและดอกเบี้ย พร้อมเสนอรายละเอียดเสนอกระทรวงการคลังและ ครม.พิจารณา </p>

<p>" ครม.ยังให้ ร.ฟ.ท. เร่งเสนอแผนเพิ่มบทบาทภาคเอกชนในกิจการและบริษัทลูกใน 180 วัน ซึ่งคาดว่าใน 6 ปี ขบวนรถที่วิ่งบนรางเพิ่มขึ้น 100% ปริมาณขนส่งโดยสารเพิ่ม 25% และขนส่งสินค้าเพิ่ม 100% ทำให้ ร.ฟ.ท. มีรายได้จากการบริหารทรัพย์สินเพิ่มขึ้น 1.1 หมื่นล้านบาทภายใน 10 ปี และทำให้ความสามารถสร้างรายได้เพิ่มเป็น 1.09 แสนล้านบาท เทียบกับก่อนปรับโครงสร้างรายได้อยู่ที่ 7.96 หมื่นล้านบาท "</p>

<p>ทั้งนี้ ครม.ยังให้ 2 บริษัทลูกของ ร.ฟ.ท. ได้รับยกเว้นกฎระเบียบ ข้อบังคับ และมติ ครม.เมื่อวันที่ 4 ธ.ค. 2550 เรื่องหลักเกณฑ์การจัดตั้งและร่วมทุนและการกำกับดูแลบริษัทในเครือของรัฐวิสาหกิจ</p>

<p><persName>นายวัชระ กรรณิการ์</persName> รองโฆษกประจำสำนักนายกฯ กล่าวว่า ครม.อนุมัติให้กรมทางหลวงชนบทก่อสร้างสะพานข้ามแม่น้ำเจ้าพระยา บริเวณนนทบุรี 1 เพื่อบรรเทาปัญหาการจราจรบนสะพานข้ามแม่น้ำเจ้าพระยาที่เชื่อมระหว่างฝั่งตะวันออกและฝั่งตะวันตก พร้อมอนุมัติวงเงินค่าก่อสร้าง 3,796 ล้านบาท</p></body>
</news>
