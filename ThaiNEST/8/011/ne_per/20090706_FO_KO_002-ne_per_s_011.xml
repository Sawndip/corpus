<teiHeader>
<fileDesc>
<titleStmt>
  <title>ชี้โสมแดงมีพัฒนาการด้านขีปนาวุธ ญี่ปุ่นเล็งติดระบบป้องกันขีปนาวุธชุดใหม่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090706/19486/%e0%b8%8a%e0%b8%b5%e0%b9%89%e0%b9%82%e0%b8%aa%e0%b8%a1%e0%b9%81%e0%b8%94%e0%b8%87%e0%b8%a1%e0%b8%b5%e0%b8%9e%e0%b8%b1%e0%b8%92%e0%b8%99%e0%b8%b2%e0%b8%81%e0%b8%b2%e0%b8%a3%e0%b8%94%e0%b9%89%e0%b8%b2%e0%b8%99%e0%b8%82%e0%b8%b5%e0%b8%9b%e0%b8%99%e0%b8%b2%e0%b8%a7%e0%b8%b8%e0%b8%98%e0%b8%8d%e0%b8%b5%e0%b9%88%e0%b8%9b%e0%b8%b8%e0%b9%88%e0%b8%99%e0%b9%80%e0%b8%a5%e0%b9%87%e0%b8%87%e0%b8%95%e0%b8%b4%e0%b8%94%e0%b8%a3%e0%b8%b0%e0%b8%9a%e0%b8%9a%e0%b8%9b%e0%b9%89%e0%b8%ad%e0%b8%87%e0%b8%81%e0%b8%b1%e0%b8%99%e0%b8%82%e0%b8%b5%e0%b8%9b%e0%b8%99%e0%b8%b2%e0%b8%a7%e0%b8%b8%e0%b8%98%e0%b8%8a%e0%b8%b8%e0%b8%94%e0%b9%83%e0%b8%ab%e0%b8%a1%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>ชี้โสมแดงมีพัฒนาการด้านขีปนาวุธ ญี่ปุ่นเล็งติดระบบป้องกันขีปนาวุธชุดใหม่</headline>
<lead>โซล-เกาหลีใต้ระบุ เกาหลีเหนือมีพัฒนาการด้านขีปนาวุธเพิ่มมากขึ้นหลังทดลองยิงจรวดรวดเดียว 7 ลูก ขณะที่ญี่ปุ่นเล็งติดตั้งระบบป้องกันขีปนาวุธชุดใหม่เสริมชุดเดิม หวังป้องกันได้ทั้งประเทศ</lead>
<neck></neck>
<body><p>สำนักข่าวยอนฮัพของเกาหลีใต้ รายงานเมื่อวันอาทิตย์ (5 ก.ค.) อ้างแหล่งข่าวในรัฐบาลโซลที่ระบุว่า การทดลองขีปนาวุธของเกาหลีเหนือหลายลูกเมื่อช่วงสุดสัปดาห์ที่ผ่านมา แสดงให้เห็นว่า เกาหลีเหนือพัฒนาขีดความสามารถ และความแม่นยำในการยิงขีปนาวุธแล้ว ซึ่งเป็นสิ่งที่น่าวิตกอย่างยิ่ง</p>
<p>แหล่งข่าวระบุว่า มีขีปนาวุธ 5 ลูก จากทั้งหมด 7 ลูก ไปตกในบริเวณเดียวกัน ที่บ่งชี้ว่าการยิงขีปนาวุธของเกาหลีเหนือมีความแม่นยำมากขึ้น ขณะที่<persName>นายสตีเฟน สมิธ</persName> รัฐมนตรีต่างประเทศออสเตรเลีย กล่าวว่า ขีดความสามารถของเกาหลีเหนือกำลังดีขึ้นเรื่อยๆ โดยกล่าวว่า หากมองความพยายามของเกาหลีเหนือในช่วงที่ผ่านมานั้น สิ่งที่น่าวิตกกังวลที่สุดไม่ใช่ขีดความสามารถด้านการยิงขีปนาวุธได้ไกลเพียงใด แต่เป็นการที่เกาหลีเหนือพัฒนาขึ้นมาได้อย่างไรต่างหาก</p>
<p>ก่อนหน้านี้เกาหลีเหนือยิงขีปนาวุธนำวิถี 7 ลูก ไปยังน่านน้ำชายฝั่งทะเลทางตะวันออกเมื่อวันเสาร์ และทดลองขีปนาวุธพิสัยใกล้อีก 4 ลูกเมื่อวันพฤหัสบดีที่ผ่านมาเพื่อแสดงแสนยานุภาพทางทหาร ที่ถือเป็นการท้าทายมติของสหประชาชาติและเรียกเสียงประณามรวมถึงสร้างความวิตกให้นานาชาติ โดยเกาหลีเหนือออกมาสรรเสริญความแข็งแกร่งของกองทัพตัวเอง โดยกล่าวขอบคุณนโยบายกองทัพมาก่อนของพรรคคอมมิวนิสต์ และกิจการกลาโหมที่สร้างรากฐานผลิตอาวุธที่จำเป็นต่อการสู้รบยุคใหม่ที่จะทำให้เกาหลีเหนือมีศักยภาพที่จะโจมตีศัตรูได้อย่างไร้ความปรานี</p>
<p>ด้านหนังสือพิมพ์ไมนิจิของญี่ปุ่นรายงานว่า หลังจากที่เกาหลีเหนือทดลองขีปนาวุธหลายลูก ทำให้รัฐบาลญี่ปุ่นพิจารณาตั้งระบบป้องกันขีปนาวุธระบบใหม่ขึ้น โดยระบุว่า กระทรวงกลาโหมกำลังพิจารณาเสริมระบบป้องกันขีปนาวุธในระดับชั้นบรรยากาศสูง (แธด) เพื่อใช้ทำงานร่วมกับระบบป้องกันขีปนาวุธระบบเดิมที่ใช้อยู่ในปัจจุบัน โดยระบบแธดมีพิสัยยิงได้ไกลกว่าเดิมถึง 100 กิโลเมตร สามารถป้องกันพื้นที่ได้กว้างกว่าขีปนาวุธรุ่นแพค-3 ถึง 10 เท่า ซึ่งการเสริมระบบแธดราว 3-4 ชุดก็สามารถป้องกันญี่ปุ่นได้เกือบทั้งประเทศแล้ว</p>
<p>วันเดียวกัน หนังสือพิมพ์จุงอิลของเกาหลีใต้รายงานว่า สหรัฐได้แจ้งกับทางการโซลว่า<persName>นายคิม จอง อิล</persName> ผู้นำสูงสุดเกาหลีเหนือกำลังพักอยู่ที่คฤหาสน์ในเมืองวอนซาน เมืองชายฝั่งทะเลทางตะวันออกของประเทศมาตั้งแต่กลางเดือนพฤษภาคม โดยการติดตามรถยนต์ของ<persName>นายคิม</persName>ผ่านดาวเทียมพบว่า ผู้นำโสมแดงไปพักที่คฤหาสน์แห่งนี้เพื่อพักฟื้นร่างกายหลังจากที่มีข่าวว่าเส้นโลหิตในสมองแตก</p></body>
</news>
