<teiHeader>
<fileDesc>
<titleStmt>
  <title>โจรสะพานลอยมีดจี้สาวชิงเงิน1พันบาท  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090702/19082/%e0%b9%82%e0%b8%88%e0%b8%a3%e0%b8%aa%e0%b8%b0%e0%b8%9e%e0%b8%b2%e0%b8%99%e0%b8%a5%e0%b8%ad%e0%b8%a2%e0%b8%a1%e0%b8%b5%e0%b8%94%e0%b8%88%e0%b8%b5%e0%b9%89%e0%b8%aa%e0%b8%b2%e0%b8%a7%e0%b8%8a%e0%b8%b4%e0%b8%87%e0%b9%80%e0%b8%87%e0%b8%b4%e0%b8%991%e0%b8%9e%e0%b8%b1%e0%b8%99%e0%b8%9a%e0%b8%b2%e0%b8%97.html  </bibl>
</sourceDesc>
</fileDesc>
</teiHeader>
<news>
<headline>โจรสะพานลอยมีดจี้สาวชิงเงิน1พันบาท</headline>
<lead>โจรสะพานลอยกลับมาแล้ว!พนักงานสาว กลับบ้านคนเดียวเดินบนสะ พานย่านพระราม 3 คนร้ายวิ่งมาด้านหลังกระชากมือ-มีดจี้เอว ขู่"นี่คือการปล้น"ก่อนกระชากกระเป๋าถือภายในมีเงิน1พันบาท-มือถือ 2 เครื่อง วิ่งหนีลอยนวล</lead>
<neck></neck>
<body><p>เมื่อเวลา 23.25 น.วันที่ 1 กรกฎาคม <persName>พ.ต.ท.ชูศักดิ์ คำทราย</persName> สารวัตรเวรสน.วัดพระยาไกร รับแจ้งเหตุชิงทรัพย์บนสะพานลอยคนข้าม บริเวรณปากซอยพระรามสาม 23 แขวงบางโคล่ เขตบางคอแหลม กทม. จึงรุดไปตรวจสอบที่เกิดเหตุที่บริเวณสะพานลอยมีแสงไฟฟ้าส่องสว่างเพียงพอ แต่มีต้นเฟื่องฟ้าปกคลุมอยู่ขอบสะพานจำนวนมาก เจ้าหน้าที่พบ<persName>น.ส.หัตถ์ฐา สายที</persName> อายุ 33 ปี พนักงานแผนกคลังสินค้า บริษัทสตาร์ แฟชั่น ผลิตเสื้อเชิ้ตยี่ห้อดัง อยู่บ้านเลขที่ 78 ซอยเจริญราษฎร์ 2 แขวงบางโคล่ เขตบางคอแหลม กทม. อยู่ในอาการตื่นตกใจ</p>
 
 <p><persName>น.ส.หัตถ์ฐา</persName> ให้การว่า หลังจากเลิกงานได้เดินทางไปหาเพื่อนที่ย่านพระโขนง จากนั้นเวลา 23.00 น. หลังจากลงรถเมล์เพื่อกลับบ้านก็เดินขึ้นสะพานลอย ระหว่างอยู่ช่วงกลางสะพานลอยได้มีผู้ชายวิ่งมาข้างหลังอย่างรวดเร็วแล้วกระชากแขนอย่างแรง พร้อมทั้งเอามีดจี้ที่เอว และชายคนดังกล่าวพูดขึ้นมาว่า"นี่คือการปล้น"จากนั้นคนร้ายก็กระชากกระเป๋าถือของตนไปภายในมีเงินอยู่ 1,000 บาท โทรศัพท์มือถืออีก 2  เครื่องแล้วคนร้ายก็รีบวิ่งหลับหนีไปทันที</p>
 
 <p>"ฉันเดินขึ้นสะพานลอยแห่งนี้มากว่า 10 ปีแล้วไม่เคยโดนจี้ ตอนแรกคิดว่าเพื่อนวิ่งเข้ามาหลอกล้อ พอรู้เป็นคนร้ายก็ตกใจมากเพราะเหมือนกับในภาพยนต์เลย ฉันกลับบ้านดึกดื่นแบบนี้ทุกคืนก็ไม่เคยมีเหตุการณ์ ตอนนั้นพอจำหน้าหน้าตาคนร้ายได้ดีหากเจออีกครั้งก็จำได้ คนร้ายสูงประมาณ 175 ซม. สวมหมวกแก๊ปไม่น่าเป็นคนติดยาเสพติด อยากเตือนคนที่กลับบ้านดึกดื่นควรหลีกเลี่ยง ปกติฉันจะมีเพื่อนมาด้วยตลอดแต่วันนี้เพื่อนติดธุระเลยต้องเดินทางกลับบ้านคนเดียว"<persName>น.ส.หัตถ์ฐา</persName> กล่าวด้วยอาการตื่นตกใจ</p>
 
 <p>เบื้องต้นเจ้าหน้าที่ตำรวจสอบปากคำผู้เสียหายถึงรูปพรรณสันฐานของคนร้าย เพื่อสืบสวนติดตามจับกุมตัวคนร้ายมาดำเนินคดีต่อไป</p></body>
</news>
