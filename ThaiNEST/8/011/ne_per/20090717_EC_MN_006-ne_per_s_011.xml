<teiHeader>
<fileDesc>
<titleStmt>
  <title>“เอสเอ็มอีแบงก์”  ยกเครื่องเปลี่ยนวัฒนธรรมองค์กร  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-17 14:42:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000080931  </bibl>
</sourceDesc>
</fileDesc>
</teiHeader>
<news>
<headline>“เอสเอ็มอีแบงก์”  ยกเครื่องเปลี่ยนวัฒนธรรมองค์กร</headline>
<lead>“เอสเอ็มอีแบงก์” เดินหน้าแผนการเปลี่ยนแปลงวัฒนธรรมองค์กร ตั้งเป้าพัฒนาพนักงานสู่ความเป็นเลิศด้านบริการและการทำงานเป็นทีมอย่างมีธรรมาภิบาล</lead>
<neck></neck>
<body><p><persName>นายโสฬส สาครวิศว</persName> กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (เอสเอ็มอีแบงก์) เปิดเผยว่า ธนาคารมีแผนอบรมพนักงานทั่วประเทศกว่า 1,500 คน เพื่อปรับเปลี่ยนแนวคิดการทำงานในมติใหม่ที่เน้นการทำงานเป็นทีม และเข้าสู่ความเป็นเลิศด้านบริการ ซึ่งแผนงานดังกล่าวจะเป็นกลไกหลักให้เกิดการปรับเปลี่ยนวัฒนธรรมองค์กรไปในทิศทางที่ดีขึ้น ทั้งนี้ธนาคารได้จัดทำหลักสูตรอบรมพนักงานโดยใช้ชื่อหลักสูตรว่า “การเปลี่ยนแปลงวัฒนธรรมองค์กร สู่ความเป็นเลิศด้านบริการ และการทำงานเป็นทีมอย่างมีธรรมาภิบาล”</p>
       
       <p>“ธนาคารคาดหวังว่า หลังจากพนักงานทั่วประเทศผ่านการอบรมแล้ว พนักงานจะมีทัศนคติที่ดีต่อการทำงาน อาทิ มีแรงบันดาลในการทำงานและบริการด้วยความเต็มใจ มีความเชื่อมั่นในบุคลิกภาพการให้บริการอย่างมืออาชีพ มีบรรยากาศการทำงานที่ดีในรูปแบบการทำงานเป็นทีมอย่างมีธรรมาภิบาล ขณะเดียวกันธนาคารจะสร้างระบบมาตรฐานการบริการของธนาคาร (Measurement) เพื่อรักษาคุณภาพการบริการของธนาคารแบบยั่งยืนอีกด้วย”</p>
       
       <p>สำหรับรูปแบบการอบรมธนาคารเชิญวิทยากรภายนอกที่มีความรู้ความสามารถให้ความรู้ความเข้าใจ ทั้งด้านวิชาการและการสัมมนาเชิงปฏิบัติการ เพื่อให้เกิดความรู้สึกมีส่วนร่วมในการเปลี่ยนแปลงเชิงบวกเพื่อกำหนดวัฒนธรรมองค์กรร่วมกัน โดยแบ่งเนื้อการอบรมเป็น 2 กลุ่ม ประกอบด้วยการบรรยายเพื่อถ่ายทอดความรู้ประสบการณ์ และแนวคิด ซึ่งเป็นเนื้อหาสาระสำคัญ 80% และกลุ่มการวิเคราะห์และอภิปราย 20%</p>
       
      <p> <persName>นายโสฬส</persName> กล่าวว่า นอกจากแผนอบรมดังกล่าวข้างต้นแล้ว ธนาคารได้กำหนดแผนพัฒนาบุคลากรประจำปี 2552 โดยมีการพัฒนาหลักสูตรขึ้นมาใหม่ อาทิ การพัฒนาตามความก้าวหน้าสายงานอาชีพ การพัฒนาศักยภาพความเป็นพนักงานธนาคาร การกำกับดูแลกิจการที่ดี การพัฒนาทักษะเฉพาะทาง การเสริมทักษะ การพัฒนาทักษะคอมพิวเตอร์และระบบงาน การส่งเสริมให้ธนาคารฯให้เป็นองค์กรแห่งการเรียนรู้ และการพัฒนาความรู้โดยรับการอบรมหลักสูตรภายนอก ซึ่งแผนงานทั้งหมดนี้เป็นการเพิ่มศักยภาพการทำงานให้แก่พนักงานพร้อมทั้งเป็นการสร้างขวัญกำลังให้กับพนักงานในองค์กรอีกด้วย สำหรับการอบรมโครงการ“การเปลี่ยนแปลงวัฒนธรรมองค์กรสู่ความเป็นเลิศด้านบริการและการทำงานเป็นทีมอย่างมีธรรมาภิบาล” จะอบรมรุ่นที่1 ในวันที่ 18-19 กรกฎาคม 2552 ณ ห้องแกรนด์ริชมอนด์ ชั้น 4 โรงแรมริชมอนด์ ถนนรัตนาธิเบศร์</p></body>
</news>
