<teiHeader>
<fileDesc>
<titleStmt>
  <title>คลังเดินหน้ารีดภาษีที่ดินคนรวยพบคน 10% ถือเกิน 100 ไร่-ยกเว้นคนจน-เกษตร  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-20 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090720/21064/%e0%b8%84%e0%b8%a5%e0%b8%b1%e0%b8%87%e0%b9%80%e0%b8%94%e0%b8%b4%e0%b8%99%e0%b8%ab%e0%b8%99%e0%b9%89%e0%b8%b2%e0%b8%a3%e0%b8%b5%e0%b8%94%e0%b8%a0%e0%b8%b2%e0%b8%a9%e0%b8%b5%e0%b8%97%e0%b8%b5%e0%b9%88%e0%b8%94%e0%b8%b4%e0%b8%99%e0%b8%84%e0%b8%99%e0%b8%a3%e0%b8%a7%e0%b8%a2%e0%b8%9e%e0%b8%9a%e0%b8%84%e0%b8%9910%e0%b8%96%e0%b8%b7%e0%b8%ad%e0%b9%80%e0%b8%81%e0%b8%b4%e0%b8%99100%e0%b9%84%e0%b8%a3%e0%b9%88%e0%b8%a2%e0%b8%81%e0%b9%80%e0%b8%a7%e0%b9%89%e0%b8%99%e0%b8%84%e0%b8%99%e0%b8%88%e0%b8%99%e0%b9%80%e0%b8%81%e0%b8%a9%e0%b8%95%e0%b8%a3.html  </bibl>
</sourceDesc>
</fileDesc>
</teiHeader>
<news>
<headline>คลังเดินหน้ารีดภาษีที่ดินคนรวยพบคน 10% ถือเกิน 100 ไร่-ยกเว้นคนจน-เกษตร</headline>
<lead>คลังเร่งประชาพิจารณ์ภาษีที่ดินและสิ่งปลูกสร้าง คาดสรุปได้สิงหาคมนี้ ก่อนเสนอเข้าสภาปลายปีนี้เพื่อให้บังคับ 1 มกราคม 53 เล็งเก็บภาษีเพื่อให้เกิดความเท่าเทียมหลังพบประชากร 10% ถือครองที่ดินมากกว่า100 ไร่แถมไม่ได้ใช้ประโยชน์ ยกเว้นคนจน เกษตรกร แต่ไม่ยกเว้นคนชรา</lead>
<neck></neck>
<body><p><persName>นายสมชัย สัจจะพงศ์</persName>  ผู้อำนวยการสำนักงานเศรษฐกิจการคลัง (สศค.) เปิดเผยถึงความคืบหน้าของพ.ร.บ.ภาษีที่ดินและสิ่งปลูกสร้าง พ.ศ....ว่า ขณะนี้ สศค.ได้จัดทำประชาพิจารณ์ไปตามจังหวัดต่างๆ ของทุกภาคเพื่อนำมาประกอบร่างกฎหมาย และเสนอให้ รมว.คลังนำเข้าสู่การพิจารณาของคณะรัฐมนตรี(ครม.) เดือนสิงหาคม จากนั้นในเดือนตุลาคม -พฤศจิกายนจะนำเสนอเข้าสู่การพิจารณาในสภาฯ เพื่อให้มีผลบังคับใช้ตั้งแต่วันที่ 1 มกราคม 2553 เป็นต้นไป</p>

<p> ปัจจุบันพบว่าประชาชนทั่วประเทศกว่า 90% ถือครองที่ดินเฉลี่ยน้อยกว่า 1 ไร่ มีเพียง 10% ที่ถือครองที่ดินมากกว่า 100 ไร่ขึ้นไป ชี้ให้เห็นว่าการถือครองที่ดินในประเทศไทยยังลักลั่นอยู่ และรัฐบาลไม่มีกลไกใดๆ ที่จะแก้ปัญหา อีกทั้งในสัดส่วน 10% นี้ มีถึง 75% ที่ถือครองที่ดินโดยไม่ได้ใช้ประโยชน์ เป็นเพียงการซื้อที่ดินเปล่าทิ้งไว้ เพื่อเก็งกำไร ขณะที่ปัจจุบันรายได้ของอปท.ที่จัดเก็บเองมีเพียง 10% ซึ่งน้อยมากหากเทียบกับประเทศอื่น โดยการจัดเก็บภาษีที่ดินและสิ่งปลูกสร้างยึดหลักหลักการว่าทุกคนจะเสียภาษีที่ดินเหมือนกันหมด แต่จะมีฐานภาษีต่างกันไปตามขนาดและมูลค่าของที่ดินและสิ่งปลูกสร้างนั้นๆ </p>

<p> สำหรับอัตราภาษีที่กำหนดเพดานไว้คือ ในเชิงพาณิชย์อัตรา 0.5% ของมูลค่า โดยจะมีคณะกรรมการกลางพิจารณาว่าจะจัดเก็บเท่าใด และจะปรับทุกๆ 4 ปี ส่วนที่ดินทำการเกษตรกรรม อาจกำหนดเพดานน้อยกว่า 0.05% แต่ที่ดินรกร้างว่างเปล่า จะคิดแพงที่สุดและหากยังคงปล่อยที่รกร้างอีก 3 ปี จะต้องเสียภาษีเพิ่มขึ้นอีก 1 เท่าตัว แต่จะไม่เกิน 2% ของมูลค่าที่ดินและสิ่งปลูกสร้าง ส่งผลให้ อปท.จัดเก็บภาษีเพิ่มเป็น 70-80% หรือจาก 2 หมื่นล้านบาท เป็น 4 หมื่นล้านบาทในช่วง 2 ปีแรก และหากเก็บเต็มเพดานจะได้กว่า 90,000 ล้านบาท เนื่องจากช่วง 2 ปีแรกจะให้เวลาปรับตัวทำให้เริ่มมีผลบังคับใช้จริงปี 2555 และใช้วิธีเก็บแบบขั้นบันได คือ ปีแรกจะเก็บ  50% ปีที่ 2 จัดเก็บเพิ่มเป็น 75% และปีที่ 3 จึงเก็บเต็ม 100%</p>

 <p>"คนจนจะไม่เก็บภาษี โดยจะกำหนดเกณฑ์ว่าจะต้องมีที่ดินถือครองเท่าใด แต่ขณะนี้ยังไม่สรุปตัวเลข แต่คนชราจะไม่ยกเว้นให้ เพราะอาจมีช่องโหว่ทางกฎหมายที่ลูกหลานจะอ้างชื่อมาใช้เพื่อเลี่ยงไม่จ่ายภาษี ขณะที่พื้นที่เกษตรกรรมจะคิดอีกอัตราหนึ่ง และหากมีมูลค่าไม่ถึงเกณฑ์ก็ได้รับการยกเว้นภาษี" <persName>นายสมชัย</persName> กล่าว</p></body>
</news>
