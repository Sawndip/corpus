<teiHeader>
<fileDesc>
<titleStmt>
  <title>"ปิยะพันธ์"ปัดไม่ประนอมข้อพิพาทฟ้องหมิ่น“ชาญชัย"ส.ส.ปชป.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090716/20726/%e0%b8%9b%e0%b8%b4%e0%b8%a2%e0%b8%b0%e0%b8%9e%e0%b8%b1%e0%b8%99%e0%b8%98%e0%b9%8c%e0%b8%9b%e0%b8%b1%e0%b8%94%e0%b9%84%e0%b8%a1%e0%b9%88%e0%b8%9b%e0%b8%a3%e0%b8%b0%e0%b8%99%e0%b8%ad%e0%b8%a1%e0%b8%82%e0%b9%89%e0%b8%ad%e0%b8%9e%e0%b8%b4%e0%b8%9e%e0%b8%b2%e0%b8%97%e0%b8%9f%e0%b9%89%e0%b8%ad%e0%b8%87%e0%b8%ab%e0%b8%a1%e0%b8%b4%e0%b9%88%e0%b8%99%e2%80%9c%e0%b8%8a%e0%b8%b2%e0%b8%8d%e0%b8%8a%e0%b8%b1%e0%b8%a2%e0%b8%aa.%e0%b8%aa.%e0%b8%9b%e0%b8%8a%e0%b8%9b..html  </bibl>
</sourceDesc>
</fileDesc>
</teiHeader>
<news>
<headline>"<persName>ปิยะพันธ์</persName>"ปัดไม่ประนอมข้อพิพาทฟ้องหมิ่น“<persName>ชาญชัย</persName>"ส.ส.ปชป.</headline>
<lead>"<persName>ปิยะพันธ์ จำปาสุต</persName>” ปัดไม่พร้อมประนอมข้อพิพาทฟ้องหมิ่น “<persName>ชาญชัย อิสระเสนารักษ์</persName> ส.ส.ปชป.” กล่าวหาพฤติกรรมส่อทุจริตรถเอ็นจีวี 4 พันคัน ขณะที่ศาลนัดไต่สวน 3 ส.ค.นี้</lead>
<neck></neck>
<body><p>ที่ศาลอาญา ถ.รัชดาภิเษก วันที่16 ก.ค. ศาลนัดประนอมข้อพิพาท คดีหมายเลขดำอ.1944/2552 ที่<persName>นายปิยะพันธ์ จำปาสุต</persName> ประธานคณะกรรมการบริหารองค์การขนส่งมวลชนกรุงเทพมหานคร ( ขสมก.) เป็นโจทก์ยื่นฟ้อง<persName>นายชาญชัยอิสระเสนารักษ์</persName> ส.ส.นครนายก พรรคประชาธิปัตย์ และรองประธานกรรมาธิการป้องกันและปราบปรามการทุจริตแห่งชาติ สภาผู้แทนราษฎร เป็นจำเลย ในความผิดฐานหมิ่นประมาทผู้อื่นโดยการโฆษณา ตามประมวลกฎหมายอาญา มาตรา 326 , 328 กรณีสืบเนื่องจากเมื่อวันที่ 2 - 3 มิ.ย.52 <persName>นายชาญชัย</persName> ได้กล่าวต่อสื่อมวลชนที่อาคารรัฐสภา ภายหลังการประชุมกรรมาธิการ เพื่อพิจารณาเรื่องตรวจสอบการเช่ารถเมล์ปรับอากาศเอ็นจีวี ขสมก. 4,000 คัน ว่า มีหลักฐานว่าโจทก์มีส่วนร่วมทุจริตด้วย และไม่เคารพสภาหลังจากไม่เข้าชี้แจงตามคำเชิญกรรมาธิการ</p>
<p>โดย<persName>นายกิ่งแก้ว โยมเมือง</persName> ทนายความ<persName>นายปิยะพันธ์</persName> เปิดเผยว่า วันนี้<persName>นายปิยะพันธ์</persName> ไม่ได้เดินทางมาศาล แต่มอบอำนาจให้ตนร่วมการประนอมข้อพิพาทแทน แต่ปรากฏว่าฝ่าย<persName>นายชาญชัย</persName> ไม่ได้เดินทางมาศาลเช่นกัน ขณะที่ทนายความของ<persName>นายชาญชัย</persName>ติดภารกิจว่าความต่างจังหวัด ดังนั้นวันนี้จึงไม่อาจประนอมข้อพิพาทได้ ศาลจึงจะเริ่มการไต่สวนมูลฟ้องโจทก์ ตามกระบวนพิจารณาต่อไป ซึ่งนัดไต่สวนมูลฟ้อง ในวันที่ 3 ส.ค.นี้ เวลา 13.30 น.</p>
<p>ทั้งนี้<persName>นายกิ่งแก้ว</persName>กล่าวถึงโอกาสที่คู่ความจะเจรจาไกล่เกลี่ยว่า แม้วันนี้ผู้ประนอมข้อพิพาทพยายามติดต่อฝ่าย<persName>นายชาญชัย</persName>เจรจาไกลเกลี่ย แต่ขณะนี้<persName>นายปิยะพันธ์</persName> ยังไม่แสดงความประสงค์ที่จะประนอมข้อพิพาท</p>
<p>อย่างไรก็ดีก่อนหน้าประนอมข้อพิพาท <persName>นายปิยะพันธ์</persName> ให้สัมภาษณ์ทางโทรศัพท์ว่า ส่วนตัวยังไม่พร้อมจะประนอมไกล่เกลี่ย เพราะเห็นว่าความเสียหายเกิดขึ้นกับตนแล้ว</p></body>
</news>
