<teiHeader>
<fileDesc>
<titleStmt>
  <title>คณะอนุกรรมการส่งเสริมการลงทุน เตรียมเสนอลดอากรขาเข้าสำหรับผลิตรถยนต์อีโคคาร์ต่อที่ประชุมบอร์ดบีโอไอ 15 ก.ค.นี้  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-07-13 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255207130265&tb=N255207  </bibl>
</sourceDesc>
</fileDesc>
</teiHeader>
<news>
<headline>คณะอนุกรรมการส่งเสริมการลงทุน เตรียมเสนอลดอากรขาเข้าสำหรับผลิตรถยนต์อีโคคาร์ต่อที่ประชุมบอร์ดบีโอไอ 15 ก.ค.นี้</headline>
<lead>คณะอนุกรรมการส่งเสริมการลงทุน เตรียมเสนอลดอากรขาเข้าสำหรับผลิตรถยนต์อีโคคาร์และชิ้นส่วนเพื่อกระตุ้นการลงทุน ต่อที่ประชุมคณะกรรมการส่งเสริมการลงทุนในวันที่ 15 กรกฎาคมนี้</lead>
<neck></neck>
<body><p><persName>นายชาญชัย ชัยรุ่งเรือง</persName> รัฐมนตรีว่าการกระทรวงอุตสาหกรรม เปิดเผยภายหลังประชุมอนุกรรมการส่งเสริมการลงทุนว่า ที่ประชุมมีมติจะนำแนวทางการปรับลดอากรขาเข้าสำหรับผลิตรถยนต์อีโคคาร์และชิ้นส่วน ตามมาตรา 30 ที่สามารถลดอากรขาเข้าได้สูงสุดถึงร้อยละ 90 เป็นระยะเวลา 1 ปี เข้าพิจารณาในการประชุมคณะกรรมการส่งเสริมการลงทุน ที่มี <persName>นายอภิสิทธิ์ เวชชาชีวะ</persName> นายกรัฐมนตรี เป็นประธาน ในวันพุธที่ 15 กรกฎาคมนี้ ให้เป็นสิทธิประโยชน์ที่มีแนวทางการปฏิบัติอย่างเป็นรูปธรรมซึ่งขณะนี้การเดินหน้าผลิตรถยนต์อีโคร์คาร์ในไทย มีความก้าวหน้าถึงขั้นสร้างแม่พิมพ์รถยนต์อีโคคาร์แล้ว พร้อมมองว่าการลดอากรขาเข้าจะช่วยลดต้นทุนผู้ประกอบการให้สามารถแข่งขันในเรื่องราคาได้ โดยกำหนดให้รถยนต์อีโคคาร์จะต้องมีราคาต่ำกว่ารถยนต์ขนาดเล็กทั่วไปมากถึง 1 แสนบาทต่อคัน </p>
<p>รัฐมนตรีว่าการกระทรวงอุตสาหกรรม กล่าวอีกว่า คณะอนุกรรมการส่งเสริมการลงทุน ยังจะเสนอให้แต่งตั้งอนุกรรมการส่งเสริมการลงทุนในต่างประเทศ เพื่อขับเคลื่อนและกระตุ้นการลงทุนร่วมด้วย </p></body>
</news>
