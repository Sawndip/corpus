<teiHeader>
<fileDesc>
<titleStmt>
  <title>"ไออาร์พีซี"ตั้งทีมเร่งศึกษาลู่ทางลงทุน2โครงการพัฒนาอสังหาฯ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28868159.php?news_id=28868159  </bibl>
</sourceDesc>
</fileDesc>
</teiHeader>
<news>
<headline>"ไออาร์พีซี"ตั้งทีมเร่งศึกษาลู่ทางลงทุน2โครงการพัฒนาอสังหาฯ</headline>
<lead>"ไออาร์พีซี" ตั้งทีมศึกษา 2 โครงการลงทุนพัฒนาอสังหาริมทรัพย์-ขยายท่าเรือ คาดได้ข้อสรุปใน 2-3 เดือน เล็งหารือไทยออยล์- บางจาก ขอแลกเปลี่ยนน้ำมันสำเร็จรูปชั่วคราวในต้นปี 2555 หลังจากประเมินโครงการปรับปรุงคุณภาพน้ำมันตามมาตรฐานยูโร 4 เสร็จล่าช้า</lead>
<neck></neck>
<body><persName>นายบรรลือ ฉันทาดิศัย</persName> รองกรรมการผู้จัดการใหญ่ สายบัญชีและการเงิน บริษัท ไออาร์พีซี จำกัด (มหาชน) เปิดเผยว่า ขณะนี้บริษัทได้ตั้งทีมหลายคณะเพื่อศึกษาแนวทางลงทุน 2 โครงการหลักได้แก่โครงการพัฒนาอสังหาริมทรัพย์ และโครงการปรับปรุงและขยายท่าเรือระยอง ของไออาร์พีซี คาดว่าจะได้ข้อสรุปใน 2-3 เดือนนี้ ทั้งนี้เพื่อหาทางเพิ่มรายได้จากทรัพย์สินที่มีอยู่ รวมทั้งเป็นโครงการที่ใช้เงินลงทุนไม่มากนัก 

<p>ปัจจุบันบริษัทมีพื้นที่ที่ยังไม่ได้ใช้ประโยชน์ประมาณ 9,000 ไร่ แต่จะเน้นพัฒนาพื้นที่ที่มีศักยภาพ 2-3 จุดสำคัญ ได้แก่ บริเวณ อ.บ้านค่าย และ อ.วังจันทร์ จ.ระยอง จำนวน 6,000 ไร่ และที่ดินติดทะเลอีก 1,700 ไร่ ที่ อ.จะนะ จ.สงขลา ซึ่งมีโอกาสพัฒนาเป็นนิคมอุตสาหกรรม โดยอาจจะลงทุนเองหรือร่วมลงทุน ส่วนที่ดินที่กระจายอยู่ในจุดอื่นๆ ก็มีแนวทางจะขายออกไป ขณะเดียวกันที่ดินใน อ.เมือง จ.ระยอง กว่า 5,900 ไร่ ซึ่งเป็นที่ตั้งโรงงานต่างๆ ของบริษัทนั้น จะกันไว้ขยายงานในอนาคต </p>

<p>ส่วนโครงการพัฒนาท่าเรือ 2 ท่านั้น บริษัทต้องการเปิดให้บริการทั่วไปด้วย จากปัจจุบันเน้นเฉพาะกิจการของบริษัท เช่น ขนถ่ายสินค้าปิโตรเคมีและปิโตรเลียมเหลว รวมถึงท่าเรือคอนเทนเนอร์ และสินค้าทั่วไป นอกจากนี้ยังมีโครงการที่อยู่ระหว่างศึกษา คือ โครงการปรับปรุงคุณภาพน้ำมันให้ได้มาตรฐานยูโร 4 คาดได้ข้อสรุปใน 2-3 เดือนนี้เช่นกัน </p>

<p>"บริษัทต้องการเร่งให้ดำเนินการในปีนี้ เพราะรัฐไม่มีนโยบายเลื่อนบังคับใช้มาตรฐานน้ำมันยูโร 4 ทำให้มีผลบังคับใช้วันที่ 1 ม.ค. 2555 บริษัทจึงเลือกปรับปรุงผลิตภัณฑ์เฉพาะน้ำมันดีเซลและเบนซินที่ขายในประเทศ สัดส่วน 40-50% ของผลิตภัณฑ์ที่ออกจากโรงกลั่นทั้งหมดเพื่อลดภาระลงทุน และทำให้การลงทุนเหลือไม่เกิน 150 ล้านดอลลาร์"</p> 

<p>อย่างไรก็ตาม แม้บริษัทจะเร่งลงทุนในปลายปีนี้แล้วก็ตาม ก็คาดว่าโครงการนี้จะแล้วเสร็จช้าไปจากวันที่มีผลบังคับ 1-2 เดือน จึงได้หารือในหลักการกับบริษัทไทยออยล์ กับ บางจากไว้ล่วงหน้าที่จะขอแลกเปลี่ยนผลิตภัณฑ์ สำหรับน้ำมันสำเร็จรูปที่ต้องขายในประเทศ เพื่อให้เป็นไปตามข้อกำหนดของภาครัฐ </p>

<p><persName>นายบรรลือ</persName> ยังกล่าวถึงสถานการณ์ราคาน้ำมันว่า ถือว่าไม่ผันผวนเท่ากับปี 2551 โดยช่วงไตรมาสแรกจะปรับขึ้นบ้างแต่ไม่รุนแรงนัก ทำให้ราคาค่อนข้างมีเสถียรภาพทรงตัวที่ 50-60 ดอลลาร์ต่อบาร์เรล และหาก 6 เดือนหลังสถานการณ์ยังเป็นเช่นนี้ มั่นใจว่า บริษัทจะไม่ขาดทุนสต็อกน้ำมันและทำให้ผลประกอบการปีนี้ดีกว่าปีก่อนแน่นอน แต่ก็ต้องติดตามสถานการณ์อย่างใกล้ชิด หากเริ่มผันผวนก็ต้องป้องกันความเสี่ยงล่วงหน้า </p>

<p>ส่วนค่าการกลั่นช่วงไตรมาสแรก อยู่ที่ 3-4 ดอลลาร์ต่อบาร์เรล ต่ำกว่าค่าการกลั่นทั่วไปที่ 4-5 ดอลลาร์ต่อบาร์เรล เพราะโรงกลั่นของบริษัทไม่เป็นคอมเพล็กซ์ ขณะที่ราคาผลิตภัณฑ์หลักของบริษัท คือ พลาสติกโพลิเอทธิลีนชนิดความหนาแน่นสูง (HDPE ) และ โพลิโพรพิลีน (PP) มีส่วนต่างราคาผลิตภัณฑ์พลาสติกกับวัตถุดิบ (สเปรด) อยู่ที่ 500-600 ดอลลาร์ต่อตัน ถือว่าค่อนข้างดี</p></body>
</news>
