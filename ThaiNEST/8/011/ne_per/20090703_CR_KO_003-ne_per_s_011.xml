<teiHeader>
<fileDesc>
<titleStmt>
  <title>จับ23นร.เทคนิคไล่ตีเทคโนแหลมทองชิงหัวเข็มขัด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090703/19227/%e0%b8%88%e0%b8%b1%e0%b8%9a23%e0%b8%99%e0%b8%a3.%e0%b9%80%e0%b8%97%e0%b8%84%e0%b8%99%e0%b8%b4%e0%b8%84%e0%b9%84%e0%b8%a5%e0%b9%88%e0%b8%95%e0%b8%b5%e0%b9%80%e0%b8%97%e0%b8%84%e0%b9%82%e0%b8%99%e0%b9%81%e0%b8%ab%e0%b8%a5%e0%b8%a1%e0%b8%97%e0%b8%ad%e0%b8%87%e0%b8%8a%e0%b8%b4%e0%b8%87%e0%b8%ab%e0%b8%b1%e0%b8%a7%e0%b9%80%e0%b8%82%e0%b9%87%e0%b8%a1%e0%b8%82%e0%b8%b1%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>จับ23นร.เทคนิคไล่ตีเทคโนแหลมทองชิงหัวเข็มขัด</headline>
<lead>จับ 23 นักเรียนเทคนิคไล่ตีเทคโนแหลมทองชิงเสื้อหัวเข็มขัด ระบุ ถ้าได้เสื้อและหัวเข็มขัดของโรงเรียนอื่นมาจะเป็นฮีโร่ในกลุ่ม</lead>
<neck></neck>
<body><p>เมื่อเวลา 08.00 น. วันที่ 3 ก.ค. <persName>ร.ต.ท. สุวิทย์ หริรักษ์</persName> ร้อยเวรสองศูนย์ สภ.เมืองปทุมธานี รับแจ้งเหตุเด็กนักเรียนเทคนิคปทุมไล่ตีเด็กเทคโนแหลมทองหน้าองค์การโทรศัพท์ปทุมธานี ตรงข้ามโรงเรียนปทุมธานี และมีการใช้อาวุธปืนยิงใส่กัน จึงไปที่เกิดเหตุ เมือ่ไปถึงพบเด็กนักเรียนวิทยาลัยเทคนิคปทุมธานี วิ่งไล่เด็กนักเรียนเทคโนแหลมทอง จึงได้จับกุมตัวเด็กนักเรียน และอีกส่วนหนึ่งได้วิ่งหนีขึ้นรถเมล์สาย 33 ไป เจ้าหน้าที่ตำรวจได้สกัดจับรถเมล์ที่สี่แยกโรงเรียนปทุมวิไล</p>
 
 <p>จากการตรวจสอบพบเด็กนักเรียนเทคนิค 17 คน จับกลุ่มบนรถเมล์ เมื่อเจ้าหน้าที่ตำรวจขึ้นไปตรวจค้นพบมีดยาวกว่า 1 ฟุต วางอยู่บนเบาะนั่งบนรถเมล์ 5 เล่ม กระสุนปืนขนาด.38 1 นัด และมีเด็กนักเรียนถูกมีดบาดเข้านิ้วนางแต่ไม่มาก จึงได้นำตัวเด็กลงมาตรวจค้นข้างทาง </p>
 
 <p>จากการตรวจค้น พบว่า<persName>นาย ชัยณรงค์ แก้วกาญจน์</persName> อายุ 16 ปี มีหัวเข็มเข็ดเทคโนแหลมทองอยู่ในกระเป๋ากางเกงและที่ตัว<persName>นายชนรวี บำรุงบุตร</persName> อายุ 16 ปี มีเสื้อช๊อปเทคโนแหลมทองซ่อนอยู่ในถุงหิ้ว </p>
 
 <p>ต่อมาเจ้าหน้าที่ตำรวจได้รับแจ้งจากอาจารย์เทคโนแหลมทอง ว่า มีเด็กนักเรียนถูกชิงเสื้อและหัวเข็มขัดไป จึงได้จับกุมนักเรียนเทคนิคปทุมธานี 23 ราย มาทำประวัติและดำเนินคดีกับเด็กนักเรียนที่ชิงเสื้อและหัวเข็มขัด </p>
 
<p> เด็กนักเรียนในกลุ่มคนหนึ่ง สารภาพว่า ถ้าได้เสื้อและหัวเข็มขัดของโรงเรียนอื่นมาจะเป็นฮีโร่ในกลุ่มที่สามารถไปเอาของโรงเรียนอื่นมาได้ จึงเป็นสาเหตุหนึ่งที่นักเรียนไล่ตีกันทุกเช้าและเย็น เพื่อที่จะได้เป็นหัวโจกของเพื่อน 
 จากนั้นได้นำตัวส่ง <persName>พ.ต.ท. สิทธิศักดิ์ ภู่ลาย</persName> สารวัตรเวรสอบสวนดำเนินคดีต่อไป</p></body>
</news>
