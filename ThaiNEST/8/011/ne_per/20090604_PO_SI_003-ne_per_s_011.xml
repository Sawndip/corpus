<teiHeader>
<fileDesc>
<titleStmt>
  <title>กก.สมานฉันท์ฯเห็นด้วยตั้งสภาปฏิรูปการเมืองไทย  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=39476  </bibl>
</sourceDesc>
</fileDesc>
</teiHeader>
<news>
<headline>กก.สมานฉันท์ฯเห็นด้วยตั้งสภาปฏิรูปการเมืองไทย</headline>
<lead></lead>
<neck></neck>
<body><p>วันนี้(4มิ.ย.2552) การประชุมคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ ที่มี<persName>นายดิเรก</persName> ถึงฝั่ง ส.ว.สรรหา เป็นประธาน ที่ประชุมรับทราบรายงานของคณะอนุกรรมการเพื่อพิจารณาศึกษาแนวทางการปฏิรูปการเมือง ยุทธศาสตร์ที่ 3 เรื่องหลักนิติธรรม และระเบียบกฎเกณฑ์เงื่อนไขต่าง ๆ ที่เอื้อต่อการพัฒนาประชาธิปไตย ตามหลักแห่งการเป็นสังคมนิติรัฐ ซึ่งปัญหาที่พบคือ การออกกฎหมายและบังคับใช้กฎหมายไม่ส่งเสริมระบอบประชาธิปไตยและหลักนิติรัฐ เช่น ที่มาของประกาศของคณะปฏิรูป รวมถึงองค์กรที่ตั้งมา ตามประกาศบังคับใช้กฎหมาย ไม่เป็นไปตามหลักยุติธรรม และปัญหาเกี่ยวกับกระบวนการยุติธรรมไม่เป็นไปตามหลักนิติธรรม</p>
<p>แนวทางแก้ไข เช่น ปฏิรูประบบกฎหมายเพื่อให้เกิดความเป็นธรรมในสังคม รวมถึงสิทธิความเท่าเทียมและความเสมอภาค เข้มงวดในการบังคับใช้กฎหมายในแนวทางและมาตรฐานเดียวกัน และมีมาตรการป้องกันอย่างจริงจัง มิให้มีการใช้อภิสิทธิ์ในกระบวนการบังคับใช้กฎหมาย รวมถึงเปิดโอกาสให้ประชาชนมีส่วนร่วมในการร่างกฎหมายและแก้ไขรัฐธรรมนูญอย่างแท้จริง รวมทั้งเข้ามามีส่วนร่วมในการพัฒนาประชาธิปไตยอย่างแท้จริง ซึ่งคณะกรรมการส่วนใหญ่เห็นด้วยให้มีการปรับปรุงกฎหมายให้เป็นไปตามหลักนิติธรรม</p>
<p>ผู้สื่อข่าวรายงานว่า จากนั้นที่ประชุมได้รับทราบยุทธศาสตร์ที่ 4 เรื่องแนวทางในการแก้ไขบทบาททางการเมืองของภาคส่วนต่าง ๆ ที่สอดคล้องกับการพัฒนาประชาธิปไตย เช่น ภาคพลเมือง ภาคการเมือง ภาครัฐ และภาควิชาการ ซึ่งปัญหาคือ การขาดแรงจูงใจให้ประชาชนเข้ามามีส่วนร่วมในการพัฒนาประชาธิปไตย ส่วนแนวทางดำเนินงาน เห็นควรให้ทำในระยะสั้น (1 ปี) ระยะกลาง (3 ปี) และระยะยาว (5 ปี) และควรตั้งสภาปฏิรูปการเมืองแห่งประเทศไทย เพื่อส่งเสริมการมีส่วนร่วมทางการเมือง ควรให้มีสมาชิกสภาร่างรัฐธรรมนูญ (ส.ส.ร.3) หากจำเป็นต้องแก้ไขรัฐธรรมนูญ โดยให้ดำเนินการทั้งในระยะสั้น กลาง และยาว ควรทำรัฐธรรมนูญใหม่ทั้งฉบับ โดยนำข้อดีและข้อด้อยของแต่ละฉบับมาเป็นแนวทางเพื่อให้ได้รัฐธรรมนูญที่เป็นประชาธิปไตยและเป็นประโยชน์ต่อประเทศให้มากที่สุด</p></body>
</news>
