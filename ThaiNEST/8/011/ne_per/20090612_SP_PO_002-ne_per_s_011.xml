<teiHeader>
<fileDesc>
<titleStmt>
  <title>‘แม็ค’ลาสวิงเมเจอร์หญิง  </title>
  <author>รอยเตอร์ส  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=51886  </bibl>
</sourceDesc>
</fileDesc>
</teiHeader>
<news>
<headline>‘แม็ค’ลาสวิงเมเจอร์หญิง</headline>
<lead>สวิงเมเจอร์หญิงโดนพิษเศรษฐกิจ แม็คโดนัลด์ที่ว่าแน่ ยังแย่เลิกหนุน</lead>
<neck></neck>
<body><p>ศึกกอล์ฟเมเจอร์หญิงรายการ ที่ 2 ของฤดูกาล “แม็คโดนัลด์ แอลพีจีเอ แชมเปียนชิพ” ชิงเงินรางวัลรวม 2 ล้านเหรียญสหรัฐ (ราว 68 ล้านบาท) ที่สนามบูลล์ ร็อก ซึ่งจัดขึ้นเป็นครั้งที่ 55 วันที่ 11-14 มิ.ย. ต้องหาสปอนเซอร์รายใหม่พร้อมเปลี่ยนชื่อทัวร์นาเมนต์ ในปีหน้า หลังธุรกิจฟาสต์ฟู้ดชื่อดังของสหรัฐที่สนับสนุนมาถึง 29 ปี ขอหนุนเป็นปีสุดท้าย </p>
<p><persName>เดวิด ฮิกดอน</persName> โฆษกของแอลพีจีเอ ทัวร์ ยืนยันเมื่อวันพุธที่ผ่านมาว่า ยังไม่มีการประกาศเรื่องนี้ในสัปดาห์นี้ โดยมีหลายรายสนใจ เข้ามาเป็นสปอนเซอร์ และอาจมีการปรับเปลี่ยนโปรแกรมครั้งใหญ่ในปีหน้า เนื่องจากนับแต่ปีที่แล้วมี 6 รายการขอถอนตัว และ 19 จาก 29 รายการประจำฤดูกาลนี้กำลังรอต่อสัญญาใหม่กับผู้สนับสนุน ซึ่งน่าจะออกโปรแกรมแข่งซีซัน 2010 ราวเดือนพ.ย.นี้ </p>
<p>“ค่อนข้างกังวลอยู่เหมือนกัน ฉันอายุแค่ 22 เพิ่งเล่นทัวร์เป็นปีที่ 5 เท่านั้น ซึ่งเราไม่รู้เลยว่าหนึ่งในเมเจอร์ของเรากำลังจะเดินต่อไปยังไง คิดแล้วมันน่าตกใจ” <persName>พอลา ครีเมอร์</persName> โปรสาวสวยมือ 3 โลก เจ้าของฉายา “<persName>พิงก์แพนเธอร์</persName>” กล่าว </p></body>
</news>
