<teiHeader>
<fileDesc>
<titleStmt>
  <title>จี้“เสื้อแดง”มีสำนึก/แฉเล่ห์ฎีกาแค่แผนการตลาด/ปลุกองครักษ์ป้องสถาบัน/สุทัศน์งอนนายกฯขู่ไขก๊อก  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=41429  </bibl>
</sourceDesc>
</fileDesc>
</teiHeader>
<news>
<headline>จี้“เสื้อแดง”มีสำนึก/แฉเล่ห์ฎีกาแค่แผนการตลาด/ปลุกองครักษ์ป้องสถาบัน/<persName>สุทัศน์</persName>งอนนายกฯขู่ไขก๊อก</headline>
<lead></lead>
<neck></neck>
<body><p>เมื่อวันที่ 3 ก.ค.52 <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ถึงกรณีที่กลุ่มคนเสื้อแดงเตรียมล่า 1 ล้านรายชื่อ เพื่อถวายฎีกาขอพระราชทานอภัยโทษให้ <persName>พ.ต.ท.ทักษิณ ชินวัตร</persName> อดีตนายกรัฐมนตรี ว่า เรื่องนี้เคยย้ำมาแล้วว่าการเมืองต้องไม่ดึงสถาบันหลักของชาติมาเกี่ยวข้อง ซึ่งการขอพระราชทานอภัยโทษ โดยหลักต้องทำโดยเจ้าตัว หรือญาติพี่น้องที่สำนึกผิด ถึงจะดำเนินการ ขณะนี้ได้สั่งให้ทุกหน่วยงาน เร่งทำความเข้าใจกับประชาชนจะได้ไม่ตกเป็นเหยื่อของบุคคลที่พยายามจะทำให้เกิดความสับสน
</p>
<p>ด้าน <persName>พล.อ.อ.ชลิต พุกผาสุข</persName> อดีต ผบ.ทอ. กล่าวในกรณีเดียวกันว่า การล่ารายชื่อดังกล่าวถือว่าไม่บังควร ซึ่งทุกคนที่มีความรู้สึกนึกคิด จะไม่ทำ ผู้ที่ทำผิดกฎหมายต้องรับโทษทัณฑ์ หากสำนึกผิดแล้วก็ขอพระราชทานอภัยโทษ เพราะการตัดสินอยู่บนพื้นฐานของความผิดถูกตามกฎหมาย และกฎหมายมีมานานแล้ว ไม่ใช่ตามรัฐธรรมนูญ 2550 เพิ่งกำหนดมา ทุกคนก็รู้กฎหมายนี้ ดังนั้นตราบใดที่ยังไม่ยอมรับกฎหมายก็ถือว่ายังไม่สำนึก </p>
<p>“เรื่องนี้ผู้ใหญ่ของบ้านเมืองต้องมาช่วยกันระดมความคิด ทั้งผู้ใหญ่ในบ้านเมือง หรืออดีตนายทหารชั้นผู้ใหญ่ อดีตข้าราชการ และนายทหารผู้ที่เป็นราชองครักษ์พิเศษ ที่มีความจงรักษ์ภักดี เคยใกล้ชิดและอยู่ใต้ร่มพระโพธิสมภาร ที่ท่านทรงโปรดเกล้าฯ ต้องออกมาช่วยกัน ถ้าสามารถทำได้ หากถึงทางจุดที่วนกลับมาที่เดิม แล้วทุกคนยังนั่งนิ่งเงียบ อาจทำให้คนที่ทำอะไรในขณะนี้ทำตามใจ ขณะนี้ของจริงของปลอมออกมาเยอะไม่รู้ เปรอะเปื้อนไปหมด ทั้งที่ไม่ควรจะออกมา การหยุดงานบางทีไม่ถูก เป็นการซ้ำเติมทำให้ประเทศ”(รายละเอียดอ่านหน้า3)</p>
<p>ที่รัฐสภา <persName>นายแก้วสรร</persName> และ<persName>นายขวัญสรวง อติโพธิ</persName> อดีต ส.ว.สรรหา ร่วมแถลงข่าวถึงกรณีที่กลุ่มคนเสื้อแดงเตรียมล่า 1 ล้านรายชื่อ เพื่อขอพระราชทานอภัยโทษให้<persName>พ.ต.ท.ทักษิณ</persName> โดย <persName>นายแก้วสรร</persName> กล่าวว่า ตนและ<persName>นายขวัญทรวง</persName>ได้ซื้อเนื้อที่แจ้งความ 4-5 ฉบับ แต่มี 2 ฉบับที่ลงให้ โดยเนื้อหาสรุปคือต้องการสื่อสารไปถึงประชาชนถึงการล่าชื่อ เป็นการบีบสถาบันเบื้องสูง และเป็นการฝ่าฝืนรัฐธรรมนูญ และเชื่อว่าเป็นเพียงเทคนิคทางการตลาด เป็นอีเว้นมาเกตติ้ง คอยดูว่าจะมีข่าวนี้มาเรื่อยๆ ซึ่งฉากต่อไปจะมีภาพทางทีวีโดยการคลานไปถวายบังโคมหน้าพระบรมฉายาลักษณ์ แล้วก็ลงนามถวายฎีกา ด้วยน้ำตานองหน้า ฉะนั้นสิ่งที่ทำคือการตลาดทางการเมือง </p>
<p>“วันนี้จึงมาพบ นายอโณทัย ฤทธิปัญญาวงศ์ ส.ว.สรรหา ในฐานะรองประธานคณะกรรมาธิการวิสามัญศึกษา และติดตามการบังคับใช้กฎหมายและมาตรการเกี่ยวกับการพิทักษ์สถาบันพระมหากษัตริย์ วุฒิสภา เพื่อบอกท่านว่าตัวตนของวุฒิสภาไม่ใช่แค่เครื่องจักรทางกฎหมาย จะทำปัญหานี้ได้อย่างไร และเรื่องนี้ไม่ใช่เรื่องเข้าข้างหรือไม่เข้าข้างพ.ต.ท.ทักษิณ เกลียดหรือชอบ แต่เป็นเรื่องของเสาหลักของแผ่นดิน ที่ไม่ควรดึงมาเล่น ทำไมไม่ล่าชื่อเสนอกฎหมายเช่น ร่างพ.ร.บ.สมานฉันท์ ซึ่งจะไม่มีใครขวาง ไม่มีใครว่า”</p>
<p>ขณะเดียวกัน <persName>นายสมชาย แสวงการ</persName> ส.ว.สรรหา พร้อมด้วย <persName>นายไพบูลย์ นิติตะวัน</persName>ส.ว.สรรหา และ<persName>น.ส.รสนา โตสิตระกูล</persName> ส.ว.กทม. ร่วมกันแถลงข่าวคัดค้านการล่ารายชื่อดังกล่าว โดย <persName>นายสมชาย</persName> กล่าวว่า การล่ารายชื่อเป็นเพียงการโฆษณาชวนเชื่อและไม่สามารถพิสูจน์ได้แท้จริงว่าจะสร้างความสมานฉันท์ในประเทศได้จริงหรือไม่ ซึ่งตนขอแนะนำไปยังประชาชนว่าอย่าหลงผิดและร่วมลงชื่อ เพราะเกรงว่าจะเป็นการสร้างความระคายเคืองเบื้องยุคลบาท </p>
<p><persName>น.ส.รสนา</persName> กล่าวว่า แกนนำที่ล่ารายชื่อประชาชน ควรจะยุติอย่าดึงสถาบันมาเกี่ยวข้องกับการเมือง และขอตั้งข้อสังเกตว่าการล่ารายชื่อดังกล่าวมีความเคลือบแคลง เพราะคดีทุจริตของ<persName>พ.ต.ท.ทักษิณ</persName>มีอีกหลายคดีที่จะมีการตัดสินอีกไม่นาน จึงต้องการใช้ประชาชนมาเป็นเกราะกำบังหรือไม่ </p>
<p><persName>นายไพบูลย์</persName> กล่าวว่า ขอเรียกร้องไปยังประชาชนให้นึกถึงความถูกต้องรวมไปถึงความจงรักภักดี อย่าทำให้เกิดความระคายเคืองเบื้องยุคลบาท ควรตั้งสติว่ากำลังทำการที่ไม่สมควร จากผู้ไม่ประสงค์ดี เพราะการถวายฎีกาเป็นเรื่องของผู้ที่เกี่ยวข้องโดยตรง ซึ่งกลุ่มส.ว.ก็จะเดินหน้าคัดค้านการเข้าชื่ออย่างถึงที่สุด เพราะกระทบต่อสถาบัน</p>
<p>ด้าน <persName>นายวีระ มุสิกพงศ์</persName> แกนนำกลุ่มคนเสื้อแดง กล่าวว่า ได้เริ่มรวบรวมรายชื่อแล้ว โดยจะมีการประเมินยอดผู้เข้าร่วมครั้งที่ 1 ในวันที่ 15 ก.ค.นี้ และจะประเมินครั้งที่ 2 ในวันที่ 20 ก.ค. ครั้งที่ 3 ในวันที่ 25 ก.ค. ว่ารายชื่อจะครบ 1 ล้านคน ตามที่กำหนดหรือไม่</p>
<p>วันเดียวกัน <persName>นายสุทัศน์ เงินหมื่น</persName> รองหัวหน้าพรรคประชาธิปัตย์ กล่าวถึงกรณีที่ <persName>นายอภิสิทธิ์ เวชชาชีวะ</persName> นายกรัฐมนตรี ในฐานะหัวหน้าพรรคประชาธิปัตย์ ตัดสินใจลงพื้นที่จ.บุรีรัมย์เป็นพื้นที่แรกในการพบประชาชน ว่า ไม่เห็นด้วย เนื่องจากนายกฯ สามารถลงพื้นที่ได้ทุกจังหวัดของภาคอีสาน โดยไม่มีความจำเป็นต้องไปอาศัยบารมีของใคร เพราะเชื่อว่าคนอีสานส่วนใหญ่มีความรักใคร่ในตัวนายกฯ เป็นอย่างดี</p>
<p><persName>นายสุทัศน์</persName> ยังกล่าวถึงกระแสข่าวพรรคประชาธิปัตย์จะมอบภารกิจและเตรียมทุ่มงบประมาณให้พรรคภูมิใจไทย เพื่อดูแลพื้นที่ภาคอีสานในการเตรียมการเลือกตั้งครั้งหน้า ว่า ไม่เห็นด้วยเป็นอย่างยิ่ง และหากเป็นเช่นนั้นจริงจะขอลาออกจากพรรค เนื่องจากพรรคประชาธิปัตย์เป็นพรรคใหญ่ มีประวัติศาสตร์มายาวนานและมีหัวหน้าพรรคเป็นนายกฯ มาแล้วหลายคน หากจะให้ไปฮั้วกับพรรคการเมืองอื่น เพื่อหลีกทางกันเองก็ไม่เหมาะสม</p>
<p>ด้าน <persName>นายอภิชาติ สุภาแพ่ง</persName> แกนนำกลุ่ม 40 ส.ส.พรรคประชาธิปัตย์ กล่าวสนับสนุนการตัดสินใจที่จะลงพื้นที่ของนายกฯ เนื่องจากเป็นคนของทั้งประเทศ และหากกลัวกลุ่มคนเสื้อแดง ออกมาต่อต้านก็คงจะเป็นนายกฯไม่ได้ ซึ่งการตัดสินใจลงพื้นที่ จ.บุรีรัมย์ เป็นพื้นที่แรก นายกฯ คงมีเหตุผลบางอย่าง</p>
<p>ส่วน <persName>นายอภิสิทธิ์ เวชชาชีวะ</persName> นายกฯ ในฐานะหัวหน้าพรรคประชาธิปัตย์ กล่าวถึงกรณี<persName>นายสุทัศน์</persName>คัดค้านการลงพื้นที่จ.บุรีรัมย์ ว่า ยังไม่เข้าใจเหตุผล แต่คิดว่า<persName>นายสุทัศน์</persName>น่าจะเข้าใจเรื่องนี้ เพราะการลงพื้นที่ของรัฐบาลเป็นคนละส่วนกับพรรคและเคยพูดกับพรรคร่วมฯ ว่าในเมื่อมีการวิจารณ์ว่าจะมีการประสานงานกัน จึงให้ไปลงพื้นที่ไปด้วยกัน และขอให้พรรคต่างๆ เสนอมาว่าจะลงพื้นที่ โดยให้ <persName>นายโสภณ ซารัมย์</persName> รมว.คมนาคม ไปดูและเสนอมา </p>
<p>“ผมยืนยันว่าพรรคไม่เคยคิดมอบให้พรรคอื่นมาดูแลพื้นที่ภาคอีสาน ถ้าทำอย่างนี้ผมรับไม่ได้ ไม่มีใครเคยพูดอย่างนั้น เพียงแต่ส.ส.อีสานถูกตั้งคำถามว่าจะมีการมอบพรรคการเมืองพรรคอื่นมาดูแลพื้นที่ภาคอีสาน ก็ต้องบอกว่ารับไม่ได้ ซึ่งผมยืนยันว่า พรรคยังเดินหน้าในพื้นที่อีสานด้วยการส่งผู้สมัครลงแข่งขัน ซึ่งส.ส.อีสานในพรรคก็เข้าใจดี นายสุทัศน์ก็ทราบเรื่องนี้ดี ซึ่งเคยมีคนเสนอให้พรรคมหาชนดูแลพื้นที่ภาคอีสาน ผมเป็นกรรมการบริหารพรรคที่คัดค้าน ฉะนั้นนายสุทัศน์ทราบดีว่าผมคิดอย่างไร จึงไม่คิดว่าจะมีช่องว่างในการบริหารงานภายในของพรรค”</p>
<p>เมื่อถามว่า <persName>นายสุทัศน์</persName>กังวลการลงพื้นที่จ.บุรีรัมย์เหมือนเป็นการพึ่งบารมีของ<persName>นายเนวิน ชิดชอบ</persName> แกนนำพรรคภูมิใจไทย <persName>นายอภิสิทธิ์</persName> กล่าวว่า ไม่ได้พึ่งบารมีใคร แต่ลงพื้นที่กับพรรคร่วมฯ ขอให้รัฐมนตรีช่วยจัดโปรแกรมมา ตนยังไม่เห็นรายละเอียด ซึ่งตอนนี้ก็มีการเสนอให้ลงพื้นที่วันที่ 11 ก.ค. และจากนี้จะลงพื้นที่ในจังหวัดอื่นต่อไปโดยการลงพื้นที่จ.บุรีรัมย์จะได้ไปตรวจความคืบหน้าในโครงการไทยเข้มแข็ง ซึ่งการทำงานเป็นเรื่องสำคัญที่สุดไม่ควรไปติดกับเรื่องภาพ สิ่งนี้คือเป้าหมายหลัก</p>
<p>เมื่อถามว่า หากลงพื้นที่กลุ่มคนเสื้อแดง ถือเป็นอุปสรรคของรัฐบาลหรือไม่ นายกฯ กล่าวว่า ไม่เป็นอุปสรรคหรือไม่ใช่อุปสรรค แต่การที่จะมีกลุ่มคนมาขัดขวางไม่ให้รัฐบาล หรือพรรคการเมืองเข้าไปทำกิจกรรมในพื้นที่ ถือว่าไม่ใช่ประชาธิปไตย ถ้าเป็นประชาธิปไตยก็ต้องแข่งขันกันไป จึงไม่ทราบว่ากลัวอะไร</p>
<p>ผู้สื่อข่าวถามว่า นายกฯเพิ่งยืนยันว่าการทำงานในพรรคร่วมฯ จะมีความเป็นเอกภาพมากขึ้น แต่ <persName>นายศักดิ์สยาม ชิดชอบ</persName> ประธานคณะทำงานรมว.มหาดไทย ระบุจะทนอยู่กับรัฐบาลแค่รอให้งบประมาณรายจ่ายปี 53 ผ่าน และมีการใช้เงินกู้ 8 แสนล้านบาทเท่านั้น <persName>นายอภิสิทธิ์</persName> กล่าวว่า ถ้าทนไม่ได้ก็ไม่ต้องอยู่ ไม่บังคับ ถ้าทนไม่ได้ก็ไม่บังคับให้อยู่ คนเราไม่ควรต้องทนทำงาน แต่ควรทำงานด้วยความสมัครใจ อยู่กันด้วยเหตุผลและคงไม่จำเป็นต้องพูดคุยกับ<persName>นายเนวิน</persName>อีกครั้ง</p>
<p><persName>นายชวรัตน์ ชาญวีรกูล</persName> รมว.มหาดไทย ในฐานะหัวหน้าพรรคภูมิใจไทย กล่าวถึงกรณีที่<persName>นายสุทัศน์</persName>ไม่พอใจนายกฯ ที่จะไปลงพื้นที่จ.บุรีรัมย์และเตรียมยกพื้นที่ภาคอีสานให้พรรคภูมิใจไทยดูแล ว่า ยังไม่ได้รับรายงานเรื่องนี้แต่การเป็นพรรคร่วมฯ ก็ต้องช่วยเหลือกัน เรื่องนี้ไม่น่าจะนำไปสู่ความขัดแย้ง น่าจะเป็นความสมานฉันท์มากกว่า เพราะตนยึดหลักปรัชญาที่บอกว่า สองแรงดีกว่าแรงเดียว การที่<persName>นายสุทัศน์</persName>ระบุจะลาออก ก็เป็นสิทธิ์ของ <persName>นายสุทัศน์</persName> อย่างไรก็ตามยอมรับว่าเป็นห่วงการลงพื้นที่ของนายกฯ เพราะอาจจะมีกลุ่มคนเสื้อแดงออกมาเคลื่อนไหว</p>
<p>ขณะที่ <persName>นายมงคล สุระสัจจะ</persName> ผวจ.บุรีรัมย์ กล่าวว่า ขณะนี้ได้วางมาตรการรักษาความปลอดภัย เพื่อต้อนรับนายกฯ ไว้หมดแล้ว โดยประสานไปยังเจ้าหน้าที่ตำรวจและทหารเพื่อให้สนับสนุนกำลัง เพื่อป้องกันการชุมนุมของกลุ่มคนเสื้อแดงที่ยังมีการเคลื่อนไหวอยู่ โดยเชื่อว่าไม่น่าจะมีปัญหาความวุ่นวายเกิดขึ้น เพราะสามารถพูดคุยกันได้</p>
<p>ด้าน กลุ่มพันธมิตรประชาชนเพื่อประชาธิปไตย ได้แถลงข่าวถึงผลการสำรวจความคิดเห็นของสมาชิกพันธมิตรฯ ถึงการตั้งพรรคการเมืองของพันธมิตรฯ ทั้งนี้ผลสำรวจพบว่า ร้อยละ 81.58 ต้องการให้ตั้งพรรคการเมือง ขณะที่ ร้อยละ 53.61 ต้องการให้<persName>นายสนธิ ลิ้มทองกุล</persName> เป็นหัวหน้าพรรค</p></body>
</news>
