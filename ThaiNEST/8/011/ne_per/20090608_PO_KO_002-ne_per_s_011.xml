<teiHeader>
<fileDesc>
<titleStmt>
  <title>กกต.แถลง 11ปีบ่นงานเยอะคนน้อย-เหตุถูกครหา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090608/16183/%e0%b8%81%e0%b8%81%e0%b8%95.%e0%b9%81%e0%b8%96%e0%b8%a5%e0%b8%8711%e0%b8%9b%e0%b8%b5%e0%b8%9a%e0%b9%88%e0%b8%99%e0%b8%87%e0%b8%b2%e0%b8%99%e0%b9%80%e0%b8%a2%e0%b8%ad%e0%b8%b0%e0%b8%84%e0%b8%99%e0%b8%99%e0%b9%89%e0%b8%ad%e0%b8%a2%e0%b9%80%e0%b8%ab%e0%b8%95%e0%b8%b8%e0%b8%96%e0%b8%b9%e0%b8%81%e0%b8%84%e0%b8%a3%e0%b8%ab%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>กกต.แถลง 11ปีบ่นงานเยอะคนน้อย-เหตุถูกครหา</headline>
<lead>กกต.ใช้โอกาสครบรอบ 11 ปี แถลงผลงาน บ่นงานเยอะคนน้อย เหตุถูกครหา</lead>
<neck></neck>
<body><p><persName>นายอภิชาต สุขัคคานนท์</persName> ประธาน กกต. แถลงผลงานของกกต. เนื่องในโอกาสครบรอบ 11 ปีที่ก่อตั้งสำนักงาน กกต.ว่า สำหรับผลงานของกกต. ตลอดปีที่ผ่านมานั้น ประกอบด้วยการจัดการเลือกตั้ง ส.ส.แทนตำแหน่งที่ว่าง  โดยมีการจัดการเลือกตั้งใหม่รวม 6 ครั้ง ส่วนครั้งที่มีการเลือกตั้งแทนตำแหน่งที่ว่างพร้อมกันมากที่สุดคือวันที่ 11 ม.ค.2552   เป็นการเลือกตั้งใน  26 เขตเลือกตั้ง  22 จังหวัด</p>
<p>ในส่วนการสืบสวนสอบสวนและวินิจฉัยชี้ขาดนั้น ต้องยอมรับว่าเป็นเรื่องที่สังคมตั้งข้อสังเกตกับกกต.มากที่สุด เพราะมีการกล่าวหาว่า กกต.พยายามดึงเรื่องไว้ ซึ่งสาเหตุที่เกิดขึ้นส่วนใหญ่มาจากพนักงานสืบสวนสอบสวนไม่เพียงพอต่อการทำสำนวนการร้องคัดค้านการเลือกตั้งที่มีมากถึง 3,561 สำนวน โดยเจ้าหน้าที่แต่ละคนไม่ใช่แค่ทำสำนวนอย่างเดียว แต่ต้องไปดำเนินคดีในศาลด้วย ซึ่งแต่ละเรื่องก็ใช้เวลามาก อย่างไรก็ตามในช่วงที่ผ่านมากกต.พยายามปรับปรุงและประเมินผลการทำงานมาอย่างต่อเนื่อง</p>
<p>สำหรับการดำเนินคดีกับผู้กระทำผิดกฎหมายเลือกตั้ง ในการเลือกตั้ง ส.ส.มีการดำเนินคดีอาญา 652 คดี ขณะที่ ส.ว.มีการดำเนินคดีอาญา 49 คดี คดีแพ่ง 4 คดี  และการเลือกตั้งท้องถิ่นมีการดำเนินคดีอาญา 1,364 คดี คดีแพ่ง 458 คดี</p>
<p>นอกจากนี้ยังมีการดำเนินคดีกับผู้กระทำผิดกฎหมายพรรคการเมือง ในคดีอาญา 14 คดี การดำเนินคดีแพ่งกับองค์การเอกชน 8 คดี และการดำเนินคดีอาญากับผู้กระทำผิดต่อ กกต. และสำนักงานกกต.อีกรวม 4 คดี ในส่วนของการดำเนินการฟ้องคดีเรียกค่าเสียหายการจัดการเลือกตั้งใหม่ สำหรับการเลือกตั้ง ส.ส. คิดเป็นเงินค่าเสียหายทั้งสิ้น 14,572,902.15 บาท ส่วนการเลือกตั้งท้องถิ่นคิดเป็นเงินค่าเสียหายทั้งสิ้น 82,277,766.31 บาท</p></body>
</news>
