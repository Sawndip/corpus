<teiHeader>
<fileDesc>
<titleStmt>
  <title>สิงโต เดอะสตาร์ ร้องเพลงประกอบหนัง หนีตามกาลิเลโอ  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-19 09:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.bangkokbiznews.com/home/detail/life-style/movie-music/20090619/52695/%e0%b8%aa%e0%b8%b4%e0%b8%87%e0%b9%82%e0%b8%95-%e0%b9%80%e0%b8%94%e0%b8%ad%e0%b8%b0%e0%b8%aa%e0%b8%95%e0%b8%b2%e0%b8%a3%e0%b9%8c-%e0%b8%a3%e0%b9%89%e0%b8%ad%e0%b8%87%e0%b9%80%e0%b8%9e%e0%b8%a5%e0%b8%87%e0%b8%9b%e0%b8%a3%e0%b8%b0%e0%b8%81%e0%b8%ad%e0%b8%9a%e0%b8%ab%e0%b8%99%e0%b8%b1%e0%b8%87-%e0%b8%ab%e0%b8%99%e0%b8%b5%e0%b8%95%e0%b8%b2%e0%b8%a1%e0%b8%81%e0%b8%b2%e0%b8%a5%e0%b8%b4%e0%b9%80%e0%b8%a5%e0%b9%82%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline><persName>สิงโต เดอะสตาร์</persName> ร้องเพลงประกอบหนัง หนีตามกาลิเลโอ</headline>
<lead><persName>สิงโต</persName> แชมป์เดอะสตาร์คนล่าสุด ตัดสินใจร้องเพลง ตังเก ประกอบภาพยนตร์เรื่อง หนีตาม<persName>กาลิเลโอ</persName> เพราะเนื้อหาเพลงตรงกับชีวิตตัวเอง</lead>
<neck></neck>
<body><p><persName>สิงโต</persName>-<persName>สิงหรัตน์ จันทร์ภักดี</persName> หรือ<persName>สิงโต เดอะสตาร์ 5</persName> ขวัญใจสาวๆ คนล่าสุด ตัดสินใจร้องเพลงประกอบภาพยนตร์เป็นครั้งแรก ในภาพยนตร์เรื่อง “หนีตาม<persName>กาลิเลโอ</persName>” ค่าย จีทีเอช ด้วยเหตุผลอินกับเนื้อหาของเพลง “ตังเก” ที่นำมาใช้ประกอบภาพยนตร์</p> 

<p><persName>สิงโต</persName> เผยว่า “ผมเคยได้ยินเพลงตังเกมาตั้งแต่เด็กๆ แล้ว เนื้อหาของเพลงค่อนข้างตรงกับชีวิตผมเลยที่เป็นเด็กต่างจังหวัด อยู่ขอนแก่นแล้วมาใช้ชีวิตในกรุงเทพ เหมือนกับตัวละคร นุ่น-เชอรี่ ที่รับบทโดย ต่าย-ชุติมา ทีปะนาถ และ เต้ย-จรินทร์พร จุนเกียรติ ที่ไปใช้ชีวิตอยู่เมืองนอก คนหนึ่งหนีรัก อีกคนหนึ่งหนีเรียน แล้วร่อนเร่ไปใช้ชีวิตอยู่ต่างแดน</p>

<p>"ถึงแม้ครอบครัวของ 2 สาวจะไม่ได้อยู่อิสาน แต่เนื้อหาของเพลงก็อธิบายความพรัดพราก ห่างไกลได้เป็นอย่างดี ส่วนผมหนีบ้านเพื่อมาเรียนและทำฝันในการเป็นนักร้องให้ได้ดีที่สุด ตอนเข้าห้องอัดวันแรกกุมขมับเลยครับ เพราะเพลงค่อนข้างร้องยาก แต่พอพี่ๆ บอกให้ทำตัวสบายๆ ปรับสไตล์การร้องให้เป็นตัวเอง ผมก็ผ่อนคลายมากขึ้น และได้พี่ต่ายกับเต้ย มาร่วมร้องเพลงด้วย ยิ่งทำให้บรรยากาศสนุก เป็นกันเองมากขึ้น</p>

<p>"เพราะด้วยทำนองเพลงค่อนข้างสนุก เร้าใจ เป็นเพลงที่เต้นได้ ทำให้เพลงตังเก เวอร์ชั่นประกอบภาพยนตร์ หนีตามกาลิเลโอ เป็นเพลงที่สนุก โดยมีโหน่ง หัวลำโพงริดดิม เป็นโปรดิวเซอร์เพลงนี้ให้ครับ  และผมดีใจมากที่มีโอกาสได้มาร่วมร้องเพลงประกอบภาพยนตร์ ถือเป็นโอกาสที่ดีของผมจริงๆ ครับ”</p>

<p>บางทีคนที่เข้าใจเราที่สุด อาจเกิดก่อนเราเกือบ 500 ปี หมายความว่าอย่างไร ต้องลองไปดู “หนีตาม<persName>กาลิเลโอ</persName>” 23 ก.ค.นี้ ทุกโรงภาพยนตร์</p></body>
</news>
