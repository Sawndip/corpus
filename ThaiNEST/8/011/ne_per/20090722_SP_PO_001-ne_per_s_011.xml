<teiHeader>
<fileDesc>
<titleStmt>
  <title>หงส์พร้อมรับมือฤทธิ์แข้งไทย  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-22 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.posttoday.com/sports.php?id=58137  </bibl>
</sourceDesc>
</fileDesc>
</teiHeader>
<news>
<headline>หงส์พร้อมรับมือฤทธิ์แข้งไทย</headline>
<lead><persName>เบนิเตซ</persName>ไม่ฟันธงจะพาหงส์ชนะไทย ขณะที่<persName>รีด</persName>ส่ง<persName>ลีซอ</persName>-<persName>ธีรศิลป์</persName>ลงเป็นคู่หัวหอก</lead>
<neck></neck>
<body><p>“หงส์แดง” ลิเวอร์พูล ลงฝึกซ้อมท่ามกลางสายฝนที่สนามราชมังคลากีฬาสถานเป็นครั้งแรกช่วงเช้าวานนี้ ก่อนลงสนามนัดพิเศษกับทีมชาติไทย เวลา 20.00 น. วันนี้ ซึ่งกุนซือ <persName>ราฟาเอล เบนิเตซ</persName> กล่าวว่า ทีมของเขาสนุกสนานกับการ ฝึกซ้อมมากทีเดียว </p>
<p>“สภาพต่างๆ ที่นี่มันแตกต่างไป ตอนเราซ้อมเมื่อเช้าอากาศชื้นแต่ก็อุ่น จึงเป็นเรื่องใหม่สำหรับเรา นักเตะลงเล่นเวตกัน จากนั้นก็ซ้อมกับลูกบอลเล็กน้อย พวกเขาซ้อมกันหนักมาก แต่ผมแน่ใจว่าคืนวันพรุ่งนี้ไทยจะวิ่งยิ่งกว่าเราเสียอีก ฉะนั้นเราจึงต้องจัดระเบียบให้ดีและเตรียมตัวให้พร้อม” <persName>เบนิเตซ</persName> กล่าว </p>
<p>กุนซือชาวสเปนยังกล่าวด้วยว่า ทีมชาติไทยที่ใช้ระบบ 4-4-2 ภายใต้การคุมทีมของ <persName>ปีเตอร์ รีด</persName> นั้น เทคนิคดี นอกจากนี้ยังจะมีแฟนบอลหนุนหลังมากมาย </p>
<p>“คุณไม่มีวันรู้หรอกว่าจะเกิดอะไรขึ้นในการแข่งขันฟุตบอล แต่ผมมั่นใจว่าเราจะทำผลงานได้ดี” </p>
<p><persName>เบนิเตซ</persName>อาจจะส่ง <persName>เกล็น จอห์นสัน</persName> ลงเป็นตัวจริง หลังเจ้าตัวยืนยันว่าจะสลัดอาการบาดเจ็บเล็กน้อยที่ข้อเท้าได้แน่นอน ขณะที่ <persName>เฟอร์นานโด ตอร์เรส</persName> ที่เพิ่งกลับมาร่วมทีมได้เพียง 2 วัน จะได้รับโอกาสช่วงท้ายเกม ส่วน <persName>ยอสซี เบนายูน</persName> เจ็บข้อเท้าหมดสิทธิลงสนาม </p>
<p>สำหรับความเคลื่อนไหวของทีมชาติไทย <persName>รณชัย รังสิโย</persName> มีอาการบาดเจ็บเอ็นหลังหัวเข่า และ <persName>สุธี สุขสมกิจ</persName> เจ็บข้อเท้าซ้าย โดย<persName>รีด</persName>อาจส่ง <persName>รังสรรค์ วิวัฒน์ชัยโชค</persName> ยืนแดนกลางแทน<persName>สุธี</persName> ขณะที่คู่กองหน้า <persName>รีด</persName>เตรียมใช้บริการของ “<persName>ลีซอ</persName>” <persName>ธีรเทพ วิโนทัย</persName> และ “<persName>มุ้ย</persName>” <persName>ธีรศิลป์ แดงดา</persName> </p>
<p>“แม้จะเป็นรองเรื่องมาตรฐานและระบบทีม แต่ผมยังเชื่อว่าไทยมีลุ้น ผมเน้นกับนักเตะไทยให้ระวังบอลเร็วของนักเตะลิเวอร์พูล” </p>
<p>แฟนบอลที่เดินทางไปชมเกมในวันนี้จะต้องผ่านเครื่องตรวจวัดอุณหภูมิร่างกาย ขณะที่ <persName>อภิสิทธิ์ เวชชาชีวะ</persName> นายกรัฐมนตรี จะเข้าชมเกมด้วย </p>
<p>หลังจากจบเกมกับลิเวอร์พูล <persName>ธีรเทพ</persName>จะกลับมาค้าแข้งในศึกไทยพรีเมียร์ลีกกับทีมเมืองทอง ยูไนเต็ด โดยขณะนี้ <persName>โรเบิร์ต โปรคูเรอร์</persName> ผู้จัดการทีมเมืองทองกำลังเจรจากับเคลีเซ ต้นสังกัดในเบลเยียม</p></body>
</news>
