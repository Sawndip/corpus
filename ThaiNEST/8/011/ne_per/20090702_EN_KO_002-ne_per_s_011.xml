<teiHeader>
<fileDesc>
<titleStmt>
  <title>โต้ตีแผ่ชีวิตรักผ่านเอ็มวีแหม่มลั่นไม่คืนดี นก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090702/18924/%e0%b9%82%e0%b8%95%e0%b9%89%e0%b8%95%e0%b8%b5%e0%b9%81%e0%b8%9c%e0%b9%88%e0%b8%8a%e0%b8%b5%e0%b8%a7%e0%b8%b4%e0%b8%95%e0%b8%a3%e0%b8%b1%e0%b8%81%e0%b8%9c%e0%b9%88%e0%b8%b2%e0%b8%99%e0%b9%80%e0%b8%ad%e0%b9%87%e0%b8%a1%e0%b8%a7%e0%b8%b5%e0%b9%81%e0%b8%ab%e0%b8%a1%e0%b9%88%e0%b8%a1%e0%b8%a5%e0%b8%b1%e0%b9%88%e0%b8%99%e0%b9%84%e0%b8%a1%e0%b9%88%e0%b8%84%e0%b8%b7%e0%b8%99%e0%b8%94%e0%b8%b5%e0%b8%99%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>โต้ตีแผ่ชีวิตรักผ่านเอ็มวี<persName>แหม่ม</persName>ลั่นไม่คืนดี <persName>นก</persName></headline>
<lead>"<persName>แหม่ม</persName>" <persName>วิชชุดา พินดัม</persName> ลั่นเนื้อหาในมิวสิกวิดีโอของ <persName>ปาน ธนพร</persName> ไม่ใช่ชีวิตรักของตนเอง ยันชื่อคู่กรณีพ้อง "<persName>ปราย</persName>" แค่บังเอิญ รับยังคุย "<persName>นก</persName>" ได้ แต่ไม่ขอกลับเป็นเหมือนเดิม</lead>
<neck></neck>
<body><p>กำลังฮอตเลยทีเดียว สำหรับมิวสิกวิดีโอ "บาปกรรมมีจริง" ของ <persName>ปาน ธนพร</persName> ที่จับเอากระแสข่าวดังๆ มาเป็นเรื่องราวในมิวสิกวิดีโอเสมอๆ ล่าสุดนำเอา "<persName>แหม่ม</persName>" <persName>วิชชุดา</persName> ที่เพิ่งเลิกรากับ "<persName>นก</persName>" <persName>จิรศักดิ์ โย้จิ้ว</persName> และเคยมีคดีเกาเหลากับ <persName>ปราย ธนาอัมพุช</persName> ผู้ประกาศข่าวสาวช่อง 3 มาแสดงเป็นนางเอกมิวสิกวิดีโอ แถมในเรื่องยังมีคู่กรณีชื่อ "<persName>ปราง</persName>" ใกล้เคียงกันเสียด้วย ทำเอาหลายคนมองว่า เป็นชีวิตรักของ<persName>แหม่ม</persName>จริงหรือเปล่า เรื่องนี้ <persName>แหม่ม</persName> เลยต้องแจง</p>

 <p>"จริงๆ ก็ไม่เหมือนหรอก ส่วนชื่อตัวละครอีกฝ่าย จริงๆ มันก็อาจจะคิดไปได้ แต่พอดีน้องที่เขามาเล่นมิวสิกวิดีโอตัวนี้ เขาชื่อ มะปราง จริงๆ แล้วก็เป็นนักแสดงที่เรารู้จักกันดี  ไม่ใช่เอาใครที่ชื่อเหมือนมาเล่น จริงๆ ก่อนรับ ทีมงานไม่ได้บอกว่ามิวสิกวิดีโอจะมีเรื่องราวอะไรบ้าง แต่แหม่มไม่มีปัญหากับเรื่องราวของเพลงอยู่แล้ว เพราะปกติเวลาร่วมงาน ก็ไม่เคยถาม ว่ามีใครบ้าง ตอนแรกที่ทีมงานติดต่อมา ก็แค่อาทิตย์เดียวก่อนเล่น ตอนแรกยังไม่รู้เรื่องราว เขาบอกแค่ว่าเป็นนางเอกมิวสิก ก็โอเคเลย (หัวเราะ) แหม...อายุ 30 กว่าแล้ว ได้เป็นนางเอกมิวสิกก็ไม่ใช่ง่ายๆ มารู้เนื้อเรื่องอีกทีก็วันเล่น ถามว่าอึ้งไหม บอกตรงๆ แหม่มจะคิดแค่ตัวเรื่องที่ตัวเองได้รับ เวลาทำงาน เราจะไม่รู้สึกเหมือนตัวเองเป็นคนดู ถามว่ารู้สึกอินกับเรื่องไหม ก็ตอนที่ดูเต็มๆ ก็มีน้ำตาซึม เพราะปกติเป็นคนอ่อนไหวอยู่แล้ว แต่ไม่ได้คิดว่าเป็นตัวเองนะ แค่เพลงที่พี่ปานร้อง ก็รู้สึกว่าเพลงมันโดน แล้วเสียงเขาก็ดีด้วย" <persName>แหม่ม</persName>แจกแจง</p>

 <p>อย่างไรก็ดี <persName>แหม่ม</persName> ยอมรับว่า มีเนื้อหาบางส่วนที่คล้ายกับชีวิตรักของตนเอง คือที่ว่ามีโทรศัพท์เบอร์แปลกๆ เข้ามา พร้อมกับเผยว่า หลังจากที่แถลงข่าวเลิกกับผู้กำกับคนดังไป ก็ไม่มีโทรศัพท์รังควานอีกเลย</p>

 <p>"เมื่อก่อน ใน 1 ชั่วโมงจะมีโทรศัพท์เปลี่ยนเบอร์สลับกันโทรเข้ามา เป็นเบอร์แปลกๆ แต่หลังจากเลิกพี่นก ก็ไม่มีเบอร์อะไรโทรมาแล้ว ไม่มีใครมาทำอะไรแล้ว สภาพจิตใจตอนนี้รู้สึกสบายใจ เหมือนยกภูเขาออกจากอก ยิ้มได้ ไม่เครียด กับพี่นก ทุกวันนี้ก็ยังเจอเป็นปกติ นอกเหนือจากเวลาทำงาน ไปไหนมาไหน ก็มีโทรถามว่าอยู่ไหน บางทีพี่นกเขาก็มาเจอเรา แต่ถามว่าเขาขอคืนดีไหม อันนี้ถามพี่นกเองดีกว่า แหม่มไม่กล้าพูด ไม่อยากคิดอะไร แต่ถามแหม่ม แหม่มไม่อยากกลับไปเป็นเหมือนเดิม เพราะมันทรมาน และไม่รู้จะทรมานตัวเองไปทำไม ส่วนหนุ่มๆ ตอนนี้ก็ไม่มีมาจีบ (หัวเราะ) ดีแล้ว เพราะตอนนี้แหม่มยังไม่อยากมีแฟนเลย" <persName>แหม่ม</persName>กล่าวสรุป</p></body>
</news>
