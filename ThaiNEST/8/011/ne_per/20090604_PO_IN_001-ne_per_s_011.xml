<teiHeader>
<fileDesc>
<titleStmt>
  <title>นายกปัดโยนเมล์ให้กทม.ดู-ย้ำยังหวานภท.  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-06-04 08:16:51  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.innnews.co.th/politic.php?nid=174495  </bibl>
</sourceDesc>
</fileDesc>
</teiHeader>
<news>
<headline>นายกปัดโยนเมล์ให้กทม.ดู-ย้ำยังหวานภท.</headline>
<lead>นายกรัฐมนตรี ยันไม่มีความคิดเอาโครงการรถเมล์เอ็นจีวี ส่งต่อให้กทม.ดำเนินการแทน ปัดไม่จำเป็นต้องคุยกับภูมิใจไทย เพราะเข้าใจกันดี ขณะ<persName>สุเทพ</persName> ยันมติ.ครม.ให้คณะกก.พิจารณาเศรษฐกิจและสังคมแห่งชาติศึกษาโครงการเช่ารถเมล์เพื่อผลประโยชน์ประชาชน</lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี ยืนยันว่า ไม่มีแนวคิดดึงโครงการเช่ารถเมล์ NGV 4 พันคัน ไปให้กับ กทม. รับผิดชอบแต่ต้องรอการพิจารณาเปรียบเทียบราคาซื้อและราคาเช่าที่ต้องโปร่งใสและคุ้มค่าที่สุด โดยต้องมีการปรับปรุงระบบการให้บริการที่มีคุณภาพด้วยพร้อมระบุว่าควรดำเนินการภายใน 1 เดือน ทั้งนี้ ได้ปฏิเสธความขัดแย้งกับพรรคภูมิใจไทยและไม่ต้องทำความเข้าใจแต่อย่างใด เพราะในที่ประชุมคณะรัฐมนตรีเมื่อวานนี้ก็ไม่มีใครโต้แย้ง</p>
<p>นอกจากนี้ นายกฯ ยังเชื่อมั่นว่า พระราชกำหนดให้อำนาจกระทรวงการคลังกู้เงิน 4 แสนล้านบาท จะผ่านความเห็นชอบจากที่ประชุมสภาผู้แทนราษฎรสมัยวิสามัญ ขณะที่พระราชบัญญัติกู้เงิน 4 แสนล้านบาท และพระราชบัญญัติงบประมาณรายจ่ายประจำปี 2553 จะผ่านความเห็นชอบในวาระแรกด้วยเช่นกัน</p>
<p><persName>นายอภิสิทธิ์ เวชชาชีวะ</persName> ยังกล่าวถึงสถานการณ์ความไม่สงบในพื้นที่จังหวัดชายแดนภาคใต้ว่าในวันพรุ่งนี้จะมีการประชุมหน่วยงานความมั่นคง เพื่อเร่งแก้ปัญหาความไม่สงบภาคใต้ ซึ่งหากพิจารณาจากสถิติการเกิดอุบัตเหตุแล้วถือว่าลดลงแต่ส่วนตัวยังไม่พอใจ โดยต้องมีการปรับโครงสร้างและนำกฎหมายความมั่นคงมาใช้ให้สอดรับกับนโยบายของรัฐบาลที่จะเน้นถึงการพัฒนาและงานด้านสังคม ซึ่งปัญหาที่ผ่านมาเกิดจากแต่ละหน่วยงานยังยึดติดกับภารกิจและวิธีปฏิบัติของตนเองมากเกินไป พร้อมระบุว่าการใช้นิติวิทยาศาสตร์มาร่วมแก้ไขปัญหาความไม่สงบสามารถโยงใยไปถึงเครือข่ายและแหล่งเงินทุนได้แต่ขณะนี้ยังไม่สามารถเปิดเผยได้</p>
<p>ส่วนการประชุมสภาผู้แทนราษฎรสมัยวิสามัญในวันที่ 15 มิ.ย.นี้ นายกฯ ได้กำชับให้ส.ส.เข้าประชุมอย่างพร้อมเพรียงซึ่งขณะนี้มีรายชื่อส.ส.ที่เคยขาดประชุมแล้วก่อนหน้านี้ด้วย </p>
<p><persName>สุเทพ</persName>ยันไม่เตะถ่วงให้สภาพัฒน์ศึกษาเมล์NGV </p>
<p><persName>นายสุเทพ เทือกสุบรรณ</persName> รองนายกฯ ด้านความมั่นคง ยืนยัน มติคณะรัฐมนตรี ที่ให้ คณะกรรมการพัฒนาเศรษฐกิจและ สังคมแห่งชาติ ( สภาพัฒน์ ) ศึกษาโครงการเช่ารถเมล์ NGV 4 พันคันนั้น ไม่ใช่เป็นการดึงเวลา แต่เป็นการศึกษาในราย ละเอียดอย่างรอบคอบ เพื่อผลประโยชน์ของประชาชนอย่างแท้จริง ทั้งนี้ ตนขอปฏิเสธการหารือนอกรอบกับ นายเนวิน ชิดชอบ แกนนำพรรคภูมิใจไทย ก่อนนำโครงการดังกล่าวเข้าสู่การพิจารณาของคณะรัฐมนตรี ขณะเดียวกัน ไม่ขัดข้อง หากพรรคภูมิใจไทย จะตรวจสอบโครงการต่าง ๆ ที่ พรรคประชาธิปัตย์ เป็นผู้เสนอ พร้อมกันนี้ ยืนยัน โครงการดังกล่าว จะต้องเสร็จสิ้นอย่างแน่นอน แต่ต้องพิจารณาว่า จะดำเนินการอย่างไรให้ดีที่สุด ซึ่งเป็นหน้าที่ของคณะรัฐมนตรี ที่ต้อง รับผิดชอบร่วมกัน อย่างไรก็ตามเห็นว่า มติคณะรัฐมนตรีนั้น จะไม่มีผลต่อการพิจารณา ร่าง พ.ร.ก.กู้เงิน 4 แสนล้านบาท ของรัฐสภา</p>
<p><persName>สมชาย</persName>แนะรัฐรอบคอบหวั่นเงินรถเมล์ตกไปอยู่กระเป๋าคนใดคนหนึ่ง</p>
<p><persName>นายสมชาย วงศ์สวัสดิ์</persName> อดีตนายกฯ เปิดเผยกับสำนักข่าวไอเอ็นเอ็น แนะรัฐบาล พิจารณาโครงการเช่ารถเมล์ NGV 4000 คัน อย่างรอบคอบเพื่อให้เกิดผลประโยชน์กับประชาชนอย่างแท้จริง ไม่ใช่ตกไปอยู่กระเป๋าของใครคนใดคนหนึ่ง ส่วนความจำเป็นที่จะต้องมีการเช่ารถเมล์หรือไม่นั้นตอบยาก แต่ถ้าทำแล้วประชาชนได้ประโยชน์ก็เห็นด้วย แต่หากทำแล้วไม่เป็นผลประโยชน์แก่ประชาชน ก็ถือเป็นเรื่องที่ไม่ดี อย่างไรก็ตามปฏิเสธที่จะแสดงความคิดเห็นกรณีความขัดแย้งที่เกิดขึ้นระหว่างพรรคประชาธิปัตย์ และพรรคภูมิใจไทย เพราะไม่อยากให้อีกฝ่ายเกิดความไม่พอใจ อย่างไรก็ตามยอมรับว่าโครงการนี้เกิดขึ้นตั้งแต่สมัยรัฐบาลของ<persName>นายสมัคร สุนทรเวช</persName> ซึ่งก็มีรมต.บางคน โดยเฉพาะพรรคร่วมรัฐบาลในขณะนั้นไม่เห็นด้วย <persName>นายสมัคร</persName>จึง ได้มอบหมายให้ <persName>พล.ต.สนั่น ขจรประศาสน์</persName> รองนายกฯขณะนั้นเป็นเป็นประธานในการทบทวนโครงการนี้ </p>
<p><persName>นายสมชาย</persName> ยังรู้สึกว่าประชาชนยังลำบาก คนตกงานเพิ่มขึ้น จึงเห็นว่ารัฐบาลควรหันมาดูแลในเรื่องนี้ให้มากขึ้น อย่ามัวแต่ทำเรื่องที่เขาหาว่าเป็นผลประโยชน์ ทิ้งๆไปซะบ้าง นอกจากนี้<persName>นายสมชาย</persName> ยังกล่าวด้วยว่า หลังพ้นจากตำแหน่งแล้วเคยเดินทางไปพบ <persName>พ.ต.ท.ทักษิณ ชินวัตร</persName> อดีตนายกฯ ในต่างประเทศ แต่ขอไม่เปิดเผยว่าเป็นประเทศใด </p>
<p>ส่วนจะกลับมาเล่นการเมืองอีกหรือไม่นั้น ก็ดูก่อนว่าในงานการเมืองเป็นงานอาสาให้กับประชาชน ไม่ใช่อาสาให้ตัวเอง ไม่รู้ว่าผมคิดตรงกับคนอื่นมั้ย แต่ผมคิดว่าอาสาให้กับประชาชน ตอนนี้ผมทำอะไรไม่ได้ทั้งนั้น มันถูกตัดสิทธิ์ แต่ถ้าถามว่าถ้ามาได้จะมาอีกมั้ย ก็ต้องดูก่อนว่าขณะนั้นเราเข้ามาทำประโยชน์ให้ประชาชนกับประเทศชาติได้มั้ย เพราะคำจำกัดความผมคือว่าไม่มีเรื่องส่วนตัวมองในเรื่องส่วนรวมเป็นหลัก เพราะผมเคยพูดว่าผมไม่ใช่คนรวย ผมพอใจกับสิ่งที่มีอยู่ ส่วนที่เหลือให้เป็นของประชาชนผู้ด้อยโอกาสมากกว่า จะดีเสียกว่า ถ้าสามารถทำได้อย่างนั้นก็เป็นไปได้ แต่ถ้าคิดว่าเข้ามาแล้วไม่มีประโยชน์ คนอื่นที่เขาทำเก่งๆ มีเยอะแล้วก็ไม่จำเป็น เพราะผมก็ไม่อยากได้ใคร่ดีเรื่องตำแหน่งอะไร อยู่ตรงไหนก็ทำได้ โดยคิดว่าทำประโยชน์ให้จะได้มากได้น้อยก็แล้วแต่ซึ่งที่ผ่านมาไม่ค่อยติดตามข่าสารบ้านเมืองมากนัก เพราะไม่อยากยุ่ง อีกทั้งหน้าที่รับผิดชอบต่อประชาชนก็เป็นหน้าที่ของผู้บริหารรัฐบาลชุดใหม่</p>
<p><persName>ประวิตร</persName> ยันตีกลับรถเมล์ไม่ทำพรรคร่วมแตกแยก  </p>
<p><persName>พล.อ.ประวิตร วงษ์สุวรรณ</persName> รมว.กลาโหม กล่าวถึงโครงการเช่าซื้อรถเมล์ NGV 4 พันคันของรัฐบาล ว่า โครงการดังกล่าวกระทรวงคมนาคมมีหน้าที่รับผิดชอบโดยตรง ซึ่งมติ ครม.ได้มอบหมายให้คณะกรรมการสภาพัฒน์ไปศึกษารายละเอียดอีก 1 เดือน โดยยืนยัน ครม.จะดำเนินการด้วยความโปร่งใส เพื่อประโยชน์ของพี่น้องประชาชน ทั้งนี้ รัฐบาลจะรับฟังกระแสสังคมอย่างแน่นอน ซึ่งต้องหาวิธีการพิจารณาให้ดีที่สุดเพื่อความโปร่งใส พร้อมทั้งต้องชี้แจงถึงวิธีการให้ประชาชนได้เข้าใจ</p>
<p>อย่างไรก็ตาม รมว.กลาโหม ยืนยันไม่มีความขัดแย้งในรัฐบาลและไม่ได้เป็นเกมการเมืองที่ต้องการยื้อกันไปมา แต่ทั้งนี้การดำเนินการต้องพิจารณาด้วยเหตุและผล</p>
<p><persName>ชวรัตน์</persName>ยัน<persName>เนวิน</persName> ไม่โกรธ ตีกลับเมล์เอ็นจีวี  </p>
<p><persName>นายชวรัตน์ ชาญวีรกูล</persName> รัฐมนตรีฯมหาดไทยและหัวหน้าพรรภูมิใจไทย กล่าวถึง กรณีที่ คณะรัฐมนตรี (ครม.) ตีกลับ โครงการรถเมล์เอ็นจีวี 4 พันคัน ให้สำนักงานคณะกรรมการพัฒนาการเศรษฐกิจและสังคมแห่งชาติ (สศช.) ศึกษา เป็นเวลา 30 วัน ขณะที่มีกระแสข่าวว่า มีการตกลงกันในทางลับแล้ว และสร้างความไม่พอใจให้กับแกนนำพรรคภูมิใจไทย ว่า คงเป็นการว่ากันไปตามเนื้อผ้า ทางกระทรวงคมนาคม เป็นคนเสนอโครงการนี้ ทาง ครม. มี <persName>นายอภิสิทธิ์ เวชชาชีวะ</persName> นายกรัฐมนตรี เป็นหัวหน้ารัฐบาล ต้องดูให้ชัดเจนและตนไม่เครียด แต่ยอมรับว่า จะต้องรอให้ครบ 1 เดือนก่อน ค่อยมี การพูดคุยกันใหม่ เพื่อดูว่า จะซื้อ หรือ เช่าดี</p>
<p>ส่วนข้อครหาว่าเป็นเกมของพรรคประชาธิปัตย์กับพรรคภูมิใจไทย ในการต่อรองกันให้ยกมือผ่าน พ.ร.ก.เงินกู้ และ พ.ร.บ.งบฯปี 53 นั้น รมว.มหาดไทย ยืนยันว่า ไม่ได้เป็นการต่อรองกันในเรื่องผลประโยชน์อย่างแน่นอน ทุกอย่างโปร่งใส ส่วนข่าวที่ว่า หลังจาก ครม. มีมติออกมา <persName>นายเนวิน ชิดชอบ</persName> ได้เรียกแกนนำพรรคภูมิใจไทย ประชุมหารือกัน เพื่อจะมีการตรวจสอบโครงการของพรรคประชาธิปัตย์ อย่างเข้มข้นบ้างนั้น รมว.มหาดไทย ตอบว่า คงไม่ใช่ เป็นเรื่องการทำตามหน้าที่ตรวจสอบ เพราะหากมีอะไรผิดพลาด พรรคร่วมรัฐบาลก็ต้องร่วมรับผิดชอบเหมือนกัน</p>
<p><persName>กรณ์</persName>ไม่ค้านโครงการรถเมล์NGV </p>
<p><persName>นายกรณ์ จาติกวณิช</persName> รมว.คลัง เปิดเผยว่า กระทรวงการคลัง ไม่คัดค้านโครงการจัดหารถเมล์ NGV จำนวน 4 พันคัน ไม่ว่าจะเป็นรูปแบบการเช่าหรือซื้อ แต่เห็นว่า ควรจะพิจารณาข้อมูลทุกด้านอย่างละเอียดรอบคอบ โดยยึดประโยชน์ของ ประชาชนเป็นหลัก เพราะไม่ว่าจะใช้วิธีใด รัฐบาลก็จะต้องถือเป็นภาระในการจัดเงินงบประมาณไปอุดหนุนอยู่แล้ว เพราะ การจัดบริการสาธารณะเป็นเรื่องที่ประชาชน จะต้องได้รับประโยชน์สูงสุด ส่วน ขสมก. จะขาดทุนบ้างก็ไม่ใช่ปัญหา เพราะเป็นบริการสาธารณะ และเป็นประโยชน์กับประชาชน</p>
<p><persName>นายกรณ์</persName> กล่าวเพิ่มเติมว่า ในที่ประชุมคณะรัฐมนตรีเมื่อวานนี้ ได้หารือเกี่ยวกับโครงการดังกล่าวกันค่อนข้างมากว่า หาก ดำเนินการในลักษณะการเช่า จะเป็นภาระค่าใช้จ่ายรายปีอย่างไร และเมื่อครบ 10 ปีแล้ว ซากรถจะตกอยู่กับใคร หรือ หากเป็นวิธีการจัดซื้อ จะทำได้ในรูปแบบใด ขณะที่ข้อสังเกตในเรื่องอัตราดอกเบี้ย ที่เดิมเคยเสนอมาที่ร้อยละ 10.2 ได้มีการปรับลดเหลือร้อยละ 6.75 ทำให้มูลค่าโครงการ ลดลงจาก 69,000 ล้านบาท เหลือ 64,000 ล้านบาท </p>
<p>"<persName>เทพไทย เสนพงศ์</persName>" การันตี นายกฯ ทำถูกแล้ว ตีกลับรถเมล์เอ็นจีวี</p>
<p>ด้าน <persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ กล่าวถึง ผลการประชุมของคณะรัฐมนตรี ที่มีมติให้ สภาพัฒนาการเศรษฐกิจและสังคมแห่งชาติ ( สภาพัฒน์ ) ไปศึกษาข้อมูลใหม่ว่า เป็นเรื่องที่นายกฯ ตัดสินใจถูกต้องแล้ว และเชื่อว่า ผลการประชุมเป็นที่ยอมรับของทุกฝ่าย อย่างไรก็ตาม หากมีองค์กร หรือ หน่วยงานใดที่ยังเคลือบแคลง สงสัย ก็ควรที่จะให้มีองค์กรหนึ่งองค์กรใด ทำหน้าที่ตรวจสอบในลักษณะคู่ขนานไปด้วยก็ได้ ขณะเดียวกัน โฆษกส่วนตัว หัวหน้าพรรคประชาธิปัตย์ ยังขอบคุณ ศาลรัฐธรรมนูญ ที่ให้ความเป็นธรรม หลังจากที่ ศาลรัฐธรรมนูญวินิจฉัยว่า พ.ร.ก.กู้เงิน 4 แสนล้านบาท ไม่ขัดต่อรัฐธรรมนูญ พร้อมกันนี้ ยังได้เรียกร้องให้ สมาชิกพรรคฝ่ายค้าน แสดงความ รับผิดชอบด้วย</p>
<p>นอกจากนี้ โฆษกส่วนตัวหัวหน้าพรรคประชาธิปัตย์ ยังกล่าวถึง กรณีที่พรรคเพื่อไทย ตั้งรองโฆษกเพิ่มอีก 4 คน เพื่อตอบโต้ทางการเมืองว่า เห็นด้วยกับการตั้งทีมโฆษก แต่ขอให้ตอบโต้อย่างสร้างสรรค์</p></body>
</news>
