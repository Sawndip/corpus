<teiHeader>
<fileDesc>
<titleStmt>
  <title>โอมานไฟเขียวไทยสำรวจปิโตรฯเพิ่ม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/06/news_28882928.php?news_id=28882928  </bibl>
</sourceDesc>
</fileDesc>
</teiHeader>
<news>
<headline>โอมานไฟเขียวไทยสำรวจปิโตรฯเพิ่ม</headline>
<lead>รัฐบาลโอมานไฟเขียว ปตท.สผ. ขยายแปลงสัมปทาน เพื่อสำรวจและผลิตปิโตรเลียมได้เพิ่มเติม หวังสร้างความมั่นคงแหล่งพลังงานประเทศในอนาคต</lead>
<neck></neck>
<body><p><persName>นพ.วรรณรัตน์ ชาญนุกูล</persName> รัฐมนตรีว่าการกระทรวงพลังงาน เปิดเผยจากการที่กระทรวงพลังงานได้นำผู้บริหารระดับสูงไปเยือนกลุ่มประเทศตะวันออกกลาง 3 ประเทศ อย่างเป็นทางการ ได้แก่ ประเทศกาตาร์ สหรัฐอาหรับเอมิเรตส์ และโอมาน เมื่อเร็วๆ นี้ ปรากฏว่า รัฐบาลโอมานยินดีจะให้ประเทศไทยเข้าไปสำรวจและขุดเจาะปิโตรเลียมเพิ่มเติมได้ ซึ่งในสัปดาห์หน้ากระทรวงพลังงานจะจัดทำรายละเอียดกับ หน่วยงานที่เกี่ยวข้อง เช่น บริษัท ปตท.สำรวจและผลิตปิโตรเลียม จำกัด (มหาชน) หรือ ปตท.สผ., กรมเชื้อเพลิงธรรมชาติ เพื่อให้ดำเนินการเป็นรูปธรรม </p>

<p>ทั้งนี้ ปัจจุบัน ปตท.สผ.มีแปลงสำรวจและผลิตปิโตรเลียมในโอมานอยู่แล้ว คือ “แหล่งชามม์” ซึ่งเริ่มผลิตก๊าซธรรมชาติแล้ว กำลังผลิตวันละ 50 ล้านลูกบาศก์ฟุตต่อวัน และ คอนเดนเสท กว่า 2,000 บาร์เรลต่อวัน รวมทั้งอยู่ระหว่างสำรวจแหล่ง บี 55 เพิ่มเติม </p>

<p>“กลุ่มประเทศตะวันออกกลาง ถือเป็นแหล่งพลังงานสำคัญที่สุดของโลก ดังนั้นเพื่อความมั่นคงการจัดหาพลังงานของประเทศในระยะยาว กระทรวงพลังงานได้ร่วมมือกับประเทศในภูมิภาคนี้อย่างต่อเนื่อง โดยส่งเสริมทั้ง ปตท. และ ปตท.สผ. ไปลงทุนจัดหาน้ำมันดิบ และขอขยายรับสัมปทานสำรวจและผลิตปิโตรเลียม ตลอดจนสร้างความสัมพันธ์ทั้งระดับรัฐบาล กระทรวงและเอกชนของแต่ละประเทศ” <persName>นพ.วรรณรัตน์</persName> กล่าว </p>

<p><persName>นายอนนต์ สิริแสงทักษิณ</persName> ประธานเจ้าหน้าที่บริหาร ปตท.สผ. กล่าวว่า ขณะนี้ ปตท.สผ.ได้ผลิตปิโตรเลียมในประเทศโอมานแล้ว และอยู่ระหว่างสำรวจเพิ่มในแหล่งบี 55 ส่วนแหล่งปิโตรเลียมที่โอมานอนุญาตให้ไทยสำรวจและผลิตเพิ่มนั้น คงต้องเจรจารายละเอียดอีก และต้องพิจารณาศักยภาพแหล่งต่างๆ ด้วย เพราะแหล่งปิโตรเลียมในโอมานถูกสำรวจและผลิตมานานแล้ว ทำให้อาจมีศักยภาพลดลง </p>

<p>ส่วนแหล่งเอ็ม 9 ในประเทศพม่านั้น ใน 1-2 เดือนนี้จะมีการลงนามในสัญญาซื้อขายอย่างเป็นทางการ ในปริมาณ 300 ล้านลบ.ฟุตต่อวัน ส่วนราคานั้นจะเป็นราคาที่ใกล้เคียงกับแหล่งยาดานา และ เยตากุน ซึ่งไทยซื้อจากพม่าอยู่แล้ว </p>

<p>ล่าสุด ปตท.สผ.ได้ปรับแผนลงทุนช่วง 5 ปีใหม่ จาก 4.18 แสนล้านบาท เป็น 4.85 แสนล้านบาท เพื่อใช้พัฒนาปิโตรเลียม 40 โครงการใน 13 ประเทศ โดยลงทุนในประเทศ 3.6 แสนล้านบาท และ ต่างประเทศ 1.25 แสนล้านบาท ปีนี้ใช้งบลงทุน 1.3 แสนล้านบาท ลงทุนต่างประเทศ 5 หมื่นล้านบาท และในประเทศ 8 หมื่นล้านบาท เพื่อเพิ่มกำลังผลิตในแหล่งต่างๆ เช่น แหล่งบงกชใต้</p></body>
</news>
