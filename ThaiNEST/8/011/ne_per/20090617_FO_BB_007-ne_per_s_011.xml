<teiHeader>
<fileDesc>
<titleStmt>
  <title>โลกหวั่นอิหร่านฆ่าผู้ประท้วง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944311.php?news_id=28944311  </bibl>
</sourceDesc>
</fileDesc>
</teiHeader>
<news>
<headline>โลกหวั่นอิหร่านฆ่าผู้ประท้วง</headline>
<lead>วอชิงตัน-ผู้นำทั่วโลก หวั่นเหตุประท้วงอิหร่านบานปลาย รัฐบาลใช้กำลังปราบปรามผู้ประท้วงรุนแรง เรียกร้องให้มีการสอบสวนผลการเลือกตั้งอย่างโปร่งใส ด้านกระบอกเสียงรัฐบาลอ้างมีผู้เสียชีวิตแล้ว 7 ศพ</lead>
<neck></neck>
<body><p>บรรดาผู้นำประเทศต่างๆ ทั่วโลก แสดงความกังวลต่อเหตุการณ์รุนแรงในกรุงเตหะรานของอิหร่าน หลังตำรวจเข้าปราบปรามผู้ประท้วงผลการเลือกตั้งที่<persName>นายมาห์มูด อาห์มาดิเนจัด</persName> ประธานาธิบดีหัวอนุรักษ์ ชนะด้วยคะแนนขาดลอย 63%</p>
<p><persName>นายบารัก โอบามา</persName> ประธานาธิบดีสหรัฐ ระบุว่า เขารู้สึกหนักใจอย่างยิ่งต่อเหตุการณ์รุนแรงครั้งนี้ แต่ย้ำว่า ต้องขึ้นอยู่กับชาวอิหร่านที่จะตัดสินใจว่าใครจะเป็นผู้นำประเทศ</p>
<p>เมื่อวันจันทร์ (15 มิ.ย.) มีรายงานว่า ผู้สนับสนุนรัฐบาลที่แต่งกายชุดพลเรือน ยิงผู้ประท้วงรายหนึ่งเสียชีวิต ระหว่างที่ตำรวจอิหร่านเข้าสลายการชุมนุมของกลุ่มผู้สนับสนุน<persName>นายมีร์ ฮอสเซน มูซาวี</persName> อดีตนายกรัฐมนตรีหัวปฏิรูปที่พ่ายแพ้การเลือกตั้ง นับเป็นผู้เสียชีวิตรายแรกของการประท้วงครั้งรุนแรงที่สุดในอิหร่าน ตั้งแต่เหตุการณ์ปฏิวัติอิสลามเมื่อปี 2522</p>
<p>ล่าสุด สถานีวิทยุของรัฐบาล รายงานวานนี้ (16 มิ.ย.) ว่า มีผู้เสียชีวิต 7 คน หลังผู้ประท้วงบุกโจมตีป้อมทหารและสถานที่ราชการ ส่วนสำนักข่าวเอเอฟพี รายงานอ้างแหล่งข่าวว่า มีผู้เสียชีวิต 8 คนและบาดเจ็บอีกหลายคนจากเหตุการณ์ดังกล่าว</p>
<p><persName>นายนิโกลาส์ ซาร์โกซี</persName> ประธานาธิบดีฝรั่งเศส เรียกร้องให้มีการสอบสวนผลการเรื่องตั้งอย่างโปร่งใส ส่วน<persName>นางแองเกลา แมร์เคิล</persName> นายกรัฐมนตรีเยอรมนี ประณามการจับกุมผู้ประท้วง และทั้งสองประเทศได้เชิญทูตอิหร่านเข้าพบ เพื่อแสดงความกังวลที่ตำรวจใช้กำลังปราบปรามและจับกุมผู้ประท้วงไป 170 คนช่วงสุดสัปดาห์ที่ผ่านมา</p>
<p>อย่างไรก็ตาม ทูตอิหร่านประจำกรุงปารีส ยืนยันว่า ผลการเลือกตั้งบริสุทธิ์ ยุติธรรม พร้อมกล่าวหาเจ้าหน้าที่ฝรั่งเศสว่าสนับสนุนผู้ก่อจลาจลและคนที่ต้องการบ่อนทำลายเสถียรภาพของอิหร่าน</p>
<p>ด้าน<persName>นายบัน คี มูน</persName> เลขาธิการสหประชาชาติ (ยูเอ็น) สนับสนุนให้เคารพเจตนารมณ์ที่แท้จริงของชาวอิหร่าน ส่วน<persName>นายกอร์ดอน บราวน์</persName> นายกรัฐมนตรีอังกฤษ เตือนว่า การปราบปรามผู้ประท้วงจะส่งผลเสียต่อความสัมพันธ์ระหว่างอิหร่านกับส่วนอื่นๆ ของโลก</p>
<p>ขณะที่ <persName>นายเอฮุด บารัก</persName> รัฐมนตรีกลาโหมอิสราเอล แสดงความกังขาต่อชัยชนะของ<persName>นายอาห์มาดิเนจัด</persName> โดยระบุว่า การที่ผู้นำอิหร่านได้รับชัยชนะอีกครั้งถือเป็นข่าวร้าย ตรงข้ามกับเกาหลีเหนือที่แสดงความยินดีกับ<persName>นายอาห์มาดิเนจัด</persName> โดยอวยพรให้เขาประสบความสำเร็จในการสกัดกั้นการแทรกแซงจากต่างชาติ พร้อมระบุว่า ผลการเลือกตั้งสะท้อนให้เห็นแรงสนับสนุนและความไว้วางใจของชาวอิหร่าน</p>
<p>วันเดียวกันนี้ <persName>นายอาห์มาดิเนจัด</persName> ได้เดินทางออกนอกประเทศครั้งแรกหลังชนะเลือกตั้ง โดยมุ่งหน้าไปรัสเซียเพื่อร่วมประชุมสุดยอดองค์กรความร่วมมือเซี่ยงไฮ้ ซึ่งเป็นกลุ่มความร่วมมือด้านความมั่นคงของ 6 ประเทศ ได้แก่ จีน รัสเซีย อุซเบกิสถาน คีร์กีซสถาน คาซัคสถานและทาจิกิสถาน โดยอิหร่าน มีความสนใจเข้าเป็นสมาชิกเต็มรูปแบบเช่นกัน แต่ครั้งนี้ได้สิทธิ์เข้าร่วมประชุมในฐานะผู้สังเกตการณ์</p></body>
</news>
