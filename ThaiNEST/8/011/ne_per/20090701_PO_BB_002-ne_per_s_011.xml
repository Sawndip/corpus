<teiHeader>
<fileDesc>
<titleStmt>
  <title>เตรียมยื่นศาลปค.เบรก คลังห้ามจ่ายยาสมุนไพรนอกบัญชี  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-01 02:02:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090701/56231/%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b8%a2%e0%b8%b7%e0%b9%88%e0%b8%99%e0%b8%a8%e0%b8%b2%e0%b8%a5%e0%b8%9b%e0%b8%84.%e0%b9%80%e0%b8%9a%e0%b8%a3%e0%b8%81-%e0%b8%84%e0%b8%a5%e0%b8%b1%e0%b8%87%e0%b8%ab%e0%b9%89%e0%b8%b2%e0%b8%a1%e0%b8%88%e0%b9%88%e0%b8%b2%e0%b8%a2%e0%b8%a2%e0%b8%b2%e0%b8%aa%e0%b8%a1%e0%b8%b8%e0%b8%99%e0%b9%84%e0%b8%9e%e0%b8%a3%e0%b8%99%e0%b8%ad%e0%b8%81%e0%b8%9a%e0%b8%b1%e0%b8%8d%e0%b8%8a%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>เตรียมยื่นศาลปค.เบรก คลังห้ามจ่ายยาสมุนไพรนอกบัญชี</headline>
<lead>เครือข่ายยาสมุนไพรฯ ชี้ระเบียบก.คลังห้ามจ่ายยาสมุนไพรนอกบัญชี บีบคนไปใช้ยาแผนปัจจุบัน กว่า 1.2แสนล้านบาท เป็นยาสมุนไพรแค่3% อีก2วันสรุปฟ้อง</lead>
<neck></neck>
<body><p><persName>นายวีรพงษ์ เกรียงสินยส</persName> ผู้จัดการมูลนิธิสุขภาพไทย ในฐานะแกนนำเครือข่ายการใช้ยาสมุนไพรแห่งประเทศไทย เปิดเผยว่า จากกรณีกระทรวงการคลัง ออกแนวทางการเบิกจ่ายยา โดยห้ามเบิกจ่ายยาสมุนไพรที่อยู่นอกบัญชียาหลักแห่งชาตินั้น ในวันนี้ (30 มิ.ย.) ทางเครือข่ายได้เข้ายื่นหนังสือคณะกรรมาธิการการศึกษาตรวจสอบเรื่องการทุจริตและเสริมสร้างธรรมาภิบาล วุฒิสภา และคณะกรรมาธิการสิทธิมนุษยชน สิทธิเสรีภาพและการคุ้มครองผู้บริโภค เพื่อให้ตรวจสอบเรื่องนี้</p>
<p>ภายหลังจากได้เข้ายื่นหนังสือต่อ<persName>นายอภิสิทธิ์ เวชชาชีวะ</persName> นายกรัฐมนตรี เพราะเห็นว่าเป็นคำสั่งไม่ถูกต้อง และมีความไม่ชอบมาพากล เนื่องจากเรื่องนี้หลังจากที่มีการนำเสนอข่าว และเรื่องเพื่อของทราบข้อเท็จจริงในการออกแนวทางปฏิบัตินี้ กลับไม่ได้รับคำชี้แจงใดๆ จากรองปลัดกระทรวงการคลัง ผู้ดูแล</p>
<p><persName>นายวีรพงษ์</persName> กล่าวว่า ส่วนในหนังสือคำสั่งกระทรวงการคลังที่อ้างข้อมูลการศึกษาของสถาบันวิจัยระบบสาธารณสุข(สวรส.) ทางเครือข่ายได้ขอข้อมูลดังกล่าวจากกระทรวงการคลัง แต่กลับไม่ได้รับข้อมูลอะไรเลย และเมื่อสอบถามไปยัง สวรส. ก็ทราบแต่เพียงว่ามีนักวิชาการที่อยู่ภายใต้ร่ม สวรส. เป็นผู้ทำการศึกษาและเก็บข้อมูล แต่ก็ไม่ได้ให้รายละเอียดเช่นกัน ซึ่งเรื่องนี้เป็นที่ทราบกันดีว่า ค่าใช้จ่ายด้านยากว่า 120,000 ล้านบาท ส่วนใหญ่เป็นค่าใช้จ่ายยาแผนปัจจุบัน ในส่วนยาสมุนไพรนั้นมีเพียงแค่ 3% หรือแค่ 3,600 ล้านบาทเท่านั้นและในความเป็นจริงอาจน้อยกว่านั้น ถือว่าน้อยมากแต่ทำไมจึงมาปรับลดค่าใช้จ่ายยาสมุนไพรแทน ทำให้กระทบต่อการพัฒนายาสมุนไพรไทยของประเทศ</p>
<p><persName>นายวีรพงษ์</persName> กล่าวว่า แนวทางปฏิบัติห้างเบิกจ่ายยาสมุนไพรนอกบัญชีนั้น จะเริ่มต้นใช้ในวันพรุ่งนี้ (1 ก.ค.) ซึ่งทางเครือข่ายเป็นห่วงว่า ในวันพรุ่งนี้จะเกิดความปั่นป่วนในโรงพยาบาล เนื่องจากประชาชนในระบบสวัสดิการข้าราชการที่เคยเบิกค่ายาสมุนไพรและรักษาบำบัดได้ จะเบิกไม่ได้ เชื่อว่าประชาชนส่วนใหญ่ยังไม่ทราบเรื่องนี้ และอาจขัดแย้งกับทางโรงพยาบาลได้ นอกจากนี้โรงพยาบาลส่วนใหญ่มีรายการบัญชีเบิกจ่ายยาบัญชีเดียวที่ใช้ 3 ระบบรักษาพยาบาล ทั้งหลักประกันสุขภาพแห่งชาติ และประกันสังคม จึงเกรงว่า การห้ามเบิกจ่ายยาสมุนไพรในระบบข้าราชการจะส่งผลต่อการเบิกจ่ายในระบบอื่นๆ ด้วย</p>
<p>"นายกรัฐมนตรีเองก็งงกับการออกแนวทางปฏิบัติของกระทรวงการคลัง และจากการเข้าพบ นายกรัฐมนตรีแค่บอกว่าจะดูให้เท่านั้น ทั้งๆ ที่หนังสือที่ทางเครือข่ายยื่นไปนั้น ขอให้เลื่อนการบังคับใช้ออกไปก่อน"</p>
<p>แกนนำเครือข่ายการใช้ยาสมุนไพรประเทศไทย กล่าวอีกว่า เรื่องนี้อาจมีผลประโยชน์บริษัทยาเข้ามาเกี่ยวข้อง เพราะหากเบิกจ่ายยาสมุนไพรนอกบัญชียาหลักไม่ได้ ซึ่งมีรายการมากกว่ายาในบัญชียาหลักแห่งชาติ ผู้ป่วยต้องหันกลับไปใช้ยาแผนปัจจุบันแทน ซึ่งจะเป็นผลประโยชน์ต่อบริษัทยาในระยะยาว แถมยังเป็นการสกัดกั้นการวิจัยยาสมุนไพรด้วย ขณะนี้ทางเครือข่ายจะอยู่ระหว่างการหารือกับนักกฎหมาย เพื่อยื่นฟ้องต่อศาลปกครอง ซึ่งจะทราบผลสรุปภายใน 2-3 วันนี้</p></body>
</news>
