<teiHeader>
<fileDesc>
<titleStmt>
  <title>เอเยนต์ยันอิบราอยู่กับงู99.9เปอร์เซ็นต์  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-05-31 21:28:19  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090531_104.html  </bibl>
</sourceDesc>
</fileDesc>
</teiHeader>
<news>
<headline>เอเยนต์<persName>ยันอิบรา</persName>อยู่กับงู99.9เปอร์เซ็นต์</headline>
<lead>เอเยนต์<persName>ยัน ซลาตัน อิบราฮิโมวิช</persName> กองหน้า อินเตอร์ มิลาน จะอยู่กับทีมต่อไป 99.9 เปอร์เซ็นต์ หลังดาวยิงสวีดิชตกเป็นข่าวย้ายทีมมาตลอด เผยขอเลียนแบบ <persName>โชเซ่ มูรินโญ่</persName> กุนซือ "งูใหญ่" ที่เคยพูดเอาไว้แบบนี้ ก่อนที่จะมีการขยายสัญญาออกไป</lead>
<neck></neck>
<body><p><persName>มิโน ราโยล่า</persName> เอเยนต์ของ <persName>ซลาตัน อิบราฮิโมวิช</persName> หัวหอกตัวเก่ง "งูใหญ่" อินเตอร์ มิลาน สโมสรยักษ์ใหญ่แห่งศึกกัลโช่ เซเรีย อา ออกมายืนยันเมื่อวันอาทิตย์ที่ 31 พฤษภาคม ที่ผ่านมา ว่า นักเตะในความดูแลของเขาจะอยู่ค้าแข้งในถิ่นจูเซ็ปเป้ เมอัซซ่า ต่อไป 99.9 เปอร์เซนต์ หลังมีข่าวลือเรื่องการย้ายทีมมาตลอด</p>
<p><persName>อิบราฮิโมวิช</persName> ตกเป็นข่าวว่าจะย้ายทีมในช่วงซัมเมอร์นี้ โดยมีหลายสโมสรชั้นนำของยุโรปที่แสดงความสนใจ โดยเฉพาะในรายของ "เจ้าบุญทุ่ม" บาร์เซโลน่า สโมสรยักษ์ใหญ่แห่งศึกลา ลีกา สเปน อย่างไรก็ตาม ล่าสุด <persName>ราโยล่า</persName> ยืนยันว่า นักเตะในความดูแลจะอยู่กับต้นสังกัดต่อไป หลังจากที่ <persName>โชเซ่ มูรินโญ่</persName> เทรนเนอร์ "งูใหญ่" เพิ่งตัดสินใจต่อสัญญากับทีม หลังจากที่กุนซือชาวโปรตุกีส ได้ออกมากล่าวก่อนหน้านี้ว่า โอกาสที่จะกุมบังเหียนต่อไปคือ 99.9 เปอร์เซ็นต์</p>
<p>"ผมขอพูดว่า อิบรา จะอยู่ต่อไป 99.9 เปอร์เซ็นต์ เมื่อพิจารณาถึงด้านการเงินและความสำเร็จในการต่อสัญญาของ โชเซ่ มูรินโญ่ ผมขอตอบเป็นเปอร์เซ็นต์เดียวกับเขา มันนำโชคดีมาให้เขา"</p>
<p>"นักเตะมีความสุขกับสโมสร แม้ว่าเขาไม่พอใจกับการตกรอบแชมเปี้ยนส์ ลีก ก็ตาม ผมขอย้ำอีกครั้งว่าผมต้องการเลียนแบบแท็กติก 99 เปอร์เซ็นต์ เพราะมันฟังดูดีและให้ผลลัพธ์ด้านการเงินที่ดี เราไม่เคยเรียกร้องอะไรเลย แต่มันก็นำโชคดีมาให้กับ มูรินโญ่" <persName>ราโยล่า</persName> กล่าว</p>
<p>สำหรับ <persName>อิบาฮิโมวิช</persName> เป็นหนึ่งในนักเตะที่ได้รับค่าเหนื่อยสูงที่สุดในโลก โดยรับอยู่ปีละ 12 ล้านยูโร (ประมาณ 576 ล้านบาท) ในเวลานี้ และเป็นเรื่องยากที่ <persName>มัสซิโม่ โมรัตติ</persName> ประธานสโมสร อินเตอร์ จะเพิ่มค่าจ้างให้กับดาวยิงสวีดิช เช่นเดียวกับที่ขึ้นค่าเหนื่อยให้กับ <persName>มูรินโญ่</persName></p></body>
</news>
