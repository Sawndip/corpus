<teiHeader>
<fileDesc>
<titleStmt>
  <title>หามซูซาน บอยล์ส่งรพ.หลังเป็นลมเพราะเหนื่อยล้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090601/15260/%e0%b8%ab%e0%b8%b2%e0%b8%a1%e0%b8%8b%e0%b8%b9%e0%b8%8b%e0%b8%b2%e0%b8%99%e0%b8%9a%e0%b8%ad%e0%b8%a2%e0%b8%a5%e0%b9%8c%e0%b8%aa%e0%b9%88%e0%b8%87%e0%b8%a3%e0%b8%9e.%e0%b8%ab%e0%b8%a5%e0%b8%b1%e0%b8%87%e0%b9%80%e0%b8%9b%e0%b9%87%e0%b8%99%e0%b8%a5%e0%b8%a1%e0%b9%80%e0%b8%9e%e0%b8%a3%e0%b8%b2%e0%b8%b0%e0%b9%80%e0%b8%ab%e0%b8%99%e0%b8%b7%e0%b9%88%e0%b8%ad%e0%b8%a2%e0%b8%a5%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>หาม<persName>ซูซาน บอยล์</persName>ส่งรพ.หลังเป็นลมเพราะเหนื่อยล้า</headline>
<lead>แท็บลอยด์ เดอะ ซัน รายงานว่า <persName>ซูซาน บอยล์</persName> สาวใหญ่ชาวสก็อตต์วัย 48 ปี ที่กลายเป็นที่รู้จักไปทั่วโลก เมื่อคลิปที่เธอร้องเพลงประกวด สามารถเรียกผู้ชมได้ถึง 100 ล้านครั้งในเว็บไซท์ยูทู้บ ต้องถูกนำตัวส่งไปยังคลีนิคไพรเออรี่ ในกรุงลอนดอน เมื่อวันอาทิตย์ เพราะความอ่อนเพลีย และหลังจากที่เธอพลาดท่าแพ้คะแนนเสียงโหวตจากทางบ้านให้กับทีมนักเต้น "ไดเวอร์ซิตี้ "</lead>
<neck></neck>
<body><p><persName>บอลย์</persName> ซึ่งสื่ออังกฤษเรียกเธอว่า "<persName>ซูโบ</persName> " ได้ร้องเพลง " ไอ ดรีม อะ ดรีม " จากละครเพลงเรื่อง"เลส์ มิแซร้าบส์ " ได้ประทับใจผู้ชมทั่วโลก ได้ครองตำแหน่งที่สองของการประกวด "บริเทนก็อต ทาเล้นท์ " เมื่อคืนวันเสาร์ ซึ่งเป็นเวทีที่สร้างชื่อเสียงให้กับเธอ แต่ในช่วงไม่กี่วันก่อนที่จะถึงรอบสุดท้ายของการแข่งขัน สื่อมวลชนได้รายงานข่าวเรื่องที่เธอต้องรับมือกับปัญหาจากความคาดหวังที่ถาโถมเข้าใส่ตัวเธอ บริษัทเธมส์ ที่อยู่เบื้องหลังการผลิตรายการนี้ เปิดเผยว่า <persName>บอยล์</persName>ได้รับคำแนะนำให้เธอพักผ่อน หลังจากทราบผลการตัดสิน</p>

<p>เธมส์ ระบุว่า การแสดงเมื่อคืนวันเสาร์ ทำให้<persName>บอยล์</persName>ต้องทุ่มเทพลังไปมากและเหนื่อยล้า และต้องพบแพทย์ส่วนตัว ที่สนับสนุนการตัดสินใจของเธอที่จะพักผ่อนเป็นเวลา 2-3 วัน ซึ่งทางบริษัทก็หวังว่าจะมีอาการดีขึ้นอย่างรวดเร็ว </p>
 
<p>โฆษกตำรวจสก็อตแลนด์ยาร์ด ยืนยันว่า บอยล์ถูกนำตัวไปยังคลีนิคด้วยความสมัครใจ เมื่อวันอาทิตย์ หลังจากมีผู้โทรศัพท์แจ้งเมื่อเวลา 18.00 น. ตามเวลาท้องถิ่น หรือราวเที่ยงคืนตามเวลาในไทย ให้ตำรวจไปยังโรงแรมเพื่อเป็นพยานในขณะที่แพทย์ประเมินอาการของ<persName>บอยล์</persName> ตามกฎหมายว่าด้วยสุขภาพจิต ซึ่งตำรวจและรถพยาบาล ได้ไปถึงพร้อมกับพา<persName>บอยล์</persName>ไปยังคลีนิค และแพทย์ได้ขอให้ตำรวจร่วมเดินทางไปด้วย</p>

<p>มีรายงานด้วยว่า <persName>บอลย์</persName>ได้ทะเลาะกับน้องสาวของเธอ และตำรวจต้องเข้าไปพูดคุยไกล่เกลี่ยก่อนหน้านี้ เธอได้ถูกผู้ชมบางส่วนโห่ ตอนที่<persName>เพียร์ส มอร์แกน</persName> หนึ่งในคณะกรรมการให้เธอชนะเมื่อก้าวลงจากเวที <persName>บอลย์</persName>ถึงกับทรุดลงในอ้อมแขนของโปรดิวเซอร์ เอามือกุมศีรษะก่อนจะเริ่มร้องไห้ นอกจากนี้ ก่อนที่เธอจะขึ้นเวที เธอก็ต้องสบถคำหยาบคายออกมา หลังได้รับแจ้งว่าชุดราตรียาวสีเงินของเธอยังมาไม่ถึงในช่วง 15 นาที ก่อนขึ้นเวที อย่างไรก็ตาม แม้จะได้ที่สองแต่<persName>ไซมอน โคเวลล์</persName> เจ้าของบริษัทไซโค ในเครือโซนี่ บีเอ็มจี ได้เตรียมจะนำ<persName>บอลย์</persName> ข้ามไปสหรัฐซึ่ง<persName>บอลย์</persName>กลายเป็นที่รู้จักไปแล้ว และเตรียมจะเซ็นสัญญาให้เธอเป็นนักร้องของค่ายโซนี่ด้วย</p></body>
</news>
