<teiHeader>
<fileDesc>
<titleStmt>
  <title>ยกพวกทวงหนี้พนันยิงถล่มกันเละดับ2สาหัส3  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-24 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090724/21707/%e0%b8%a2%e0%b8%81%e0%b8%9e%e0%b8%a7%e0%b8%81%e0%b8%97%e0%b8%a7%e0%b8%87%e0%b8%ab%e0%b8%99%e0%b8%b5%e0%b9%89%e0%b8%9e%e0%b8%99%e0%b8%b1%e0%b8%99%e0%b8%a2%e0%b8%b4%e0%b8%87%e0%b8%96%e0%b8%a5%e0%b9%88%e0%b8%a1%e0%b8%81%e0%b8%b1%e0%b8%99%e0%b9%80%e0%b8%a5%e0%b8%b0%e0%b8%94%e0%b8%b1%e0%b8%9a2%e0%b8%aa%e0%b8%b2%e0%b8%ab%e0%b8%b1%e0%b8%aa3.html  </bibl>
</sourceDesc>
</fileDesc>
</teiHeader>
<news>
<headline>ยกพวกทวงหนี้พนันยิงถล่มกันเละดับ2สาหัส3</headline>
<lead>นัดเคลียร์หนี้พนันยกพวกฝ่ายละนับสิบอาวุธเพียบ ฝ่ายทวงหนี้รุ่นเก๋ามาพร้อมลูกชาย ส่วนลูกหนี้มากับสิบเอกทหาร เกิดคุยไม่ลงตัวต่างชักปืนยิงกันสนั่น ผลดับฝ่ายละ 1 เจ็บสาหัส 3 ราย ลูกทีมมาด้วยลำเลียงส่งโรงพยาบาลก่อนขับรถมาทิ้งไว้ที่ปั๊มแล้วหลบหนี ตร.ฟันธงเหตุจากทวงหนี้สถานเดียว</lead>
<neck></neck>
<body><p>เมื่อเวลา 13.00 น.วันที่ 24 กรกฎาคม 52 <persName>ร.ต.อ.สุฒิ โชคนาฮี</persName> ร้อยเวรสอบสวน สภ.โคกโพธิ์ชัย จ.ขอนแก่น ส่งศพ<persName>นายสมิง สฤษฎีชัยกุล</persName> อายุ 52 ปี อยู่บ้านเลขที่ 247 ม.8 ต.ในเมือง อ.บ้านไผ่ จ.ขอนแก่น และ<persName>นายพิพัฒน์ ปิ่นขุนทด</persName> อายุ 45 ปี บ้านเลขที่ 35/1 ม.9 ต.ขุนทอง อ.บัวใหญ่ จ.นครราชสีมา ผู้เสียชีวิตจากเหตุยิงกันที่เข้ารับการรักษาตัวใน รพ.มัญจาคีรี ส่งต่อให้แพทย์นิติเวช รพ.ศรีนครินทร์ ม.ขอนแก่น ชันสูตรพลิกศพ เพื่อลงความเห็นสาเหตุการเสียชีวิตที่แน่ชัดอีกครั้ง</p>

<p> ทั้งนี้เหตุการณ์เกิดขึ้นเมื่อเวลา 17.00 น.วันที่ 23 ก.ค.ที่ผ่านมา <persName>ร.ต.อ.สุฒิ</persName> ได้รับแจ้งจากชาวบ้านโนนทองหมู่ 3 ต.นาแพง อ.โคกโพธิ์ชัย จ.ขอนแก่นว่ามีคนยิงกันได้รับบาดเจ็บและเสียชีวิตหลายรายที่บริเวณถนนทางเข้าหมู่บ้านโนนทอง จึงรุดไปตรวจสอบพร้อมตำรวจชุดสืบสวน สภ.โคกโพธิ์ชัย</p>

<p> ถึงที่เกิดเหตุ บริเวณถนนสายมัญจาคีรี-แก้งคร้อ ก่อนถึงหมู่บ้านโนนทองประมาณ 200 เมตร พบชาวบ้านจับกลุ่มคุยกันอยู่ที่เกิดเหตุ มีกองเลือดเป็นหย่อมๆบริเวณกลางถนน จากการตรวจสอบพบปลอกกระสุนปืนขนาด .38 ซุปเปอร์ 6 ปลอก และหัวกระสุน .38 อีก 2 หัวตกอยู่กลางถนน ส่วนคนเจ็บทราบว่าถูกนำตัวส่งโรงพยาบาลมัญจาคีรีไปก่อนหน้านี้</p>

<p> เมื่อไปตรวจสอบที่ รพ.มัญจาคีรี พบผู้ถูกยิงได้รับบาดเจ็บทั้งหมด 5 คน คือ<persName>นายสมิง สฤษฎีชัยกุล</persName> อายุ 52 ปี ถูกยิง 3 นัดที่บริเวณหัวไหล่ ลำตัว และโหนกแก้มขวา 1 นัดกระสุนทะลุศีรษะอาการสาหัส  <persName>นายคมกฤษ สฤษฎีชัยกุล</persName> อายุ 34 ปี ถูกยิงที่ต้นขาขวาและลำตัวรวม 2 นัด <persName>นายตรีเทพ สฤษฎีชัยกุล</persName> อายุ 28 ปี ถูกยิงที่ลำตัว 3 นัด อาการสาหัส ทั้ง 3 คนเป็นพ่อลูกกัน</p>

<p> ส่วนอีก 2 คนที่ถูกยิงได้รับบาดเจ็บคือ <persName>นายพิพัฒน์ ปิ่นขุนทด</persName> อายุ 45 ปี บ้านเลขที่ 35/1 ต.ขุนทอง อ.บัวใหญ่ จ.นครราชสีมา ถูกยิงเข้าที่ทอยทอยกระสุนทะลุกระโหลก 1 นัด และ <persName>ส.อ.วสันต์ เหมือนสูงเนิน</persName> อายุ 41 ปี บ้านเลขที่ 204/117 ม.1 ต.หนองไผ่ล้อม อ.เมืองนครราชสีมา เจ้าหน้าที่ทหารไม่ทราบหน่วยงานและสังกัด ถูกยิงเข้าที่ลำตัว 2 นัดอาการสาหัส</p>

<p> ต่อมาช่วงค่ำ<persName>นายสมิง</persName> ทนพิษบาดแผลไม่ไหวเสียชีวิต และในช่วงกลางดึก<persName>นายพิพัฒน์</persName> ก็ได้เสียชีวิตอีก 1 ราย ส่วนคนเจ็บทั้งหมดถูกนำตัวส่งรักษาต่อที่รพ.ศูนย์ขอนแก่น เนื่องจากอาการสาหัสมาก</p>

<p> <persName>ร.ต.อ.สุฒิ</persName> กล่าวว่า จากการสอบสวนเบื้องต้นทราบว่า <persName>นายสมิง</persName> และลูกๆ เดิมทำงานเป็นคนคุมบ่อนการพนันหลายแห่งทั้งในพื้นที่และต่างจังหวัด ส่วนเหตุที่เกิดขึ้นคาดว่ากลุ่ม<persName>นายพิพัฒน์</persName> และ <persName>ส.อ.วสันต์</persName> อาจมาเล่นการพนันและมีการติดหนี้กันขึ้น จนทำให้ต้องมีการนัดเคลียร์ ซึ่งทั้งสองฝ่ายต่างยกพวกมานับสิบคน คาดว่าน่าจะเคลียร์กันไม่ลงตัว กระทั่งมีการชักปืนออกมายิงกัน ทำให้มีผู้เสียชีวิต 2 ราย เจ็บสาหัส 3 ส่วนพวกที่เหลือได้หลบหนีไป ทั้งนี้ข้อเท็จจริงทั้งหมดจะต้องรอสอบสวนคนเจ็บก่อน ซึ่งขณะนี้ยังให้การไม่ได้</p>

 <p><persName>ร.ต.อ.สุฒิ</persName> กล่าวว่า เรื่องนี้ยังมีข้อสงสัยหลายด้าน เนื่องจากมีพยานที่เป็นชาวบ้านเล่าว่า ขณะยิงต่อสู้กันนั้น ทั้งสองฝ่ายมีอยู่รวมกันกว่า 10 คน แต่หลังเกิดเหตุพบแต่ผู้บาดเจ็บและเสียชีวิต อีกทั้งไม่ทราบว่าใครเป็นคนนำผู้บาดเจ็บส่งโรงพยาบาล ทราบจากพยาบาลเพียงว่า มีชายสองคนนำคนเจ็บใส่รถยนต์ โตโยต้า วีโก้ มาส่งที่ รพ.แล้วขับออกจากโรงพยาบาลไปอย่างรีบร้อน โดยที่ยังไม่ทันได้สอบถามรายละเอียดใดๆ </p>

<p> รายงานข่าวแจ้งว่า ต่อมามีผู้แจ้งพบรถต้องสงสัยเกี่ยวข้องกับคดีนี้จอดอยู่บริเวณลานจอดรถปั้มน้ำมัน ปตท.สาขา อ.มัญจาคีรี ตำรวจจึงไปตรวจสอบพบรถยนต์ปิกอัพ โตโยต้า วีโก้ สีบรอนทอง ทะเบียน ผข 9942 ขอนแก่น จอดอยู่ มีคราบเลือดเต็มหลังกะบะรถ มีรูกระสุนปืน 3 รู ที่บริเวณประตูด้านคนขับ สอบถามพนักงานปั๊มทราบว่ามีชายสองคนขับมาจอดไว้ จากนั้นมีรถยนต์ขับมารับชายสองคนขึ้นรถขับออกไปอย่างรวดเร็ว  ตำรวจจึงยึดไว้เป็นรถของกลางเพื่อรอตรวจสอบอย่างละเอียดต่อไป</p>

<p> <persName>ร.ต.อ.สุฒิ</persName> กล่าวว่า การสอบสวนขณะนี้ยังไม่สามารถสรุปได้ว่าสาเหตุการยิงกันเกิดจากอะไร และใครเป็นคนเปิดฉากยิงใส่กันก่อน แต่เบื้องต้นให้น้ำหนักไปที่เรื่องการทวงหนี้พนัน เพราะจากข้อมูลทั้งสองฝ่ายชอบเล่นการพนันและเกี่ยวข้อองกับเรื่องรับจ้างทวงหนี้อยู่ด้วย</p></body>
</news>
