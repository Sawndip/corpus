<teiHeader>
<fileDesc>
<titleStmt>
  <title>ปชป.ไม่สนภูมิใจไทยคุยเขื่อง เกทับอยู่มา62ปีเจอทุกรูปแบบ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-08 20:34:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000064479  </bibl>
</sourceDesc>
</fileDesc>
</teiHeader>
<news>
<headline>ปชป.ไม่สนภูมิใจไทยคุยเขื่อง เกทับอยู่มา62ปีเจอทุกรูปแบบ</headline>
<lead></lead>
<neck></neck>
<body><p><persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี กล่าวถึงกรณีที่พรรคภูมิใจไทย ประกาศจะเป็นพรรคอันดับ 1 ในการเลือกตั้งครั้งหน้าว่า การเคลื่อนไหวทางการเมืองเป็นเรื่องปกติ ทุกพรรคมีอิสระในการเคลื่อนไหวทางการเมือง แต่ละพรรคจะมีรูปแบบ หรือทำกิจกรรมอย่างไรในพื้นที่เขามีสิทธิที่จะทำได้</p>
<p>ส่วนที่มีการนำโครงการของรัฐบาลไปวิจารณ์โยงการเมืองนั้น <persName>นายสาทิตย์</persName> กล่าวว่า เมื่อมีการดำเนินการไปแล้ว แต่ละฝ่ายมีสิทธิ์ตรวจสอบได้ เหมือนกับการที่พรรคประชาธิปัตย์ไปเคลื่อนไหวทางการเมือง ทุกฝ่ายตรวจสอบได้ ผลออกมาเป็นอย่างไรขึ้นอยู่กับข้อเท็จจริง</p>
<p>ผู้สื่อข่าวถามว่า มองการเคลื่อนไหวของ<persName>นายเนวิน ชิดชอบ</persName> และ<persName>นายสมศักดิ์ เทพสุทิน</persName> อย่างไร <persName>นายสาทิตย์</persName> กล่าวว่า การเคลื่อนไหวทางการเมืองเป็นเรื่องปกติ ไม่ใช่เฉพาะ<persName>นายสมศักดิ์</persName> กับ<persName>นายเนวิน</persName> ทุกพรรคก็เคลื่อนไหว พรรคเพื่อไทย ก็เคลื่อนไหว และการออกมาวิจารณ์การทำงานร่วมกันของพรรคร่วมรัฐบาล ก็ไม่ถือว่าผิดมารยาท เพราะระบอบประชาธิปไตย ห้ามการวิพากษ์วิจารณ์ไม่ได้ อยู่รัฐบาลเดียวกันวิพากษ์วิจารณ์กันได้ เป็นเรื่องปกติ</p>
<p>เมื่อถามว่า มองกันว่าพรรคภูมิใจไทย ต้องการตีฐานเสียงของพรรคประชาธิปัตย์ในพื้นที่ กทม. <persName>นายสาทิตย์</persName> กล่าวว่า เวลาทำงานเป็นรัฐบาล ต่างคนต่างทำงานในหน้าที่ของตัวเอง พอเป็นพรรคการเมือง การแย่งคะแนนนิยมก็เป็นเรื่องปกติ ประชาชนจะเป็นคนตัดสินว่า จะเลือกใคร</p>
<p>เมื่อถามว่าพรรคภูมิใจไทยเริ่มออกนโยบายมากเยอะและลงพื้นที่หาเสียงลักษณะนี้ มีนัยยะส่งสัญญาณปลายปีจะขอแยกตัวกดดันให้มีการยุบสภาเลือกตั้งใหม่ นายสาทิตย์ กล่าวว่า ตอนนี้ยังไม่มี อำนาจการเสนอยุบสภา อยู่ที่นายกรัฐมนตรี หากเขาจะขอแยกตัว ก็เป็นสิทธิ์ของเขาในทางกาารเมือง</p>
<p>เมื่อถามว่า มั่นใจหรือไม่พรรคภูมิใจไทย จะอยู่ร่วมรัฐบาลถึงสิ้นปี นายสาทิตย์ กล่าวว่า มั่นใจ พ.ร.ก.และพ.ร.บ. ก็ต้องผ่านอยู่แล้ว เพราะมันเป็นประโยชน์กับประชาชน หากคุณเอาการต่อรองเรื่องการผ่าน ไม่ผ่านงบประมาณ มาเป็นเกณฑ์ ประชาชนจะเกิดคำถามได้เช่นเดียวกันว่า ไหนตกลงจะทำเพื่อประชาชน ตนไม่คิดว่าฝ่ายใดฝ่ายหนึ่งจะทำอย่างนั้น</p>
<p>เมื่อถามว่าพรรคภูมิใจไทยจะเป็นพรรคที่น่ากลัวของพรรคประชาธิปัตย์ในการเลือกตั้งครั้งหน้าหรือไม่ <persName>นายสาทิตย์</persName> กล่าวว่า ประชาธิปัตย์ผ่านการเมืองมา 62 ปี เผชิญมาแล้วทุกรูปแบบ</p>
<p>**<persName>เสธ.หนั่น</persName>เชื่อรัฐบาลอยู่ถึงสิ้นปี</p>
<p>ด้าน<persName>พล.ต.สนั่น ขจรประศาสน์</persName> รองนายกรัฐมนตรี ในฐานะประธานที่ปรึกษาพรรคชาติไทยพัฒนา กล่าวถึงกรณีพรรคภูมิใจไทย ประกาศจะเป็นพรรคอันดับ1 ว่า เป็นเรื่องธรรมดา เวลาหาเสียงก็ต้องประกาศนโยบายใหม่ๆ ต้องการให้ประชาชนเลือกเป็นเรื่องธรรมดา ส่วนที่มีการระบุว่า ส.ส.จากหลายๆ พรรค ย้ายเข้ามาร่วมด้วยนั้น ก็แล้วแต่ความสามารถของแต่ละพรรค ส.ส.เปลี่ยนไปเปลี่ยนมา เป็นเรื่องธรรมดา</p>
<p>อย่างไรก็ตาม พรรคชาติไทยพัฒนา ไม่ได้หวั่นไหวอะไร เราเป็นพรรคเล็กๆ อยู่อย่างสมถะ เมื่อถามว่ากลัวลูกพรรคจะโดนดูดไปหรือไม่ <persName>พล.ต.สนั่น</persName> กล่าวว่า กลัวคงไม่ ต้องดูว่าลูกพรรคล่อกแล่กไหม ถ้าไม่ล่อกแล่ก ยังยึดมั่นก็อยู่ที่เดิม คนไหนที่ล่อกแล่ก ก็อาจจะไป ทั้งนี้ผู้แทนเขาจะต้องดูว่า พรรคที่จัดตั้งขึ้นมามีอำนาจทุกอำนาจอยู่ในมือหรือไม่ ถ้ามีก็ไป ถ้าไม่มี ก็ไม่ไป มันไหลเข้าไหลออกอย่างนี้แหละผู้แทน แต่ในพรรคชาติไทยพัฒนา ยังไม่มี ส.ส.ย้ายพรรค</p>
<p>เมื่อถามว่าจากประสบการณ์ทางการเมืองคิดว่าพรรคภูมิใจไทย จะก้าวขึ้นเป็นอับดับหนี่งได้หรือไม่ <persName>พล.ต.สนั่น</persName> กล่าวว่า ประมาทไม่ได้ ถ้าภาคอีสานพรรคเพื่อไทยอ่อนลง เขาอาจจะได้คะแนนเสียงเยอะขึ้น</p>
<p>เมื่อถามว่า พรรคภูมิใจไทย เปิดนโยบายจำนวนมากเหมือนกับจะมีการเลือกตั้งปลายปีนี้ <persName>พล.ต.สนั่น</persName> กล่าวว่า การเลือกตั้งทำนายได้เลย แต่คิดว่ายังไม่มีการเลือกตั้งในระยะนี้ คิดว่ารัฐบาลอยู่ได้ถึงสิ้นปี อย่างน้อยหลังเดือนตุลาคมไปแล้ว ตอนนี้ยังไม่มีเหตุบอกชัดเจนว่าจะมีการแยกตัว</p>
<p>สำหรับการเลือกตั้งซ่อมที่ จ.สกลนครนั้น <persName>พล.ต.สนั่น</persName> กล่าวว่าสูสีกัน หากจะชนะคงไม่มาก เมื่อถามว่า จะเป็นตัววัดค่านิยมของ <persName>พ.ต.ท.ทักษิณ</persName> และ<persName>นายเนวิน</persName> หรือไม่ <persName>พล.ต.สนั่น</persName> กล่าวว่า อาจจะเป็นการชี้วัดบ้าง แต่ไม่ใช่ 100% เมื่อถามว่า มองว่าพรรคภูมิใจไทย มีโอกาสก้าวแรกในการกุมภาคอีสานหรือไม่ <persName>พล.ต.สนั่น</persName> กล่าวว่า มีโอกาสชนะ แม้แต่ที่ จ.ศรีสะเกษ ในส่วนของพรรคชาติไทย ก็มีโอกาสชนะ เพราะเป็นฐานเสียงเดิม</p>
<p>**"<persName>ชาญชัย</persName>"เปิดกว้างหากส.ส.ย้ายพรรค</p>
<p><persName>นายชาญชัย ชัยรุ่งเรือง</persName> รมว.อุตสาหกรรม ในฐานะว่าที่หัวหน้าพรรคเพื่อแผ่นดิน กล่าวถึงกรณีที่มีส.ส.กลุ่มบ้านริมน้ำ ของพรรคเพื่อแผ่นดิน ที่นำโดย<persName>นายพิเชษฐ์ ตันเจริญ</persName> ส.ส.ฉะเชิงเทรา ไปร่วมงานลงพื้นที่ ที่ จ.สกลนคร กับพรรคภูมิใจไทยว่า ยังไม่ทราบว่าเป็นใคร แต่ที่ผ่านมาตนได้ให้สิทธิ์กับส.ส.เต็มที่ ตามที่รัฐธรรมนูญกำหนด ใครอยากจะอยู่กับพรรคไหน ก็ถือว่าเป็นสิทธิ และหากอยู่สบายใจกับพรรคใดก็ขอให้มาบอก ตนไม่ได้ห้ามปราม หรือไม่ให้ย้ายพรรค ทั้งนี้ยังไม่เห็นว่า<persName>นายพิเชษฐ์</persName> ยื่นใบลาออกจากพรรค แต่อาจเป็นเพราะเป็นเพื่อนฝูงกัน จึงไปช่วยงานกัน ก็ถือเป็นสิทธิของ<persName>นายพิเชษฐ์</persName> ที่ไปร่วมงาน</p>
<p><persName>นายชาญชัย</persName> ยืนยันว่า พรรคเพื่อแผ่นดิน ยังมี ส.ส.32 คนเท่าเดิม ยังไม่มีใครยื่นใบลาออก แต่หากใครจะย้ายไป ถือว่าเป็นเรื่องส่วนตัว แต่ตอนนี้ทุกคนยังอยู่กับพรรค</p>
<p>" เป็นธรรมชาติทางการเมือง หากจะมีการดูดส.ส.ไปอยู่กับพรรคโน้น พรรคนี้ และอย่าคิดว่ามีแต่เพียงพรรคภูมิใจไทย กับพรรคเพื่อไทย เท่านั้น ที่จะสามารถดูดส.ส.จากพรรคอื่นเข้าไปได้ ทำไมไม่คิดว่าพรรคเพื่อแผ่นดิน จะดูดส.ส.มาบ้าง แต่วันนี้ยังไม่ขอบอกว่าพรรคเพื่อแผ่นดินดูดส.ส.จากพรรคอื่นมาได้กี่คน ถึงเวลาแล้วจะบอก แต่มีการประสานงานในทางลึกอยู่ ซึ่งมีทั้งส.ส.ฝ่ายรัฐบาล และฝ่ายค้าน ที่มีแนวคิดสอดคล้องกับพรรคเพื่อแผ่นดิน" <persName>นายชาญชัย</persName>กล่าว</p>
<p>เมื่อถามว่า ขณะนี้พรรคประชาธิปัตย์ กับพรรคภูมิใจไทย มีปัญหาขัดแย้ง ตอบโต้กันไปมา จะส่งผลต่อเสถียรภาพรัฐบาลหรือไม่ <persName>นายชาญชัย</persName> กล่าวว่า เรื่องความเห็นแตกต่างทางการเมือง มีได้ แต่ยังเชื่อว่ารัฐบาลอยู่ได้นาน เพราะอยู่ที่ประชาชนโอเค หรือโนเค ถ้าประชาชนยังโอเค ก็อยู่ได้</p>
<p>เมื่อถามว่า มีข่าวว่า พรรคประชาธิปัตย์ ดักจับโครงการของพรรคร่วมรัฐบาล ตามที่แกนนำภูมิใจไทยกล่าวหาหรือไม่ <persName>นายชาญชัย</persName> กล่าวว่า ตนไม่เห็นว่า พรรคประชาธิปัตย์จะมาดักจับอะไร ก็ทำงานด้วยกัน ร่วมกันอย่างมีความสุข ตนมองในทางบวกว่า ความเห็นแตกต่างกันในการทำงานเป็นเรื่องธรรมดาของการเมือง</p></body>
</news>
