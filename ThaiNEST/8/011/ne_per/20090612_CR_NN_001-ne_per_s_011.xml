<teiHeader>
<fileDesc>
<titleStmt>
  <title>คนขับรถ "นิพนธ์ พร้อมพันธ์" เข้าแจง อนุฯมหาดไทย  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=165631  </bibl>
</sourceDesc>
</fileDesc>
</teiHeader>
<news>
<headline>คนขับรถ "<persName>นิพนธ์ พร้อมพันธ์</persName>" เข้าแจง อนุฯมหาดไทย</headline>
<lead></lead>
<neck></neck>
<body><p>ที่รัฐสภา ในการประชุมคณะอนุกรรมการรวบรวมข้อเท็จจริงเหตุการณ์ที่กระทรวงมหาดไทย ที่มี<persName>นางนฤมล ศิริวัฒน์</persName> ส.ว.อุตรดิตถ์ เป็นประธาน ได้เชิญนายอานุภาพ คำแหง คนขับรถของ<persName>นายนิพนธ์ พร้อมพันธ์</persName>  เลขาธิการนายกรัฐมนตรี มาให้ข้อมูล โดย<persName>นายอานุภาพ</persName> ชี้แจง ในวันดังกล่าวเวลาประมาณ 14.00 น.ตนไปรับ<persName>นายนิพนธ์</persName> ที่ บ้านพักย่านสุขุมวิท เพื่อที่จะติดตามขบวนรถ<persName>นายอภิสิทธิ์ เวชชาชีวะ</persName> นายกรัฐมนตรี และ<persName>นายสุเทพ เทือกสุบรรณ</persName>  ไปที่กระทรวงมหาดไทย ซึ่งก็เห็นกลุ่มเสื้อแดงประปราย แต่ในช่วงที่จะออกจากกระทรวงมหาดไทย ตนอยู่ในรถซึ่งจอดต่อท้ายรถของนายกฯและ<persName>นายสุเทพ</persName> โดยอยู่ห่างประมาณ 50 เมตร เห็นนายกฯเข้าประตูทางด้านซ้าย และ<persName>นายสุเทพ</persName> เข้าทางขวา เมื่อรถเคลื่อนไปได้เล็กน้อย กลุ่มเสื้อแดงก็ฮือกันเข้ามาทุบรถนายกฯ ซึ่งตนเห็นเหตุการณ์ตลอดไม่เห็นว่านายกฯและ<persName>นายสุเทพ</persName> ลงจากรถเพื่อเปลี่ยนคันแต่อย่างใด  ระหว่างนั้นได้ยินเสียงปืนยิงหลายนัด ซึ่งคาดว่าจะมาจากหน่วยรักษาความปลอดภัยของนายกฯ และหลังจากเสียงปืน ก็เห็นทหารประมาณ 20 คนวิ่งหนีออกมา สะดุดล้มฟุตบาท ล้มทับกันเองหลายคน ต่อหน้า ตนยังหัวเราะอยู่เลย  </p>

               <p><persName>นายอานุภาพ</persName> เล่าต่อไปว่า ตนได้วนไปบนลานจอดรถชั้น 3 เพื่อรับ<persName>นายนิพนธ์</persName> ระหว่างนั้นเองกลุ่มเสื้อแดงซึ่งอยู่ในอารมณ์โกรธแค้นพยายามรื้อค้นหาไปทั่วอาคารและรถในกระทรวง โดยตะโกนว่าหากมีรัฐมนตรี แอบอยู่ในนี้ถ้าเจอจะทำร้าย บางคนมีอาการมึนเมาด้วย  ตนเห็นว่าถ้าเสื้อแดงเห็นนายเข้า ต้องตายแน่ๆ จึงรีบเข้าไปในรถตัดสินใจพานายหนี ลงจากชั้น 3 ขณะที่กลุ่มเสื้อแดงซึ่งส่วนใหญ่เป็นชายฉกรรจ์ ก็ขว้างปาไม้ ก้อนอิฐตามมา และด้วยอารามตกใจ บวกกับมองทางไม่เห็นเพราะกระจกแตกร้าวทั้งหมด จึงขับไปชนกำแพง</p>

                <p>“เมื่อรถหยุดผมและนายก็ถูกทำร้าย  มีการใช้ด้ามธงปลายแหลมทิ่มลงมา เอากระถางต้นไม้ ก้อนอิฐทุบ กลุ่มเสื้อแดงพยายามถามว่ารถใคร ผมก็ไม่กล้าบอกว่ารถท่านนิพนธ์ ก็เลยบอกไปว่าเป็นรถของพนักงานบัญชีของกระทรวง แต่เขาก็ไม่ฟัง และได้กระชากสร้อยคอ  มือถือ กระเป๋าสตางค์ และเงินในกระเป๋าเสื้อผมไปหมด ส่วนนายก็โดนล็อคคอ กระชากไปมาราว 10 นาที  แล้วนายก็ควักบัตรประชาชนหรือบัตรอะไรซักอย่าง ขึ้นมาชูให้ดู พวกนั้นก็เลยหยุดกันหมด จากนั้นก็มีคนเสื้อแดงมาพานายไปที่รถพยาบาล ส่วนผมก็ถูกอุ้มขึ้นมอร์เตอร์ไซค์ไปโรงพยาบาล ”<persName>นายอานุภาพ</persName> กล่าว และว่าสำหรับตนนั้นได้รับบาดเจ็บหลายจุด อาทิ ใบหน้าเย็บ 9 เข็ม ต้นแขนเย็บ 3 เข็ม ในปาก 2 เข็ม ศรีษะบวมเพราะโดนด้ามธงตี รวมทั้งตามแขนขาที่ถูกไม้ฟาดหลายที ขณะที่รถยนต์คันดังกล่าว ได้รับความเสียหาย ต้องเสียค่าซ่อมแซม 1.5 ล้านบาท</p></body>
</news>
