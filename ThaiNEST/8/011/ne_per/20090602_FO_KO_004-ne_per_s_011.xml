<teiHeader>
<fileDesc>
<titleStmt>
  <title>เกาหลีเหนือจะยิงทดสอบขีปนาวุธพิสัยไกล  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090602/15329/%e0%b9%80%e0%b8%81%e0%b8%b2%e0%b8%ab%e0%b8%a5%e0%b8%b5%e0%b9%80%e0%b8%ab%e0%b8%99%e0%b8%b7%e0%b8%ad%e0%b8%88%e0%b8%b0%e0%b8%a2%e0%b8%b4%e0%b8%87%e0%b8%97%e0%b8%94%e0%b8%aa%e0%b8%ad%e0%b8%9a%e0%b8%82%e0%b8%b5%e0%b8%9b%e0%b8%99%e0%b8%b2%e0%b8%a7%e0%b8%b8%e0%b8%98%e0%b8%9e%e0%b8%b4%e0%b8%aa%e0%b8%b1%e0%b8%a2%e0%b9%84%e0%b8%81%e0%b8%a5.html  </bibl>
</sourceDesc>
</fileDesc>
</teiHeader>
<news>
<headline>เกาหลีเหนือจะยิงทดสอบขีปนาวุธพิสัยไกล</headline>
<lead>เกาหลีเหนืออาจกำลังจะยิงทดสอบขีปนาวุธข้ามทวีปเป็นรายการต่อไปหลังจากทดสอบระเบิดนิวเคลียร์กับขีปนาวุธพิสัยใกล้เมื่อสัปดาห์ที่แล้ว</lead>
<neck></neck>
<body><p>(2มิ.ย.) เจ้าหน้าที่สหรัฐและเกาหลีใต้เปิดเผยว่า เกาหลีเหนือกำลังเตรียมการยิงทดสอบขีปนาวุธพิสัยไกลเป็นรายการต่อไป โดยเมินเฉยต่อเสียงประณามของชาวโลก หลังจากได้ทำการทดสอบระเบิดนิวเคลียร์ครั้งที่สอง กับขีปนาวุธพิสัยใกล้ไปแล้วก่อนหน้านี้ ขณะเดียวกันมีรายงานว่าเกาหลีเหนือยังได้เพิ่มการซ้อมรบใกล้ชายแดนติดกับเกาหลีใต้ ที่กองกำลังสหรัฐฯกับเกาหลีใต้ ได้เพิ่มระดับการเตรียมพร้อมทางทหารสูงสุด เพื่อรับมือกับความเป็นไปได้ที่อาจเกิดการปะทะนองเลือดทางทะเลเช่นที่เคยเกิดเมื่อปี 2542 และ 2545</p>
<p>ก่อนหน้านี้ เกาหลีเหนือได้ออกมาเตือนว่าจะดำเนินมาตรการป้องกันตัวเอง เพื่อตอบโต้ที่ประชาคมนานาชาติ เพิ่มความเข้มงวดของมาตรการคว่ำบาตรตน หลังการทดสอบระเบิดนิวเคลียร์ครั้งใหม่ ซึ่งโฆษกกองทัพเกาหลีใต้เปิดเผยวานนี้ว่า อาจเป็นการยิงทดสอบขีปนาวุธพิสัยไกล ขณะที่สำนักข่าวยนฮัพรายงานโดยอ้างเจ้าหน้าที่ข่าวกรองว่า ได้ตรวจพบว่าเกาหลีเหนือได้เคลื่อนย้ายขีปนาวุธข้ามทวีป หรือ ICBM (intercontinental ballistic missile)ลูกหนึ่งไปยังฐานยิงแห่งใหม่ที่เมืองตงชาง-รี ตามแนวชายฝั่งตะวันตกเฉียงเหนือและอาจทำการยิงทดสอบภายใน 1-2 สัปดาห์นี้</p>
<p>เกาหลีเหนือมีสถานที่ยิงทดสอบอีกแห่งหนึ่งบนแนวชายฝั่งตะวันออก คือที่เมืองมูซูดาน-รีซึ่งเคยใช้ยิงทดสอบขีปนาวุธแตโปดอง-2 ข้ามญี่ปุ่นเมื่อเดือนเมษายน ซึ่งเกาหลีเหนืออ้างว่าเป็นการส่งดาวเทียมสื่อสารขึ้นสู่ห้วงอวกาศ แต่หลายชาติรวมทั้งสหรัฐฯเชื่อว่าเป็นการอ้างเหตุบังหน้าการยิงทดสอบขีปนาวุธพิสัยไกล ผู้เชี่ยวชาญระบุด้วยว่า สถานที่ทดสอบแห่งใหม่มีความได้เปรียบด้านที่ตั้งมากกว่า เพราะอยู่ใกล้กรุงเปียงยางกับเตาปฏิกรณ์ปรมาณูยงเบียง และเครื่องบินสอดแนมสหรัฐฯเข้าถึงได้ยาก ขณะเดียวกันก็ยังไม่แน่ชัดว่าเกาหลีเหนือจะยิงทดสอบขีปนาวุธไปทางมหาสมุทรแปซิฟิคหรือทางทิศใต้</p></body>
</news>
