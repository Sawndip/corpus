<teiHeader>
<fileDesc>
<titleStmt>
  <title>ตร.รวบแก๊งโจ๋ปาหินพังงา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-29 15:02:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=11130  </bibl>
</sourceDesc>
</fileDesc>
</teiHeader>
<news>
<headline>ตร.รวบแก๊งโจ๋ปาหินพังงา</headline>
<lead></lead>
<neck></neck>
<body><p>วันนี้ (29 ก.ค.) ผู้สื่อข่าวรายงานว่า เจ้าหน้าที่ตำรวจภูธร จ.พังงา ได้นำตัวกลุ่มเยาวชน 4 คน อายุระหว่าง 16-17 ปี มาสอบปากคำ หลังก่อเหตุปาหินใส่รถที่วิ่งผ่านเส้นทางถนนสายเพชรเกษม อ.ตะกั่วทุ่ง ซึ่งทั้งหมดยอมรับว่า ร่วมกันก่อเหตุเป็นครั้งแรกเมื่อคืนที่ผ่านมา ด้วยความคึกคะนอง โดยขว้างก้อนคอนกรีตน้ำหนักเกือบครึ่งกิโลกรัม เข้าใส่รถกระบะของ<persName>นางนิชาภา คงทองใหม่</persName> จนทะลุกระจก เข้าไปโดนหน้าของ <persName>น.ส.ปาลิกา รัตนสุภา</persName> ที่นั่งมาด้วยกันบาดเจ็บ แม้ตำรวจจะยังไม่ได้ตั้งข้อหาใด เนื่องจากอยู่ระหว่างการสอบปากคำ แต่คาดว่าจะโดนข้อหาหนักถึงพยายามฆ่า จากนั้นจะส่งตัวไปควบคุมยังสถานพินิจและคุ้มครองเด็กและเยาวชน จ.พังงา เพื่อรอดำเนินคดีต่อไป</p>

<p>ทั้งนี้สืบเนื่องจากเมื่อเวลา 00.30 น.วันนี้ (29 ก.ค.) <persName>ร.ต.ท.ปัญญา ไล่คง</persName> ร้อยเวร สภ.เมืองพังงา ได้รับแจ้ง เหตุคนร้ายปาก้อนหิน ใส่รถยนต์ มีผู้ได้รับบาดเจ็บถูกส่ง รพ.พังงา จึงไปตรวจสอบที่ รพ.พังงา พบรถกระบะโตโยต้า วีโก้ สี่ประตู สีบรอนซ์ ทะเบียน กจ 912 นครศรีธรรมราช กระจกด้านหลังซ้ายแตกเป็นรู  ทราบว่ารถคันดังกล่าวเป็นของ<persName>นางนิชาภา คงทองใหม่</persName> อายุ 32 ปี อาชีพรับเหมาก่อสร้าง ให้การว่า ตนเดินทางกลับจากงานแต่งงานญาติที่จังหวัดภูเก็ต และใช้เส้นทางถนนเพชรเกษมสายภูเก็ต-พังงา เมื่อถึงที่บริเวณสะพานคลองถ้ำ บ้านตากแดด หมู่ 3 ต.ตากแดด อ.เมือง จ.พังงา มีคนร้ายจำนวน 2 คน ขี่รถจักรยานยนต์ยี่ห้อฮอนด้า สีแดง ไม่ทราบ ทะเบียน โดยคนซ้อนท้ายใช้ก้อนหินเป็นเศษปูนคอนกรีตขนาดกำมือขว้างใส่รถกระยะ โดนกระจกด้านหลังซ้าย และถูก <persName>นางสาวปาริกา รัตนสุภา</persName> อายุ 31 ปี ได้รับบาดเจ็บที่ขมับด้านซ้าย เป็นรอยถลอก และช้ำบวม.</p></body>
</news>
