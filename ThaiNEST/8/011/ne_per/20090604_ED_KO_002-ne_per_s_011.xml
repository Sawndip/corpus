<teiHeader>
<fileDesc>
<titleStmt>
  <title>ผู้ผลิตซอฟต์แวร์หั่นค่าไลเซนส์ 50%  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090604/15743/%e0%b8%9c%e0%b8%b9%e0%b9%89%e0%b8%9c%e0%b8%a5%e0%b8%b4%e0%b8%95%e0%b8%8b%e0%b8%ad%e0%b8%9f%e0%b8%95%e0%b9%8c%e0%b9%81%e0%b8%a7%e0%b8%a3%e0%b9%8c%e0%b8%ab%e0%b8%b1%e0%b9%88%e0%b8%99%e0%b8%84%e0%b9%88%e0%b8%b2%e0%b9%84%e0%b8%a5%e0%b9%80%e0%b8%8b%e0%b8%99%e0%b8%aa%e0%b9%8c50.html  </bibl>
</sourceDesc>
</fileDesc>
</teiHeader>
<news>
<headline>ผู้ผลิตซอฟต์แวร์หั่นค่าไลเซนส์ 50%</headline>
<lead>กลุ่มผู้ผลิตซอฟต์แวร์ชั้นนำของโลก-ไทย ผนึกกำลังหั่นค่าไลเซนส์ซอฟต์แวร์ 10-50% ให้ผู้ประกอบการเอสเอ็มอี หวังจูงใจใช้ของลิขสิทธิ์ถูกต้อง ไมโครซอฟท์ระบุเฟสแรกเริ่มแล้วถึงสิ้นเดือนมิถุนายนนี้</lead>
<neck></neck>
<body><p><persName>น.ส.ปฐมา จันทรักษ์</persName> กรรมการผู้จัดการใหญ่ บริษัท ไมโครซอฟท์ (ประเทศไทย) จำกัด เปิดเผยว่า บริษัทได้ร่วมมือกับผู้ผลิตซอฟต์แวร์ชั้นนำของโลก 3 ราย และบริษัทซอฟต์แวร์ไทยอีกกว่า 36 บริษัท ร่วมกันลดราคาไลเซนส์ซอฟต์แวร์ลิขสิทธิ์ตั้งแต่ 10-50% ให้ผู้ประกอบการธุรกิจรายย่อย (เอสเอ็มอี) ในไทย สำหรับไมโครซอฟท์เองถือเป็นการลดราคาซอฟต์แวร์สำหรับกลุ่มเอสเอ็มอีเป็นครั้งแรกในโลก</p>
<p>เบื้องต้นบริษัทจะคัดเลือกซอฟต์แวร์ที่มีการใช้งานสูงในกลุ่มเอสเอ็มอี มาทำราคาพิเศษลดสูงสุด 35% เช่น โปรแกรมไมโครซอฟท์ ออฟฟิศ และไมโครซอฟท์ ไอเอสเอ เซิร์ฟเวอร์ ซึ่งเฟสแรกจะเริ่มตั้งแต่วันนี้-วันที่ 30 มิถุนายน ก่อนจะพิจารณาต่อระยะเวลาการซื้อออกไปตามความเหมาะสม</p>
<p>"ไมโครซอฟท์ไทยถือเป็นหัวหอกในการนำร่องซอฟต์แวร์ราคาต่ำของโลก เนื่องจากอัตราการละเมิดลิขสิทธิ์อยู่ในระดับสูง แม้ล่าสุดจะขยับลงมาเหลือ 76% แต่ก็ยังจัดว่าสูงเมื่อเทียบกับประเทศในภูมิภาคเดียวกัน และโปรแกรมของไมโครซอฟท์ ก็เป็นซอฟต์แวร์ที่ยังคงถูกละเมิดสูงสุดในประเทศ" <persName>น.ส.ปฐมา</persName> กล่าวและว่า บริษัทยังมีแผนลดราคาไลเซนส์สำหรับผู้ใช้ในกลุ่มอื่นๆ ด้วย เช่น นักเรียนนักศึกษา และผู้ประกอบการอินเทอร์เน็ตคาเฟ่ เนื่องจากเป็นกลุ่มที่มีแนวโน้มใช้ซอฟต์แวร์เถื่อนสูง</p>
<p><persName>นายรุ่งเรือง ลิ้มชูปฏิภาณ์</persName> ผู้อำนวยการสำนักงานส่งเสริมอุตสาหกรรมซอฟต์แวร์แห่งชาติ (ซิป้า) กล่าวว่า สำหรับผู้ผลิตซอฟต์แวร์ระดับโลกอีก 3 รายคือ เทรนด์ ไมโคร, ไซแมนเทค และออโตเดสก์ จะคัดเลือกซอฟต์แวร์ที่มีการใช้งานสูง และถูกละเมิดลิขสิทธิ์มากที่สุดมาเข้าร่วมโครงการในครั้งนี้ด้วย เช่น โปรแกรมออกแบบออโตแคด 2010 และอินเทอร์เน็ต ซิเคียวริตี้</p>
<p>รวมทั้งผู้ผลิตซอฟต์แวร์ไทยรายใหญ่อีกกว่า 36 บริษัท ซึ่งทุกรายจะมีนโยบายลดราคาไลเซนส์ตั้งแต่ 10%-50% ขึ้นไปเช่นกัน โดยผู้ประกอบการเอสเอ็มอีที่สนใจสามารถตรวจสอบรายชื่อตัวแทนได้ผ่านเว็บไซต์ www.sipa.or.th</p></body>
</news>
