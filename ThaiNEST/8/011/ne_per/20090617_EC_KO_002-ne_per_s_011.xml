<teiHeader>
<fileDesc>
<titleStmt>
  <title>ตั้งทีมแก้ปัญหาสภาพคล่องเอสเอ็มอี"ส.อ.ท.-บสย."คาดเซ็นเอ็มโอยูก.ค.นี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090617/17313/%e0%b8%95%e0%b8%b1%e0%b9%89%e0%b8%87%e0%b8%97%e0%b8%b5%e0%b8%a1%e0%b9%81%e0%b8%81%e0%b9%89%e0%b8%9b%e0%b8%b1%e0%b8%8d%e0%b8%ab%e0%b8%b2%e0%b8%aa%e0%b8%a0%e0%b8%b2%e0%b8%9e%e0%b8%84%e0%b8%a5%e0%b9%88%e0%b8%ad%e0%b8%87%e0%b9%80%e0%b8%ad%e0%b8%aa%e0%b9%80%e0%b8%ad%e0%b9%87%e0%b8%a1%e0%b8%ad%e0%b8%b5%e0%b8%aa.%e0%b8%ad.%e0%b8%97.%e0%b8%9a%e0%b8%aa%e0%b8%a2.%e0%b8%84%e0%b8%b2%e0%b8%94%e0%b9%80%e0%b8%8b%e0%b9%87%e0%b8%99%e0%b9%80%e0%b8%ad%e0%b9%87%e0%b8%a1%e0%b9%82%e0%b8%ad%e0%b8%a2%e0%b8%b9%e0%b8%81.%e0%b8%84.%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>ตั้งทีมแก้ปัญหาสภาพคล่องเอสเอ็มอี"ส.อ.ท.-บสย."คาดเซ็นเอ็มโอยูก.ค.นี้</headline>
<lead>ส.อ.ท.-บสย.ตั้งคณะทำงานร่วมแก้ปัญหาขาดสภาพคล่องของเอสเอ็มอี คาดเซ็นเอ็มโอยูเดือนกรกฎาคมนี้ ด้านประธานส.อ.ท.เตรียมพบแบงก์ชาติ 18 มิถุนายนนี้ ถกปัญหาแบงก์ไม่ปล่อยกู้-ค่าเงินบาท</lead>
<neck></neck>
<body><p><persName>นายธนิต โสรัตน์</persName> รองประธานสภาอุตสาหกรรมแห่งประเทศไทย (ส.อ.ท.) เปิดเผยภายหลังหารือกับ<persName>นายพิชิต อัคราทิตย์</persName> ประธานคณะกรรมการบรรษัทประกันสินเชื่ออุตสาหกรรมขนาดย่อม (บสย.) ว่า ได้ชี้แจงกรณีที่ผู้ประกอบการขนาดกลางและขนาดย่อม (เอสเอ็มอี) มีปัญหาขาดสภาพคล่องไม่สามารถขอสินเชื่อจากธนาคารได้ เนื่องจากมีหลักทรัพย์ค้ำประกันไม่เพียงพอ ขณะที่บางรายมีปัญหาหนี้ที่ไม่ก่อให้เกิดรายได้ (เอ็นพีแอล) และจากการหารือทั้งสองฝ่ายตกลงที่จะทำบันทึกความตกลง (เอ็มโอยู) ในการค้ำประกันสินเชื่อให้แก่สมาชิกส.อ.ท. และทั้งสองฝ่ายจะตั้งคณะทำงานเพื่อกำหนดรายละเอียดข้อตกลงและเร่งให้ลงนามภายในเดือนกรกฎาคมนี้</p>

 <p>นอกจากนี้ ส.อ.ท.ต้องการให้ บสย.มีข้อตกลงให้ค้ำประกันสินเชื่อเป็นกลุ่ม หากเอสเอ็มอีรายใดเป็นเอ็นพีแอล ก็จะร่วมกันหาวิธีเพื่อให้สามารถขอสินเชื่อได้ รวมทั้งปัจจุบัน บสย.ค้ำประกันให้เอสเอ็มอีประมาณ 20% ของวงเงินสินเชื่อและส่วนที่เหลือผู้กู้ต้องค้ำประกันเอง ซึ่งจะมีวงเงินที่ บสย.เข้าไปค้ำประกันไม่เกิน 20 ล้านบาท โดย ส.อ.ท.จะขอให้วงเงินกู้ของเอสเอ็มอีที่ไม่เกิน 20 ล้านบาท ไม่ต้องใช้หลักทรัพย์ค้ำประกัน แต่จะให้ บสย.เข้าไปค้ำประกันสินเชื่อทั้งหมด</p>

<p> ด้าน<persName>นายสมมาต ขุนเศรษร</persName> รองเลขาธิการ ส.อ.ท. กล่าวว่า <persName>นายสันติ วิลาสศักดานนท์</persName> ประธาน ส.อ.ท.จะเข้าพบ<persName>นางธาริษา วัฒนเกส</persName> ผู้ว่าการธนาคารแห่งประเทศไทย (ธปท.) ในวันที่ 18 มิถุนายนนี้ ซึ่ง ธปท.เชิญไปรับฟังเกี่ยวกับนโยบายการเงินที่จะช่วยในการฟื้นฟูเศรษฐกิจ โดย ส.อ.ท.จะขอหารือเกี่ยวกับการปล่อยสินเชื่อของธนาคารพาณิชย์ ซึ่งที่ผ่านมาผู้ประกอบการมีปัญหาในการขอสินเชื่อ และ จะหารือเกี่ยวกับอัตราแลกเปลี่ยนด้วย เพราะขณะนี้เงินบาทมีแนวโน้มแข็งค่าอย่างต่อเนื่อง ถ้า ธปท.เห็นว่าการส่งออกมีความสำคัญในการฟื้นตัวของเศรษฐกิจไทยก็ควรจะมีการเข้ามาดูอัตราแลกเปลี่ยนให้เหมาะสม</p>

 <p>"ผู้ส่งออกเห็นว่าค่าเงินบาทปัจจุบันที่ 34 บาท เป็นอัตราที่แข็งค่ามากกว่าประเทศคู่แข่งในภูมิภาค หากปล่อยให้เงินบาทมีอัตราแข็งค่ามากกว่าประเทศอื่นจะทำให้ขีดความสามารถการแข่งขันลดลง และขณะนี้หลายประเทศพยายามดูแลค่าเงินของตัวเองให้อ่อนค่าลงเพื่อเพิ่มโอกาสในการส่งออก เช่น สิงคโปร์ ญี่ปุ่น" <persName>นายธนิต</persName>กล่าว</p></body>
</news>
