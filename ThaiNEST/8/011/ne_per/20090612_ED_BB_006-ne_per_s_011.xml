<teiHeader>
<fileDesc>
<titleStmt>
  <title>ยูเนียนเซ้นซ์ส่ง"ทอล์คกิ้ง-ดิก เน็ตบุ๊ค"ลุยไทย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/12/news_28916883.php?news_id=28916883  </bibl>
</sourceDesc>
</fileDesc>
</teiHeader>
<news>
<headline>ยูเนียนเซ้นซ์ส่ง"ทอล์คกิ้ง-ดิก เน็ตบุ๊ค"ลุยไทย</headline>
<lead>ยูเนียน เซ้นซ์ฯ เปิดตัว "ทอล์คกิ้ง-ดิก เน็ตบุ๊ค" ดิกชันนารีพูดได้รุ่นล่าสุด ผสานนวัตกรรมโน้ตบุ๊คขนาดเล็ก และเทคโนโลยีสื่อสารไร้สายผ่านไว-ไฟ ย้ำตำแหน่งผู้นำตลาด มั่นใจลูกค้าระดับพรีเมียมยังมีกำลังซื้อ</lead>
<neck></neck>
<body><p><persName>นายกิตติ ธนลาภไพบูลย์กุล</persName> กรรมการผู้จัดการบริษัท ยูเนียน เซ้นซ์ เทคโนโลยี จำกัด กล่าวว่า บริษัทได้เปิดตัว “ทอล์คกิ้ง-ดิก เน็ตบุ๊ค" ที่สามารถรวม 3 เทคโนโลยีไว้ด้วยกันเป็นครั้งแรกของเมืองไทย ถือเป็นนวัตกรรมล่าสุดของวงการพจนานุกรมอิเล็กทรอนิกส์</p>
<p>ทั้งนี้ เป็นการพัฒนาให้ทอล์คกิ้ง-ดิก มีความสามารถเทียบเท่าโน้ตบุ๊คขนาดพกพา (เน็ตบุ๊ค) น้ำหนักตัวเครื่อง 1.5 กิโลกรัม หน้าจอขนาด 10 นิ้ว ใช้พลังการประมวลผลจากอินเทล อะตอม 1.6 กิกะเฮิรตซ์ หน่วยความจำสูง 160 กิกะไบต์ สามารถลงระบบปฏิบัติการลินิกซ์ และวินโดว์ส เอ็กซ์พี ได้ มาพร้อมกับเทคโนโลยีไว-ไฟ รองรับการสื่อสารผ่านอินเทอร์เน็ตไร้สายเต็มรูปแบบ รวมถึงรองรับการเล่นเอ็มพี 3, เอ็กเพ็ก 4 และ วีดิโอ</p>
<p>โดยบริษัทวางเป้าหมายผลิตภัณฑ์ไว้ระดับพรีเมียม ซึ่งปัจจุบันตลาดกลุ่มนี้คิดเป็นสัดส่วนประมาณ 20% ของตลาดรวมพจนานุกรมอิเล็กทรอนิกส์ ซึ่งมีอัตราเติบโตเฉลี่ย 10% ต่อปี และยังไม่มีผลกระทบจากภาวะเศรษฐกิจปัจจุบัน</p>
<p>ด้านกลุ่มลูกค้าจะครอบคลุมวัย 15-30 ปี ทั้งนักเรียน นักศึกษา ที่ต้องการใช้โน้ตบุ๊คเพื่อทำงานส่งอาจารย์ ขณะเดียวกันก็ต้องการพจนานุกรมเพื่อค้นคว้าคำศัพท์ ตลอดจนคนวัยทำงาน และกลุ่มอี-ไลฟ์สไตล์ ที่สนุกสนานกับเทคโนโลยี</p>
<p><persName>นายกิตติ</persName> กล่าวว่า ไทยเป็นประเทศแรกที่มีการพัฒนาทอล์คกิ้ง-ดิก ซึ่งผสมผสานทั้ง 3 เทคโนโลยีข้างต้นไว้ด้วยกัน เพื่อตอบสนองความต้องการของลูกค้าได้หลากหลายด้าน และตอบสนองอินเทอร์เน็ต ไลฟ์สไตล์มากขึ้น ซึ่งเป็นตลาดที่ยังมีช่องว่างอยู่</p>
<p>ทั้งนี้ บริษัทตั้งราคาทอล์คกิ้ง-ดิก รุ่นนี้ไว้ 16,990 บาท เบื้องต้นเป็นพจนานุกรมอิเล็กทรอนิกส์ 3 ภาษา ได้แก่ ภาษาอังกฤษ ,ไทย และจีน โดยรวบรวมคำศัพท์จากพจนานุกรมที่มีชื่อเสียงของโลกไว้ ซึ่งรวมถึงอ็อกซ์ฟอร์ด ดิกชันนารี 5 เล่ม, เคมบริดจ์ ดิกชันนารี และคอลลิน ออฟ เมดิซิน โดยมีคณาจารย์ที่มีชื่อเสียงตรวจสอบความหมายอย่างแม่นยำไว้แล้ว</p>
<p>อย่างไรก็ตาม ในเร็วๆ นี้ บริษัทจะเปิดให้ลูกค้าของทอล์คกิ้ง-ดิก สามารถเข้าไปดาวน์โหลดคำศัพท์เพิ่มเติมได้จากเว็บไซต์ www.talkingdict.com</p>
<p>ด้านแนวทางการทำตลาดจะยังคงเน้นช่องทางจำหน่าย ที่มีอยู่ และจัดสรรงบไว้ 20 ล้านบาท สำหรับกลยุทธ์ "รีเลชั่นชิป มาร์เก็ตติ้ง" รวมถึงทำตลาดเชิงกลุ่มเจาะเข้านักเรียนนักศึกษา โดยมีเป้าหมายรักษาส่วนแบ่งตลาดที่มีอยู่ 70% และประมาณการยอดขายสิ้นปีนี้ที่ตั้งไว้ 300 ล้านบาท</p></body>
</news>
