<teiHeader>
<fileDesc>
<titleStmt>
  <title>เด็กหญิงรอดชีวิตจากเครื่องบินเยเมนได้พบพ่อ-ชี้เครื่องบินพุ่งชนนก" เป็นปัญหาหนักของมะกัน  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-03 20:14:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000075140  </bibl>
</sourceDesc>
</fileDesc>
</teiHeader>
<news>
<headline>เด็กหญิงรอดชีวิตจากเครื่องบินเยเมนได้พบพ่อ-ชี้เครื่องบินพุ่งชนนก" เป็นปัญหาหนักของมะกัน</headline>
<lead>เด็กหญิงวัย 13 ปี ซึ่งจนถึงขณะนี้เป็นผู้รอดชีวิตเพียงรายเดียวจากเหตุเครื่องบินแอร์บัส เอ 310 - 300 ของสายการบินเยเมเนียตกลงกลางทะเล พร้อมด้วยผู้โดยสารและลูกเรือรวม 153 ชีวิต บริเวณนอกชายฝั่งหมู่เกาะคอโมโรส ในสัปดาห์นี้ ได้กลับสู่อ้อมอกของบิดาที่ฝรั่งเศสแล้ววันนี้ (2)</lead>
<neck></neck>
<body><p><persName>เด็กหญิงบาเฮีย บาคารี</persName> ซึ่งแทบจะว่ายน้ำไม่เป็น รอดชีวิตจากเหตุเครื่องบินตกครั้งนี้อย่างปาฏิหาริย์ เนื่องจากเกาะซากชิ้นส่วนของเครื่องบินที่ลอยอยู่กลางทะเลนานกว่า 12 ชั่วโมง ก่อนที่ทีมค้นหาจะพบเธอลอยคออยู่ในทะเลที่มีคลื่นลมกรรโชกแรง</p>
<p> "ผมทั้งโล่งอกและเศร้าเสียใจ ผมดีใจที่ได้เจอกับลูกสาว ขณะที่แม่ของเธอไม่ได้กลับมาด้วย" <persName>บาคารี คอสซิม</persName> บิดาของ<persName>บาเฮีย</persName>บอกกับผู้สื่อข่าวที่สนามบินรัวซีในกรุงปารีส เพียงไม่นานหลังจากต้อนรับลูกสาวดวงแข็ง ที่เพิ่งเดินทางกลับมาจากคอโมโรส</p>
<p> ในวันพุธที่ผ่านมา (1)รัฐมนตรีกระทรวงกลาโหมของฝรั่งเศสออกมาปฏิเสธรายงานต่าง ๆ ของสายการเยเมเนียที่อ้างว่า เจ้าหน้าที่พบพิกัดที่ตั้งของเครื่องบันทึกข้อมูลการบิน (กล่องดำ)ของเที่ยวบินมรณะลำดังกล่าว</p>
<p> ขณะเดียวกันประชาคมยุโรป (อียู) ส่งจดหมายยื่นคำขาดกับสายการบินแห่งชาติของเยเมนแห่งนี้ โดยระบุว่า มีแผนจะสั่งห้ามไม่ให้สายการบินรายนี้บินผ่านน่านฟ้า หากเยเมเนียยังไม่อาจรับประกันว่า กำลังปรับปรุงแก้ไขปัญหาด้านความปลอดภัย</p>
<p> **"เครื่องบินพุ่งชนนก" เป็นปัญหาหนักของสนามบินมะกัน**</p>
<p> แม้ทางการนิวยอร์กจะพยายามใหม่อีกครั้ง เพื่อปกปักรักษาสนามบินต่าง ๆ ของมหานครแห่งนี้ ให้ปลอดจากนกนานาชนิด แต่จนแล้วจนรอด ก็เพิ่งมีเครื่องบินโดยสารลำหนึ่งได้รับความเสียหาย หลังพุ่งชนนก ขณะนำเครื่องลงจอดในสัปดาห์นี้ เหตุการณ์นกเหล็กพุ่งชนนกจริงเช่นนี้กำลังสร้างปัญหาอย่างมากขึ้นเรื่อย ๆ ให้กับอุตสาหกรรมการบิน</p>
<p> แม้ที่สุดแล้วจะลงจอดอย่างปลอดภัยที่สนามบินลา การ์เดียในวันอังคาร(30) แต่เครื่องบินโดยสารลำดังกล่าว ก็กลายเป็น 1 ในเครื่องบิน 7,000 ลำในสหรัฐฯแต่ละปี ซึ่งประสบเหตุการณ์พุ่งชนนก โดย 14 เปอร์เซ็นต์ของเครื่องบินเหล่านั้น ได้รับความเสียหาย ทั้งนี้จากข้อมูลของอุตสาหกรรมการบิน</p>
<p> ปัญหานกเหล็กพุ่งชนนกจริง สร้างความเสียหายให้กับอุตสาหกรรมการบินสหรัฐฯสูงสุดถึง 650 ล้านดอลลาร์สหรัฐฯ ต่อปี และสร้างความเสียหายให้กับอุตสาหกรรมการบินทั่วโลกมูลค่า 1.2 พันล้านดอลลาร์ต่อปี <persName>ไมเคิล เบเกีย</persName> ผู้ประสานงานระดับชาติของโครงการอันตรายจากสัตว์ป่าต่อสนามบิน สังกัดกระทรวงการเกษตรของสหรัฐฯ กล่าว</p>
<p> ทั่วโลกหันมาตระหนักถึงการสู้รบระหว่างนกกับมนุษย์ในการใช้ท้องฟ้าร่วมกัน เมื่อเครื่องบินลำหนึ่งพุ่งชนฝูงห่านเพียงไม่นาน หลังออกเดินทางจากสนามบินลา การ์เดีย จนต้องร่อนลงจอดกลางแม่น้ำฮัดสัน นอกชายฝั่งแมนฮัตตัน เมื่อเดือนมกราคมที่ผ่านมา</p></body>
</news>
