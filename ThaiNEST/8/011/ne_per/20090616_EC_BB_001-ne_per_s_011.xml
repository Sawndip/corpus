<teiHeader>
<fileDesc>
<titleStmt>
  <title>เอสซีจีทุ่มงบพันล้านพัฒนาสินค้าในเครือ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/16/news_28937024.php?news_id=28937024  </bibl>
</sourceDesc>
</fileDesc>
</teiHeader>
<news>
<headline>เอสซีจีทุ่มงบพันล้านพัฒนาสินค้าในเครือ</headline>
<lead>เอสซีจี เคมิคอลส์ งัดกลยุทธ์คู่คิดคู่พัฒนาร่วมกับลูกค้า เพิ่มมูลค่าวัตถุดิบ เสริมจุดอ่อนจุดแข็ง และการตลาดระหว่างกัน เผยเครือเอสซีจีทุ่มงบปีละ 700-1,000 ล้านบาท วิจัยและพัฒนาผลิตภัณฑ์ใหม่ เตรียมเดินเครื่องโรงงานใหม่ปลายปีหน้า หวังเพิ่มสัดส่วนส่งออกเป็น 50%</lead>
<neck></neck>
<body><p><persName>นายสมหมาย ศิริเลิศสมบัติ</persName> กรรมการผู้จัดการบริษัทเอสซีจี โพลิโอเลฟินส์ จำกัด และบริษัทเอสซีจี พลาสติกส์ จำกัด ในเอสซีจี เคมีคอลส์ เปิดเผยว่า เอสซีจี เคมีคอลส์เตรียมแผนจะขยายกำลังการผลิตผลิตภัณฑ์ทั้งต้นน้ำและปลายน้ำของโรงงานใหม่ใน จ.ระยอง ซึ่งจะเริ่มดำเนินการผลิตได้ในช่วงปลายไตรมาสแรกของปี 2553 โดยมีกำลังการผลิตเม็ดพลาสติกโพลิเอททีลีนและโพลิโพรไพลีน จำนวน 8 แสนตัน </p>

<p>ปัจจุบันเอสซีจี เคมีคอลส์ มีกำลังการผลิต ประมาณ 1 ล้านตัน หากเดินเครื่องโรงงานใหม่เพิ่มอีก จะทำให้สัดส่วนการส่งออกผลิตภัณฑ์เพิ่มมากขึ้นเป็น 50-60% จากขณะนี้ ที่มีสัดส่วนการส่งออกประมาณ 30% ซึ่งเอสซีจี เคมีคอลส์ มีแผนที่จะเปิดสำนักงานขายในต่างประเทศเพิ่มขึ้นที่ เมืองดูไบ ในปลายปี 2552 เพื่อรองรับการส่งออกที่จะเพิ่มมากขึ้น ที่ผ่านมาเอสซีจี เคมีคอลส์ มีสำนักงานสาขาอยู่ที่ประเทศจีน เวียดนาม ฟิลิปปินส์ ญี่ปุ่น และอินโดนีเซีย </p>

<p>ทั้งนี้ เอสซีจี เคมีคอลส์ ไม่ได้มีเป้าหมายเพิ่มยอดขายเฉพาะเม็ดพลาสติกเพียงอย่างเดียว แต่ต้องการทำธุรกิจร่วมกับลูกค้า เพื่อสร้างโอกาสทางธุรกิจและเพิ่มมูลค่าผลิตภัณฑ์ โดยจะเน้นการผลิตวัตถุดิบและสินค้าที่หลากหลาย รวมทั้งมีความแตกต่างจากผู้ผลิตรายอื่นๆ หรือคู่แข่ง ซึ่งนโยบายของเอสซีจี เคมีคอลส์ จะยึดหลักคู่คิด คู่ค้าและคู่พัฒนากับลูกค้าเพื่อให้เกิดการทำธุรกิจร่วมกันระยะยาว โดยจะเสริมจุดแข็งและจุดอ่อนร่วมกันทั้งตลาด เทคโนโลยี ทุนและทรัพยากรบุคคล </p>

<p>อย่างไรก็ตาม เอสซีจี เคมีคอลส์ มีนโยบายจะร่วมกับลูกค้าสร้างโอกาสทางธุรกิจ โดยในอนาคตบริษัทจะไม่ผลิตเม็ดพลาสติกบรรจุถุงขายแต่จะร่วมกับลูกค้า ลงทุนด้านการวิจัยและพัฒนาผลิตภัณฑ์ร่วมกัน ซึ่งปัจจุบันเอสซีจีฯ ตั้งงบเพื่อวิจัยและพัฒนาผลิตภัณฑ์ของทั้งเครือไว้ปีละ 700-1,000 ล้านบาท โดยการวิจัยพัฒนาผลิตภัณฑ์ร่วมกับลูกค้าเป็นรูปแบบการทำธุรกิจแบบเดียวกับของญี่ปุ่น</p>

<p>"ต่อไปจะนำหลักการทำธุรกิจแบบตลาดเฉพาะกลุ่ม (นีช มาร์เก็ต) มาผสมกับการทำธุรกิจแบบแมสโปรดักชั่น ซึ่งจะมีผลิตภัณฑ์ที่ผลิตขึ้นจำนวนมากแต่ก็มีสินค้ารองรับให้แก่ลูกค้ากลุ่มต่างๆ โดยจะปรับเปลี่ยนสินค้าและบริการ เพื่อตอบสนองความต้องการลูกค้าเฉพาะรายได้ สอดคล้องกับแผนการขยายธุรกิจแบบ "High Value Added" ที่เน้นการพัฒนาสินค้าที่สร้างมูลค่าเพิ่มของเอสซีจีปี 2553-2558 โดยการดำเนินการตามแผนไม่จำเป็นต้องลงทุนเพิ่มเพราะลงทุนสร้างโรงงานแห่งใหม่ที่ระยองไปแล้ว ซึ่งการวิจัยพัฒนาก็ใช้งบของเครือที่ตั้งไว้ใช้ร่วมกัน"</p></body>
</news>
