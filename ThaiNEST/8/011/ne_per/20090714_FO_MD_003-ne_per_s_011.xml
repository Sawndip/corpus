<teiHeader>
<fileDesc>
<titleStmt>
  <title>หลักสูตรเร่งรัด!?!ปัญหาทาสกาม เทปล่อซื้อมาม่าซัง-เมนูสาวบริการ  </title>
  <author>เดลิเมล์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-14 19:14:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000079564  </bibl>
</sourceDesc>
</fileDesc>
</teiHeader>
<news>
<headline>หลักสูตรเร่งรัด!?!ปัญหาทาสกาม เทปล่อซื้อมาม่าซัง-เมนูสาวบริการ</headline>
<lead>โรงเรียนอย่างน้อย 15 แห่งในอังกฤษขณะนี้ เริ่มเผยแพร่บทเรียนเกี่ยวกับการลักพาตัวเด็กเพื่อค้าประเวณีให้แก่นักเรียนอายุตั้งแต่ 14 ปีขึ้นไป แต่สิ่งที่ทำให้โครงการนี้ถูกวิพากษ์วิจารณ์ก็คือ อุปกรณ์การสอนที่มีอาทิ เทปบันทึกสนทนาการล่อซื้อมาม่าซัง</lead>
<neck></neck>
<body><p>เทปบันทึกคำบอกเล่าของมาม่าซังเป็นส่วนหนึ่งของบทเรียนที่ริเริ่มโดยกลุ่มนักเคลื่อนไหวที่ตระเวนไปตามโรงเรียนมัธยมศึกษาและวิทยาลัยบางแห่ง เพื่อกระตุ้นการรับรู้เกี่ยวกับการลักพาตัวเด็กไปค้าประเวณี</p>
<p>งานนำเสนอความยาว 40 นาทีนี้ มักถูกสอดแทรกอยู่ในการสอนวิชาหน้าที่พลเมือง</p>
<p>แม่คนหนึ่งบอกว่าลูกสาวไม่สบายใจเล็กน้อยกับบทเรียนดังกล่าว ซึ่งช่วงไม่กี่สัปดาห์มานี้มีการเผยแพร่ในย่านครอยดอน ทางใต้ของลอนดอน ที่ถูกระบุว่าเป็นย่านที่มีสถานบริการทางเพศอยู่กว่า 50 แห่ง</p>
<p>ลำดับแรกนักเรียนจะได้ฟังคำบอกเล่าของ '<persName>แคทรินา</persName>' หญิงขายบริการจากโรมาเนียที่เล่าว่า เธอเดินทางมาอังกฤษเพราะมีคนรับปากว่าจะให้ทำงานเป็นพนักงานเสิร์ฟ</p>
<p>แต่เมื่อมาถึง เธอกลับถูกพาไปที่แฟลตแห่งหนึ่งและถูกรุมย่ำยี ก่อนถูกบังคับให้ขายตัว</p>
<p>นักเรียนอายุระหว่าง 14-17 ปี ยังฟังเทปบันทึกบทสนทนาที่พนักงานสอบสวนนอกเครื่องแบบโทรไปล่อซื้อบริการกับมาม่าซังในครอยดอน</p>
<p>มาม่าซังที่ว่าร่ายยาวถึงบริการที่พร้อมนำเสนอพร้อมสนนราคา รวมถึงโฆษณาสัดส่วนและเชื้อชาติของสาวที่จะมาให้บริการ</p>
<p>หนึ่งในเจ้าหน้าที่จากกลุ่มครอยดอน คอมมิวนิตี้ อะเกนสต์ ทราฟฟิกกิ้ง (ซีซีเอที) ที่เป็นผู้นำเสนอบทเรียนพิเศษนี้ บอกว่างานนี้ค่อนข้างยาก โดยเฉพาะสำหรับเด็กผู้ชายที่ไม่ค่อยใส่ใจเรื่องนี้ </p>
<p>"เราเลยถามว่าถ้าเป็นเธอล่ะ? หรือเป็นน้องสาวของเธอ? เด็กบางคนตกใจที่รู้ว่ามีสถานบริการบนถนนแถวบ้าน"</p>
<p>โฆษกของซีซีเอทีสำทับว่า "เวลาที่เราไปบรรยาย เราอาจคุยกับเด็กผู้หญิง หรือเด็กผู้ชาย ที่ในอนาคตอาจมีโอกาสไปใช้บริการในสถานบริการเหล่านั้น</p>
<p>"หนึ่งในวัตถุประสงค์หลักของเราคือ เพื่อสร้างการรับรู้ในชุมชนเกี่ยวกับการลักลอบค้ามนุษย์ โดยเฉพาะการแสวงหาประโยชน์ทางเพศ</p>
<p>"มีที่ไหนที่เราควรไปถ้าไม่ใช่โรงเรียน เพราะที่นั่นมีเยาวชนที่กำลังจะเติบโตเป็นผู้ใหญ่ในชุมชน?"</p>
<p>อย่างไรก็ตาม ในสายตา<persName>ฮิวจ์ แมกคินนีย์</persName> ประธานเนชันแนล แฟมิลี แคมเปญ ยังมีประเด็นที่น่าเป็นห่วงอยู่ในเรื่องนี้</p>
<p>"คำถามก็คือ เหมาะสมแล้วหรือที่เด็กผู้ชายในวัยหัวเลี้ยวหัวต่อด้านพัฒนาการจะมาได้ยินได้ฟังเรื่องนี้ในห้องเรียน"</p></body>
</news>
