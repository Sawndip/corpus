<teiHeader>
<fileDesc>
<titleStmt>
    <title>“หม่ำ” แฉนาทีเฉียดตาย “สาระแน” หลอกไปอยู่ท่ามกลางถังแก๊สระเบิด แต่เห็นเป็นเรื่องขำ</title>
    <author>ASTVผู้จัดการออนไลน์</author>
</titleStmt>
<publicationStmt>
    <publisher>ผู้จัดการออนไลน์</publisher>
    <pubPlace>http://www.manager.co.th</pubPlace>
    <date>2009-03-17 13:16:00</date>
</publicationStmt>
<notesStmt>
    <note>บันเทิง</note>
</notesStmt>
<sourceDesc>
    <bibl>http://www.manager.co.th/Entertainment/ViewNews.aspx?NewsID=9520000030406</bibl>
</sourceDesc>
</fileDesc>
</teiHeader>
<news>
<headline>“หม่ำ” แฉนาทีเฉียดตาย “สาระแน” หลอกไปอยู่ท่ามกลางถังแก๊สระเบิด แต่เห็นเป็นเรื่องขำ</headline>
<lead>“หม่ำ” เดือด โดน “สาระแน” ลวงไปเสี่ยงตาย หลอกให้เป็นพรีเซ็นเตอร์เมาไม่ขับ จัดฉากให้ไปอยู่ท่ามกลางกองถังแก๊สที่ระเบิดนับ 10 ถัง โดยไม่มีระบบป้องกัน แถมพิธีกรยังไปยืนหัวเราะเห็นเป็นเรื่องขำ เจ้าตัวเสียความรู้สึก อุตส่าห์ไปช่วยงานแต่กลับทำกันแบบนี้ ถามกลับหากเกิดอะไรขึ้นครอบครัวจะอยู่ยังไง ถึงกับจุก หลังทราบข่าวฉากดังกล่าวจะถูกนำไปไว้ในหนัง “สาระแนห้าวเป้ง” ด้วย</lead>
<neck></neck>
<body><p>ถึงกับตลกไม่ออกเลยทีเดียว สำหรับ “หม่ำ จ๊กมก” หลังถูกทางรายการ “สาระแน” ของ 3 เกลอ วิลลี่ แมคอินทอช, เปิ้ล นาคร ศิลาชัย และ หอย เกียรติศักดิ์ อุดมนาค เล่นแรง อ้างขอให้ไปเป็นพรีเซ็นเตอร์โครงการเมาไม่ขับ สร้างเรื่องให้ต้องไปเจอเหตุการณ์ถังแก๊สระเบิดนับ 10 ถัง โดยที่ไม่มีระบบป้องกันความปลอดภัย แต่สุดท้ายกลับเป็นการอำจากทางรายการ งานนี้ทำเอาตลกชื่อดังฉุนขาด เสียความรู้สึกที่ 3 พิธีกรเห็นชีวิตคนเป็นเรื่องโจ๊ก บอกต้องออกมารับผิดชอบให้เป็นเรื่องเป็นราว อย่าโทร.เคลียร์ ไม่อย่างนั้นฟ้องเอาเรื่องแน่</p>
<p>“รู้สึกงอน หงุดหงิดเท่านั้นเอง หอยกับเปิ้ลผมศรัทธาอยู่แล้ว มีงานไหนบ้างที่ไม่ไปช่วยเขา เรื่องนี้ไม่ได้เป็นเรื่องใหญ่ แต่เป็นเรื่องของจิตใจ เขาโทรมาบอกให้ไปถ่ายโฆษณาเมาไม่ขับ ผมก็เอ้า..ช่วยก็ช่วย เห็นว่าเป็นพรรคพวกกัน ไม่เอาตังค์ด้วย บอกเลี้ยงข้าวก็ได้ มันก็บอกว่าเป็นงานของกระทรวงอะไรของมันก็ไม่รู้...”</p>
<p>“หนังที่ผมเล่นต้องมีสตั๊นท์ ต้องมีสลิง ผาดโผนผมไม่ชอบ นี่เป็นคนใกล้ชิดทำไมมาทำกันได้ มันเหมือนเข้าฉากแอ็กชั่นเลยนะ ในฉากให้ผมไปนั่งกินเหล้า แล้วขับมอเตอร์ไซค์กลับ แต่ต้องเซฟตัวเอง ก็เลยต้องนั่งแท็กซี่กลับ แต่พอขึ้นแท็กซี่ปุ๊บ ก็ตุ้มๆๆๆๆ ระเบิดจริงเลย”</p>
<p>“ผมไม่เคยรู้เรื่องรู้เลย ถ้ารู้ก็ไม่ไปอยู่แล้ว ผมเป็นคนที่กลัวเอฟเฟกต์ ขนาดเล่นบอดี้การ์ดหน้าเหลี่ยม ยังให้คนหล่อหน้าผม แล้วให้คนสวมเล่นแทนเลย แต่นี่เขาเอาถังแก๊สมาระเบิดเป็น 10 ถัง เคยดูเจมส์บอนด์มั้ย แบบนั้นเลย ให้ไปดูหนังเจมส์บอนด์ละกัน มันผาดโผนแบบนั้น อย่าใช้คำว่าเซฟเลย ถึงมีเซฟผมก็ไม่กล้า ผมงอน ผมหงุดหงิด คนรักกันไม่น่าทำกันแบบนี้ เขาก็โทรมาแต่ผมไม่คุย เรื่องมันเกิดไปแล้ว โทรมามันจะเกิดประโยชน์อะไรล่ะ”</p>
<p>เผย สุดโมโห ทันทีที่ลงจากรถได้ก็จัดการด่า 3 เกลอ “เปิ้ล-หอย-วิลลี่” ไปชุดใหญ่ บอกหากเป็นอะไรไปใครรับผิดชอบ</p>
<p>“3 คนนั้นมันโดนผมตั้งแต่ที่กอง ผมด่าไปประมาณครึ่งชั่วโมง เขาก็ซึม ผมไม่ตลกด้วย และไม่เปิดโอกาสให้เขาพูด ผมเป็นอะไรไปใครรับผิดชอบ จะมาบอกว่าเสียใจเหรอ โธ่เอ้ย พอด่าเสร็จผมก็ขึ้นรถกลับบ้านเลย”</p>
<p>ซัด นอกจากจะให้อยู่ท่ามกลางถังแก๊สระเบิดแล้ว ตอนจบยังขับรถไปชนรถสิบล้อ บอกกลัวแทบตาย แต่พิธีกรกลับมายืนหัวเราะชอบใจ บอก ต้องออกมาขอโทษเพื่อแสดงความรับผิดชอบ แต่ตอนนี้ยังไม่อยากเจอหน้าทั้ง 3 คน</p>
<p>“ขอโทษ มันต้องเป็นอย่างนั้นอยู่แล้ว เดี๋ยวเขาคงส่งผู้ใหญ่มาคุย แต่ตอนนี้ผมไม่อยากเจอหน้าเขา ผมรักเขานะ ไปไหนก็ไปด้วยกัน ช่วยเหลือกัน ก็ยังรักอยู่ แต่ทำไมทำแบบนี้ มันสนุกของมัน เราก็อุตส่าห์ระวังตัวแล้ว แต่พอรถออกรู้เลย ว่าโดนแกล้ง แต่คิดว่าสนิทกัน คงไม่ทำเรา แต่พอรถออก ผมร้องเสียงหลงเลย พอรถไปชนกับรถสิบล้อ มันก็เดินออกมา แล้วร้องแฮ่ๆ ตลกๆ (ทำท่าเลียนแบบ) แต่ผมไม่ขำด้วย”</p>
<p>“ไม่รู้จะบอกคนขับแท็กซี่ยังไง คุณนึกภาพออกมั้ย เคยขึ้นไวกิ้งมั้ย มันยิ่งกว่านั้นสิบเท่า มันพูดไม่ถูก เยี่ยวมันจะปริ แต่มันออกไม่ได้ ผมไม่อยากจะคุยอะไรกับเขา ตอนที่อยู่ในรถรู้สึกเหมือนริดสีดวงมันจะแตก มันเสียหน้าด้วย ไม่เคยโดน มาขำแบบนี้ ผมไม่ขำด้วยอยู่แล้ว”</p>
<p>“ไม่บาดเจ็บ แต่ถ้ารถพลิกคว่ำไปทำไง ครอบครัวผมจะอยู่ยังไง ผมไม่เคยทำอะไรเขาเลย ถ้าผมทำได้ผมจะเผาเจ๊ตสกีของไอ้เปิ้ล แล้วเอาน้ำถังใหญ่ ไปเทใส่บ้านของไอ้หอย”</p>
<p>ขู่ หากไม่เข้ามาเคลียร์เตรียมฟ้องร้องถึงที่สุด ตอนนี้ให้ทนายรวบรวบหลักฐานแล้ว</p>
<p>“ถ้ามันไม่มาคุย ตอนนี้รวบรวมหลักฐาน ปรึกษาทนายเรียบร้อยแล้ว แต่จริงๆ ตอนนี้ผมก็ยังไม่อยากคุย เพราะผมหงุดหงิดอยู่ พวกนั้นก็รู้อยู่แล้วว่าผมเป็นคนแบบนี้ เขารู้จุดอ่อนผมอยู่แล้ว ทำแบบนี้ถ้าผมเป็นอะไรไปครอบครัวผมจะทำยังไง ลูกผมก็กำลังจะเรียนจบอยู่แล้ว”</p>
<p>กับข่าวที่ว่าฉากดังกล่าว “เปิ้ล-หอย-วิลลี่” จะนำไปใช้ในหนังเรื่อง “สาระแนห้าวเป้ง” ซึ่งเป็นหนังเรื่องแรกของทั้งสามคนนั้น กับเรื่องนี้ตลกชื่อดังถึงกับบอกว่า งานนี้คงต้องคุยกันยาว</p>
<p>“เรื่องออนแอร์ยังไม่ได้เลย และจะเอาไปใส่ในหนัง เรื่องนี้ยังไม่ได้คุยกับผม ถ้าจะใส่ในหนังเรื่องนี้ยาว อยากให้มาคุยกับผม ทำไมทำกับพี่แบบนี้ ทำไมทำกับตลกแถวหน้าแบบนี้ (หัวเราะ) ถ้าจะคุยมาคุยกันต่อหน้าคนเยอะๆ อย่าโทร.คุย”</p>
<p>“ความสัมพันธ์ต่อไป ต้องดูเขาก่อน และก็ต้องมาคุยกัน ผมไม่ได้อยากให้เขาทำอะไรให้ผม แต่ไม่เข้าใจทำไมทำกับผมแบบนี้ ผมไม่เคยทำอะไรกับเขาแบบนี้เลย ถ้าเขาจะขอโทษ ขอเวลาสักพักก่อน ผมยังไม่อยากเจอหน้า สภาพจิตใจมันยังจุก เหมือนคนมีแผลแล้ว”</p>
<p>โต้ ไม่ใช่การโปรโมต “หม่ำ ออนสเตจ” ที่จะมีขึ้นวันที่ 15-17 พ.ค. ที่จะถึงนี้ ส่วนทางสาระแนจะทำเพื่อโปรโมตรายการหรือไม่ ไม่ออกความคิดเห็น</p>
<p>“อันนั้นมันเป็นเรื่องของเขา มันไม่เกี่ยวกับผม เพราะของผมไม่เกี่ยวอยู่แล้ว ถ้าจะมีก็มีแต่หนัง วงคำเหลา ของผมที่จะออกเดือนมิถุนายนนี้ครับ”</p></body>
</news>
