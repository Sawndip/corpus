<teiHeader>
<fileDesc>
<titleStmt>
  <title>'อัล กอร์'เตือนหมดเวลา'คุย'แก้'โลกร้อน'  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-25 19:10:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000058566  </bibl>
</sourceDesc>
</fileDesc>
</teiHeader>
<news>
<headline>'อัล กอร์'เตือนหมดเวลา'คุย'แก้'<placeName>โลก</placeName>ร้อน'</headline>
<lead>เอเอฟพี - อัล กอร์ อดีตรองประธานาธิบดี<placeName>สหรัฐฯ</placeName> ผู้พลิกบทบาทไปเป็นนักรณรงค์เพื่อแก้ปัญหา<placeName>โลก</placeName>ร้อน เตือนผู้นำภาคธุรกิจและการเมืองเมื่อวันอาทิตย์ (25) ว่าโลกไม่มีเวลาเหลืออีกแล้วสำหรับการทำข้อตกลงในเรื่องการต่อสู้กับปัญหาการเปลี่ยนแปลงภูมิอากาศ</lead>
<neck></neck>
<body><p>"ตอนนี้เป็นเวลาที่เราต้องลงมือปฏิบัติ ... และต้องลงมือในปีนี้ ไม่ใช่ปีหน้า เข็มนาฬิกาเริ่มเดินแล้วเพราะธรรมชาติไม่มีแผนกอบกู้วิกฤตให้เรา" กอร์กล่าวในที่ประชุมสุดยอดผู้นำธุรกิจ<placeName>โลก</placeName>ว่าด้วยปัญหาการเปลี่ยนแปลงสภาพภูมิอากาศ ที่<placeName><component><prefix>กรุง</prefix>โคเปนเฮเกน</component> <component><prefix>ประเทศ</prefix>เดนมาร์ก</component></placeName></p>
<p>"เรามีทุกอย่างพร้อมแล้วหากต้องการรักษาอนาคตเอาไว้ ที่ขาดไปเพียงอย่างเดียวคือเจตนารมณ์ทางการเมือง" กอร์ซึ่งเป็นเจ้าของรางวัลโนเบลสันติภาพกล่าวสุนทรพจน์ในที่ประชุมพวกผู้นำวงการธุรกิจ นักวิชาการ และนักการเมือง เขายังเสริมอีกว่า "ชุมชนธุรกิจและผู้นำโลกจะต้องร่วมมือกันเพื่อพิทักษ์โลก"</p>
<p>การจัดประชุมสุดยอดดังกล่าวมีวัตถุประสงค์ที่จะเพิ่มความตระหนักถึงประเด็นด้านสิ่งแวดล้อม ก่อนหน้าการจัดประชุมเรื่องการเปลี่ยนแปลงสภาพภูมิอากาศในปลายปีนี้ ซึ่งมีสหประชาชาติเป็นเจ้าภาพ และคาดหวังว่าสนธิสัญญาว่าด้วยภาวะ<placeName>โลก</placeName>ร้อนฉบับใหม่จะได้รับการรับรอง และใช้ทดแทนพิธีสาร<placeName>เกียวโต</placeName>ซึ่งกำลังจะหมดอายุในปี 2012</p>
<p>อย่างไรก็ตาม ที่บริเวณด้านหน้าสถานที่จัดการประชุมสุดยอดเมื่อวันอาทิตย์ (25) มีกลุ่มผู้ต่อต้านระบบทุนนิยมราว 300 คนชุมนุมประท้วง และมีวัยรุ่นราว 71 คนถูกเจ้าหน้าที่ตำรวจจับกุมตัวไปเนื่องจากทำลายแผงกั้นรักษาความปลอดภัย</p>
<p>บันคีมูน เลขาธิการสหประชาชาติ กล่าวเปิดการประชุมนี้โดยเรียกร้องให้ธุรกิจรายใหญ่ลงมือปฏิบัติเพื่อสร้างเศรษฐกิจที่เป็นมิตรต่อสิ่งแวดล้อมให้มากขึ้น</p>
<p>"ผมต้องการเห็นพวกท่านเป็นกองหน้าในการดำเนินการเพื่อปรับปรุงเศรษฐกิจ<placeName>โลก</placeName>เสียใหม่ให้เป็นเศรษฐกิจที่สะอาดมากขึ้น เป็นมิตรกับสิ่งแวดล้อมมากขึ้น และเป็นไปในทิศทางเพื่อความยั่งยืนยิ่งขึ้น" บันกล่าวภายหลังจากที่เดินทางกลับจากการตรวจเยี่ยมสถานการณ์หลังสงครามกลางเมืองใน<placeName>ศรีลังกา</placeName></p>
<p>"เราต้องใช้เจตนารมณ์ทางการเมืองซึ่งมีความสำคัญต่อการบรรลุข้อตกลงในเรื่องการเปลี่ยนแปลงสภาพภูมิอากาศโลกฉบับใหม่ โดยจะต้องอาศัยความพยายามอย่างสูงทีเดียว"</p>
<p>ผู้บริหารระดับสูงที่เข้าร่วมในการประชุมครั้งนี้มีทั้งจากบริษัทอินเทล บีพี และซีเมนส์ โดยมีกำหนดการประชุมสามวันด้วยกัน และพวกผู้บริหารจะร่วมกันหาหนทางที่บริษัทต่างๆ จะช่วยลดปริมาณก๊าซเรือนกระจกโดยไม่เป็นอุปสรรคต่อการเติบโตทางเศรษฐกิจ</p>
<p>นอกจากนั้น ที่ประชุมยังตั้งเป้าหมายที่จะกระตุ้นให้ภาคธุรกิจเพิ่มการลงทุนทางด้านเทคโนโลยีเพื่อสิ่งแวดล้อมและส่งเสริมการใช้พลังงานอย่างมีประสิทธิภาพมากยิ่งขึ้น</p>
<p>ขณะที่สหประชาชาติคาดหวังว่าจะสามารถบรรลุข้อตกลงที่จะใช้ต่อจากพิธีสาร<placeName>เกียวโต</placeName> ด้านสหภาพ<placeName>ยุโรป</placeName>ได้ประกาศแล้วว่าจะลดการปล่อยก๊าซเรือนกระจกลง 20 เปอร์เซ็นต์ภายในปี 2020 และพร้อมจะเพิ่มสัดส่วนขึ้นเป็น 30 เปอร์เซ็นต์ หากประเทศอื่นกำหนดเป้าหมายอันสูงลิ่วนี้เช่นเดียวกัน</p>
<p>ส่วนใน<placeName>สหรัฐฯ</placeName> อดีตประธานาธิบดีจอร์จ ดับเบิลยู. บุช ได้ปฏิเสธไม่ลงนามในพิธีสารโตเกียว โดยอ้างว่าจะกระทบต่อเศรษฐกิจของสหรัฐฯ ทว่าเมื่อถึงยุคของประธานาธิบดีบารัค โอบามา เขาให้คำมั่นว่าสหรัฐฯ จะมีบทบาทนำในการต่อสู้กับปัญหา<placeName>โลก</placeName>ร้อน</p>
<p>และเมื่อสัปดาห์ที่แล้ว สมาชิกรัฐสภา<placeName>สหรัฐฯ</placeName> ก็ได้อภิปรายกันถึงร่างกฎหมาย "พลังงานสะอาด" ซึ่งมีเป้าหมายลดการปล่อยก๊าซเรือนกระจกลง 17 เปอร์เซ็นต์ภายในปี 2020 จากระดับปริมาณก๊าซในปี 2005 และจะสร้างงาน "ที่เป็นมิตรต่อสิ่งแวดล้อม" ให้มากขึ้นด้วย</p></body>
</news>
