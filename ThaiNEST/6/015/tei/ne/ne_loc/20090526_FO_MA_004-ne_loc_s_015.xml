<teiHeader>
<fileDesc>
<titleStmt>
  <title>โสมแดงดื้อทดลองนิวเคลียร์อีก  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01260552&sectionid=0104&day=2009-05-26  </bibl>
</sourceDesc>
</fileDesc>
</teiHeader>
<news>
<headline>โสมแดงดื้อทดลองนิวเคลียร์อีก</headline>
<lead>เกาหลีเหนือยังแสดงท่าทีดื้อแพ่งต่อประชาคม<placeName>โลก</placeName>อย่างถึงที่สุดต่อไป ประกาศศักดาทดลองระเบิดนิวเคลียร์ใต้ดินอีกพร้อมยิงขีปนาวุธพิสัยใกล้ เผยขนาด 10-20 กิโลตันใหญ่กว่าที่เคยทดสอบครั้งแรก</lead>
<neck></neck>
<body><p>เมื่อวันที่ 25 พฤษภาคม สำนักข่าวกลาง<placeName>เกาหลี</placeName> (เคซีเอ็น) สำนักข่าวทางการ<placeName>เกาหลีเหนือ</placeName>แถลงว่า เกาหลีเหนือประสบความสำเร็จในการทดลองอาวุธนิวเคลียร์ใต้ดิน ซึ่งเป็นไปตามยุทธวิธีป้องปรามและป้องกันตนเอง และเป็นไปตามคำขอของเจ้าหน้าที่เทคนิคและนักวิทยาศาสตร์ของเกาหลีเหนือ การทดลองดังกล่าวดำเนินไปอย่างปลอดภัยถือว่าเป็นการยกระดับขึ้นอีกระดับหนึ่งทั้งในแง่ของพลังของระเบิดและการควบคุมในการระเบิดครั้งนี้</p>
<p>ถ้อยแถลงดังกล่าวเป็นการยืนยันรายงานข่าวของสำนักข่าวยอนฮับ ของทางการ<placeName>เกาหลีใต้</placeName>ก่อนหน้านี้ที่ระบุว่า เกาหลีเหนือประสบความสำเร็จในการทดลองอาวุธนิวเคลียร์พร้อมๆ กับทดสอบการยิงขีปนาวุธพิสัยใกล้ ทั้งนี้การทดลองระเบิดนิวเคลียร์เกิดขึ้นที่แหล่งทดลองใต้ดินใน<placeName><component><prefix>เมือง</prefix>คิลจู</component> <component><prefix>จังหวัด</prefix>ฮัมเกียงเหนือ</component></placeName> ซึ่งตั้งอยู่ทางตะวันตกเฉียงเหนือของประเทศและเป็นสถานที่เดียวกันกับที่ใช้ทดลองระเบิดครั้งแรกเมื่อปี 2549 ส่วนการทดลองยิงขีปนาวุธพิสัยใกล้ชนิดยิงจากภาคพื้นดินสู่อากาศ ที่มีพิสัยทำการประมาณ 130 กิโลเมตรนั้นมีขึ้นที่<placeName><prefix>ฐานยิงจรวด</prefix> มูซูดานรี</placeName> ชายฝั่งด้านตะวันออกเฉียงเหนือของประเทศ การทดลองครั้งนี้นอกจากจะเป็นการทดลองอาวุธนิวเคลียร์เป็นครั้งที่ 2 แล้วยังเป็นการปฏิบัติการท้าทายมติของสหประชาชาติ (ยูเอ็น) และแรงกดดันจากโลก<placeName>ตะวันตก</placeName>ครั้งสำคัญในรอบ 2 เดือนหลังจากที่เคยดื้อแพ่งทดลองยิงขีปนาวุธพิสัยไกลมาแล้วก่อนหน้านี้</p>
<p>การทดลองนิวเคลียร์ครั้งนี้ก่อให้เกิดความตึงเครียดระหว่างเกาหลีเหนือและนานาประเทศสูงขึ้นในทันที ประธานาธิบดีลี เมียง บัค แห่ง<placeName>เกาหลีใต้</placeName>เรียกประชุมหน่วยงานด้านความมั่นคงฉุกเฉินทันทีในวันเดียวกันนี้ ในขณะที่รัฐบาล<placeName>ญี่ปุ่น</placeName>แถลงทันทีว่าหากการทดลองเป็นจริงต้องถือเป็นเรื่องที่ไม่อาจยอมรับได้และเป็นพฤติกรรมที่ล่วงละเมิดมติคณะมนตรีความมั่นคงแห่งยูเอ็นอย่างชัดแจ้ง ซึ่งญี่ปุ่นจะไม่ยอมอดทนต่อพฤติกรรมเช่นนี้ ส่วนนายแอนดี้ เลน โฆษกกระทรวงต่างประเทศ<placeName>สหรัฐอเมริกา</placeName>ยอมรับว่ายังไม่สามารถยืนยันข้อเท็จจริงที่เกิดชึ้นได้ในเวลานี้ อย่างไรก็ตาม สำนักข่าวอาร์ไอเอ-โนวอสติของรัสเซียอ้างถ้อยแถลงของโฆษกกระทรวงกลาโหม<placeName>รัสเซีย</placeName>ระบุชัดเจนว่า การทดลองดังกล่าวใช้ระเบิดขนาด 10-20 กิโลตัน ซึ่งเท่ากับว่าระเบิดที่ทดลองครั้งใหม่นี้มีอานุภาพมากกว่าการทดลองครั้งแรก ทั้งนี้ สำนักงานตรวจจับแผ่นดินไหวของญี่ปุ่น, เกาหลีใต้ และสหรัฐตรวจจับอาการสั่นสะเทือนในพื้นที่เดียวกันได้ที่ความแรงระดับ 4.7-5.3 ริคเตอร์อีกด้วย</p>
<p>ด้านนายซู่ กวงหยู นักวิจัยจากสมาคมเพื่อการควบคุมและลดอาวุธใน<placeName><component><prefix>กรุง</prefix>ปักกิ่ง</component>ของ<component>จีน</component></placeName>เชื่อว่า เกาหลีเหนือยังคงใช้ยุทธวิธีเดิมเพื่อเรียกร้องความสนใจจากสหรัฐและตะวันตก อย่างไรก็ตาม นายจิม วอลช์ นักวิเคราะห์กิจการ<placeName>เกาหลีเหนือ</placeName>ชาวอเมริกันตั้งข้อสงสัยว่า การทดลองครั้งนี้น่าจะเป็นความพยายามของคิม จอง อิล ผู้นำสูงสุดของเกาหลีเหนือในอันที่จะกอบกู้อำนาจอิทธิพลภายในประเทศกลับคืนมาหลังจากหายหน้าหายตาไปเพราะปัญหาสุขภาพ ทั้งนี้ก็เพื่อปูทางในการก้าวสู่การสืบทอดอำนาของบุตรชาย 3 คนของตนต่อไปในอนาคต (เอพี/เอเอฟพี/รอยเตอร์)</p></body>
</news>
