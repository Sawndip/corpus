<teiHeader>
<fileDesc>
<titleStmt>
  <title>รวบ 4 คนร้ายจ้องวินาศกรรมนิวยอร์ก  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01220552&sectionid=0104&day=2009-05-22  </bibl>
</sourceDesc>
</fileDesc>
</teiHeader>
<news>
<headline>รวบ 4 คนร้ายจ้องวินาศกรรม<placeName>นิวยอร์ก</placeName></headline>
<lead>เอฟบีไอโชว์ผลงานสกัดแผนวินาศกรรมช็อคอเมริกันชน หลังจับกุม 4 คนร้ายมีแผนจ้องถล่ม<placeName><prefix>นคร</prefix>นิวยอร์ก</placeName> ด้วยการพุ่งเป้าระเบิดถล่มโบสถ์ยิว-สอยเครื่องบินทหารด้วยจรวดนำวิถี ชี้เผยให้เห็นภัยคุกคามที่ฝังรากใน<placeName>สหรัฐ</placeName>เอง</lead>
<neck></neck>
<body><p>เจ้าหน้าที่สำนักงานสอบสวนกลางแห่งรัฐ (เอฟบีไอ) ของสหรัฐอเมริกาได้จับกุม 4 ผู้ต้องสงสัยที่มีแผนจะก่อวินาศกรรมเขย่าขวัญชาวอเมริกันขึ้นอีก โดยการพุ่งเป้าโจมตีด้วยระเบิดถล่ม<placeName><prefix>สุเหร่า</prefix>ยิว</placeName>และสอยเครื่องบินทหารของสหรัฐใน<placeName><prefix>นคร</prefix>นิวยอร์ก</placeName></p>
<p>สำนักงานอัยการของสหรัฐแถลงว่า การจับกุมผู้ต้องสงสัยทั้ง 4 คนดังกล่าวมีขึ้นใน<placeName><prefix>นคร</prefix>นิวยอร์ก</placeName>เมื่อวันที่ 20 พฤษภาคมที่ผ่านมา หลังจากเอฟบีไอได้ติดตามความเคลื่อนไหวของผู้ต้องสงสัยกลุ่มนี้มาเป็นเวลานานราว 1 ปีแล้ว โดยผู้ต้องสงสัยทั้ง 4 คนคือ เจมส์ ครอมไมตี้ (อับดุล เราะห์มาน), เดวิด วิลเลียมส์ (ดาอูด), ออนทา วิลเลียมส์ (ฮัมซา) และ เลเกอร์ เพเยิน (อามิน) ทั้งหมดเกิดใน<placeName>สหรัฐ</placeName> ถูกตั้งข้อหาสมคบกันใช้อาวุธทำลายล้างรุนแรง ซึ่งเป็นภัยคุกคามความมั่นคงในประเทศ และสมคบกันในการให้ได้มาและใช้จรวดนำวิถีต่อต้านอากาศยาน ซึ่งทั้งหมดจะถูกนำตัวขึ้นศาลใน<placeName>ไวท์ เพลนส์</placeName> ในวันที่ 21 พฤษภาคม ตามเวลาท้องถิ่น และหากศาลพิจารณาว่ากระทำความผิดจริง จะต้องโทษจำคุกตั้งแต่ 25 ปี ถึงจำคุกตลอดชีวิต</p>
<p>ในแถลงการณ์ของสำนักงานอัยการระบุว่า ผู้ต้องสงสัยทั้ง 4 คน มีแผนที่จะจุดระเบิดรถยนต์ที่บรรทุกระเบิดพลาสติคเอาไว้ เพื่อถล่ม<placeName><prefix>โบสถ์</prefix>ยิว</placeName>ที่ตั้งอยู่ใน<placeName><component><prefix>ย่าน</prefix>ริเวอร์เดล</component> <component><prefix>เขต</prefix>บรองซ์</component>ใน<component>นิวยอร์ก</component></placeName> และจะยิงโจมตีเครื่องบินทหารของกองกำลังรักษาดินแดนทางอากาศของนครนิวยอร์ก ที่<placeName><component><prefix>สนามบิน</prefix>สจ๊วต</component> ใน<component><prefix>ย่าน</prefix>นิวเบิร์ก</component></placeName> ด้วยจรวดนำวิถีสติงเกอร์ ซึ่งเป็นจรวดที่ยิงโจมตีจากภาคพื้นดินสู่อากาศ</p>
<p>รายงานระบุว่า การสืบสวนสอบสวนในคดีนี้ใช้เวลานานราว 1 ปี โดยเอฟบีไอและหน่วยงานด้านความมั่นคงได้ติดตามความเคลื่อนไหวของคนร้ายกลุ่มนี้ โดยใช้สายข่าวในการติดต่อ ซึ่งในเดือนมิถุนายนปี 2551 ที่<placeName><prefix>เมือง</prefix>นิวเบิร์ก</placeName> นายครอมไมตี้ได้บอกกับสายข่าวของเอฟบีไอว่า ตนโกรธแค้นที่สหรัฐทำสงครามใน<placeName>อัฟกานิสถาน</placeName> และมีชาวมุสลิมจำนวนมากที่ถูกกองกำลัง<placeName>สหรัฐ</placeName>เข่นฆ่าทั้งใน<placeName>อัฟกานิสถาน</placeName>และ<placeName>ปากีสถาน</placeName> นายครอมไมตี้ยังแสดงความสนใจที่จะทำบางสิ่งบางอย่างกับอเมริกา ก่อนที่จะมีการขอให้สายข่าวจัดหาวัตถุระเบิดและจรวดนำวิถีที่จะใช้ในการก่อการตามแผนที่วางไว้ให้</p>
<p>นายไมเคิล บลูมเบิร์ก นายกเทศมนตรี<placeName><prefix>นคร</prefix>นิวยอร์ก</placeName> กล่าวว่า แผนการก่อวินาศกรรมครั้งนี้แสดงให้เห็นว่า ภัยคุกคามความมั่นคงภายในประเทศที่มีต่อนครนิวยอร์กนั้นมีอยู่จริง ขณะที่นายปีเตอร์ คิง ส.ส.รีพับลิกัน กล่าวว่า นี่เป็นการสืบสวนสอบสวนที่ดำเนินการมานาน และมีการวางแผนมาเป็นอย่างดี และยังแสดงให้เห็นอีกว่า ภัยคุกคามที่มาจากกลุ่มผู้ก่อการร้ายที่เกิดในประเทศนั้นมีอยู่จริงด้วย</p>
<p>ทั้งนี้ <placeName><prefix>มหานคร</prefix>นิวยอร์ก</placeName>เป็นศูนย์กลางการเงิน การค้าและแฟชั่นแห่งหนึ่งของโลก ซึ่งตกอยู่ภายใต้การระแวดระวังภัยคุกคามมานานนับตั้งแต่เกิดเหตุวินาศกรรมถล่ม<placeName><prefix>ตึก</prefix>เวิลด์ เทรด เซ็นเตอร์</placeName> เมื่อวันที่ 11 กันยายน ปี 2544 หรือ เหตุการณ์ 9/11 (เอพี/บีบีซี)</p></body>
</news>
