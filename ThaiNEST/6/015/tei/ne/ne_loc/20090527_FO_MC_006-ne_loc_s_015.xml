<teiHeader>
<fileDesc>
<titleStmt>
  <title>ออง ซาน ซู จี ตำหนิรัฐบาลพม่าเรื่องการรักษาความปลอดภัย  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-27 16:16:25  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://news.mcot.net/international/inside.php?value=bmlkPTk1NzIwJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>ออง ซาน ซู จี ตำหนิรัฐบาล<placeName>พม่า</placeName>เรื่องการรักษาความปลอดภัย</headline>
<lead><placeName>ย่างกุ้ง</placeName> 27 พ.ค.- นางออง ซาน ซู จี ผู้นำการเรียกร้องประชาธิปไตยใน<placeName>พม่า</placeName> กล่าวตำหนิรัฐบาลทหาร<placeName>พม่า</placeName>ถึงความล้มเหลวในการรักษาความปลอดภัย ทำให้เกิดเหตุการณ์ชายชาวอเมริกันสามารถว่ายน้ำเข้ามาที่บ้านของเธอได้</lead>
<neck></neck>
<body><p>พรรคสันนิบาตแห่งชาติเพื่อประชาธิปไตย (เอ็นแอลดี) เปิดเผยแถลงการณ์ของนางซู จี ว่า เธอไม่สามารถรับผิดชอบกรณีที่นายจอห์น เยียตตอว์ เข้ามาในบ้าน และยืนยันว่าเธอบริสุทธิ์จากข้อกล่าวหาว่าฝ่าฝืนคำสั่งกักบริเวณในบ้านพัก ส่วนสาเหตุที่เธอไม่ได้แจ้งเรื่องนี้ให้รัฐบาลทหาร<placeName>พม่า</placeName>รับทราบโดยทันที เพราะไม่ต้องการให้ทั้งนายเยียตตอว์และเจ้าหน้าที่รักษาความปลอดภัยเป็นอันตราย</p>
<p>นางซู จี ระบุว่า สาเหตุเบื้องต้นที่ทำให้เกิดคดีนี้ขึ้นเพราะความล้มเหลวของระบบการรักษาความปลอดภัย และเธอก็เป็นเพียงผู้เดียวที่ถูกตั้งข้อหา ในขณะที่เจ้าหน้าที่รักษาความปลอดภัยกลับไม่ถูกดำเนินการ นางซู จี กล่าวด้วยว่า เธอเคยแจ้งเจ้าหน้าที่หลังจากนายเยียตตอว์ว่ายน้ำเข้ามาที่บ้านของเธอครั้งแรกเมื่อเดือนพฤศจิกายนปีที่แล้ว แต่ทางการกลับไม่ได้ดำเนินการใดๆ และไม่ได้แจ้งเตือนให้ระวังการบุกรุกซ้ำสอง</p>
<p>นางซู จี ให้การว่า เธอได้ขอร้องให้นายเยียตตอว์กลับออกไป แต่เขาอ้างว่าอาจถูกจับได้หากออกไปตอนเช้า และขอกลับไปตอนกลางคืนแทน แต่เมื่อตกกลางคืนก็กลับมาขอร้องอยู่ต่อเพราะมีปัญหาสุขภาพ ส่วนตัวเธอเองนั้นไม่ต้องการให้มีใครถูกจับจึงอนุญาตให้นายเยียตตอว์พักพิงชั่วคราว และเมื่อนายเยียตตอว์ออกไปจากบ้านแล้ว เธอตั้งใจจะบอกเรื่องนี้ให้แพทย์ประจำตัวรับทราบในวันที่ 7 พฤษภาคม เพื่อจะได้นำไปแจ้งเจ้าหน้าที่ต่อไป แต่แพทย์ประจำตัวก็กลับถูกห้ามพบเธออีก</p>
<p>ผู้นำฝ่ายเรียกร้องประชาธิปไตย ยังได้ระบุว่า เมื่อแจ้งเรื่องนี้ต่อตำรวจหลังจากนายเยียตตอว์ถูกจับ ก็ดูเหมือนว่า ตำรวจยอมรับการกระทำของเธอ โดยที่พวกเขาไม่ปฏิเสธ วิพากษ์วิจารณ์หรือดำเนินการสิ่งใด.</p></body>
</news>
