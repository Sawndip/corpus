<teiHeader>
<fileDesc>
<titleStmt>
  <title>ศรีลังกายังไม่ยอมให้UNเข้าช่วยเหลือ อ้างต้องรอแยกกบฏออกจากผู้อพยพ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-24 20:05:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000058092  </bibl>
</sourceDesc>
</fileDesc>
</teiHeader>
<news>
<headline>ศรีลังกายังไม่ยอมให้UNเข้าช่วยเหลือ อ้างต้องรอแยกกบฏออกจากผู้อพยพ</headline>
<lead>เอเอฟพี - รัฐบาล<placeName>ศรีลังกา</placeName>ระบุวานนี้ (24) ว่าจะไม่อนุญาตให้เจ้าหน้าที่บรรเทาทุกข์ของสหประชาชาติเข้าไปช่วยเหลือพลเรือนที่อยู่ในค่ายผู้อพยพ จนกว่าจะแยกพวกกบฏพยัคฆ์ทมิฬที่ยังซ่อนตัวรวมอยู่ในกลุ่มผู้อพยพออกมาเสียก่อน ถึงแม้มีเสียงเรียกร้องจากเลขาธิการสหประชาชาติที่เดินทางเยี่ยมค่ายผู้อพยพเมื่อวันเสาร์(23)</lead>
<neck></neck>
<body><p>ทั้งนี้ในวันเสาร์ (23) บันคีมูน เลขาธิการสหประชาชาติได้เดินทางไปเยี่ยม<placeName><prefix>ค่ายผู้อพยพ</prefix>มานิค ฟาร์ม</placeName> ซึ่งมีผู้อพยพชาวทมิฬอยู่ถึงราว 200,000 คน บันกล่าวถึงบรรยากาศในค่ายดังกล่าวว่ามีผู้อพยพอยู่รวมกันอย่างแออัด และพวกเขา "ต้องการอาหาร น้ำ และระบบสุขอนามัยอย่างมากอย่างยิ่ง"</p>
<p>"ผมรู้สึกสะเทือนในอย่างยิ่งกับสิ่งที่ได้เห็น มีคนบาดเจ็บมากมายเหลือเกิน" บันกล่าวภายหลังเดินเยี่ยม<placeName><prefix>ค่าย</prefix>เมนิค ฟาร์ม</placeName> ได้เพียง 20 นาที ค่ายแห่งนี้อยู่ห่างจาก<placeName><prefix>กรุง</prefix>โคลัมโบ</placeName>ไปทางเหนือราว 250 กิโลเมตร สภาพค่ายเป็นเหมือนกับท้องทะเลที่มีแต่เพิงที่พักสังกะสีและเต็นท์ที่สร้างขึ้นอย่างหยาบๆ</p>
<p>นอกจากนั้น บันยังได้ขึ้นเฮลิคอปเตอร์ตรวจสภาพพื้นที่สู้รบทางตะวันออกเฉียงเหนือของ<placeName>ศรีลังกา</placeName>ด้วย และพบเห็นภาพภูมิประเทศอันน่าเศร้าสลดเนื่องจากเต็มไปด้วยหลุมกระสุนปืนใหญ่ ยานพาหนะและบ้านเรือนที่ถูกเผาจนกลายเป็นเถ้าถ่าน</p>
<p>อย่างไรก็ตาม ภายหลังจากที่บันได้พบกับประธานาธิบดีมหินทา ราชปักษี ที่วัดแห่งหนึ่งใน<placeName><prefix>เมือง</prefix>แคนดี</placeName> เขาก็ระบุด้วยว่า "รัฐบาลกำลังทำทุกอย่างอย่างดีที่สุดแล้ว แต่พวกเขาก็ขาดแคลนทรัพยากรที่จำเป็น" อีกทั้ง "ยังมีช่องว่างกว้างใหญ่อยู่ระหว่างสิ่งที่จำเป็นต้องจัดหาอย่างเร่งด่วนกับสิ่งที่สามารถปฏิบัติได้"</p>
<p>บันยังได้เรียกร้องให้รัฐบาล<placeName>ศรีลังกา</placeName>อนุญาตให้เจ้าหน้าที่ของสหประชาชาติเข้าไปให้ความช่วยเหลือแก่พลเรือนที่พลัดถิ่นเหล่านั้นด้วย ทว่า รัฐบาล<placeName>ศรีลังกา</placeName>กลับตอบว่าจะ "ยอมรับความช่วยเหลือดังกล่าวโดยไม่มีเงื่อนไข หากสถานการณ์ดีขึ้นกว่าเดิมแล้ว โดยเฉพาะในประเด็นเกี่ยวกับความมั่นคง"</p>
<p>ส่วนประธานาธิบดีมหินทา ราชปักษ์ ได้ออกแถลงการณ์เตือนถึง "แนวโน้มที่ยังคงมีกลุ่มกบฏพยัคฆ์ทมิฬแฝงตัวรวมอยู่กับผู้อพยพจำนวนมากที่เข้ามาพื้นที่ของรัฐบาล" นอกจากนั้น รัฐบาลยังระบุว่าค่ายผู้อพยพมีสภาพเป็น "หมู่บ้านสวัสดิการ" และรัฐบาลจะโยกย้ายพลเรือนพลัดถิ่นเหล่านี้ไปอยู่ในที่เหมาะสมโดยเร็วที่สุดเท่าที่จะเป็นไปได้ แต่นักเคลื่อนไหวฝ่ายกลุ่มพยัคฆ์ทมิฬระบุว่าค่ายผู้อพยพเป็น "ค่ายกักกันนักโทษ" มากกว่าเพราะมีรั้วลวดหนามล้อมรอบ</p>
<p>ในช่วงหลายเดือนที่ผ่านมาที่การสู้รบระหว่างรัฐบาล<placeName>ศรีลังกา</placeName>กับกลุ่มแบ่งแยกดินแดนชาวทมิฬทวีความรุนแรงขึ้นและส่งผลให้มีผู้อพยพหนีภัยสงครามหลายแสนคน สหประชาชาติได้เรียกร้องหลายต่อหลายครั้งให้สองฝ่ายหยุดยิง แต่กองทัพรัฐบาลเห็นว่าฝ่ายตนกำลังเป็นต่อจึงรุกคืบกดดันจนเอาชนะฝ่ายกบฏได้</p>
<p>พวกกลุ่มนักเคลื่อนไหวเพื่อสิทธิมนุษยชนต่างประณามทั้งฝ่ายรัฐบาลที่ยิงถล่มฝ่ายตรงข้ามโดยไม่ละเว้นชีวิตพลเรือน และกลุ่มพยัคฆ์ทมิฬเองที่ใช้วิธีจับพลเรือนเป็นตัวประกันและยิงพวกเขาทิ้งหากคิดหลบหนี ขณะที่หน่วยงานบรรเทาทุกข์ต่างก็ร้องเรียนว่าไม่สามารถเข้าไปให้ความช่วยเหลือได้อย่างเต็มที่</p>
<p>เมื่อวันพฤหัสบดี (21) คณะกรรมการกาชาดสากลบอกระบุว่าถูกรัฐบาลสั่งระงับการจัดส่งอาหารซึ่งเป็นของที่จำเป็นอย่างยิ่งเข้าไปใน<placeName><prefix>ค่าย</prefix>เมนิค ฟาร์ม</placeName> ซึ่งยังมีผู้อพยพเข้ามาเพิ่มอีกอย่างไม่ขาดสาย</p>
<p>ส่วนศพของเวฬุพิไล ประภาการัน ผู้ก่อตั้งกลุ่มพยัคฆ์ทมิฬก็ได้ถูกเผาในบริเวณใกล้เคียงกัน หลังจากที่เขาถูกสังหารในวันสุดท้ายของการสู้รบ</p>
<p>"เราเผาศพของเขาในละแวกใกล้เคียงกับจุดที่เขาถูกยิงเสียชีวิต และได้นำอัฐิไปโปรยในทะเล" พลเอกสารัธ ฟอนเซกา ผู้บัญชาการกองทัพระบุวานนี้</p></body>
</news>
