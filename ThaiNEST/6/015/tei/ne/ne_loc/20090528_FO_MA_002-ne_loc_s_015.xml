<teiHeader>
<fileDesc>
<titleStmt>
  <title>เอ็นแอลดีฉลอง19ปีชัยชนะที่ถูกปล้น "โอบามา"จี้พม่าปล่อยตัวซูจีทันที  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01280552&sectionid=0104&day=2009-05-28  </bibl>
</sourceDesc>
</fileDesc>
</teiHeader>
<news>
<headline>เอ็นแอลดีฉลอง19ปีชัยชนะที่ถูกปล้น "โอบามา"จี้พม่าปล่อยตัวซูจีทันที</headline>
<lead>ผู้นำ<placeName>สหรัฐ</placeName>ออกแถลงการณ์จี้รัฐบาลทหาร<placeName>พม่า</placeName>ปล่อยตัวซูจีในทันทีโดยปราศจากเงื่อนไขใดๆ ขณะที่เอ็นแอลดีร่วมกันจัดงานฉลอง 19 ปี ชัยชนะเหนือการเลือกตั้งทั่วไปเมื่อปี 2533 แต่ถูกเผด็จการทหารปล้นไป เซเล็บ-เอ็นจีโอร่วมเปิดเว็บไซต์รณรงค์ทั่วโลกให้ปล่อยซูจี</lead>
<neck></neck>
<body><p>พรรคสันนิบาตแห่งชาติเพื่อประชาธิปไตย (เอ็นแอลดี) พรรคฝ่ายค้าน<placeName>พม่า</placeName>ภายใต้การนำของนางออง ซาน ซูจี เจ้าของรางวัลโนเบลสาขาสันติภาพ ได้จัดงานรำลึกวาระครบรอบ 19 ปี ชัยชนะเหนือการตั้งทั่วไปของพรรคเอ็นแอลดีเมื่อปี 2533 แต่ถูกรัฐบาลทหาร<placeName>พม่า</placeName>ปล้นชัยชนะครั้งนั้นไป ในงานรำลึกที่จัดขึ้น ณ ที่ทำการพรรคเอ็นแอลดี ใน<placeName><component><prefix>เมือง</prefix>ย่างกุ้ง</component>ของ<component>พม่า</component></placeName> เมื่อวันที่ 27 พฤษภาคม ท่ามกลางการเฝ้าจับตาของเจ้าหน้าที่ฝ่ายความมั่นคง<placeName>พม่า</placeName>นอกเครื่องแบบหลายสิบนายที่ได้บันทึกเทปวิดีโอและถ่ายภาพผู้ที่มาร่วมงานซึ่งรวมถึงนักการทูตชาวต่างชาติ ภายใต้การรักษาความปลอดภัยอย่างเข้มงวด</p>
<p>ในพิธีรำลึกซึ่งมีกลุ่มผู้สนับสนุนมาร่วมงานราว 300 คน แกนนำระดับสูงของพรรคเอ็นแอลดีพร้อมใจกันสวมเสื้อยืดเขียนข้อความ "ปล่อยซูจี" ได้ร่วมกันปล่อยนกพิราบและบอลลูนรวมกันเป็นจำนวน 64 ซึ่งเป็นตัวเลขเดียวกับที่ซูจีจะฉลองครบรอบวันเกิดวัย 64 ปี ในวันที่ 19 มิถุนายนที่จะถึงนี้</p>
<p>การฉลองชัยชนะที่ไม่ได้มีอยู่จริงของพรรคเอ็นแอลดีครั้งนี้มีขึ้นในขณะที่ซูจียังอยู่ในระหว่างการถูกนำตัวขึ้นศาลไต่สวนในคดีกล่าวหานางละเมิดคำสั่งกักบริเวณของทางการ<placeName>พม่า</placeName>จากกรณีนายจอห์น ยิตทอว์ ชายชาวอเมริกันแอบเข้าไปในบ้านพักของนาง และแม้ว่าเมื่อวันก่อนหน้านี้ทางการ<placeName>พม่า</placeName>ได้ประกาศยกเลิกคำสั่งกักบริเวณซูจีในบ้านพักอย่างเป็นทางการแล้วก็ตาม แต่ซูจีจะยังถูกควบคุมตัวอยู่ในเรือนจำอินเส่งไปจนกว่ากระบวนการพิจารณาคดีนี้จะสิ้นสุดลง</p>
<p>ที่<placeName><component><prefix>กรุง</prefix>วอชิงตัน</component> <component>สหรัฐอเมริกา</component></placeName> ประธานาธิบดีบารัค โอบามา ได้ออกแถลงการณ์เรียกร้องให้รัฐบาลทหาร<placeName>พม่า</placeName>ปล่อยตัวซูจีในทันทีโดยปราศจากเงื่อนไขใดๆ และว่า ซูจีตกเป็นเหยื่อของการไต่สวนคดีที่จอมปลอม ซึ่งทำให้เกิดความกังขาในความเต็มอกเต็มใจที่พม่าจะยังต้องการเป็นสมาชิกหนึ่งในประชาคมระหว่างประเทศหรือไม่</p>
<p>แถลงการณ์ของผู้นำ<placeName>สหรัฐ</placeName>ครั้งนี้ถูกมองว่ามีนัยบ่งบอกว่าโอกาสการพัฒนาความสัมพันธ์ของพม่ากับชาติตะวันตกในอนาคตจะขึ้นอยู่กับการที่พม่าจะจัดการกับกรณีของซูจี ผู้เป็นสัญลักษณ์แห่งการต่อสู้เพื่อประชาธิปไตยใน<placeName>พม่า</placeName>อย่างไร</p>
<p>ด้านสถานทูตอังกฤษประจำ<placeName><prefix>ประเทศ</prefix>ไทย</placeName>เปิดเผยว่า กลุ่มบุคคลที่มีชื่อเสียงและองค์กรเคลื่อนไหวต่างๆ ทั่วโลก อาทิ กลุ่มรณรงค์เพื่อพม่าใน<placeName>อังกฤษ</placeName> องค์การนิรโทษกรรมสากลและสภาสหภาพแรงงาน ได้ร่วมกันเปิดเว็บไซต์ชื่อ www.64ForSuu.org: Global Campaign To Free Aung San Suu Kyi ที่เริ่มดำเนินการในวันเดียวกันนี้ เพื่อให้เป็นศูนย์กลางการรณรงค์เรียกร้องให้มีการปล่อยตัวซูจีเป็นอิสระ โดยเว็บไซต์นี้เปิดทางให้กลุ่มผู้สนับสนุนได้เข้ามาอัพโหลดวิดีโอ ภาพถ่าย หรือ เขียนข้อความที่เป็นการสนับสนุนนางซูจี เป็นอักษรจำนวน 64 ตัว ซึ่งจะมอบให้แก่นางซูจีเป็นของขวัญฉลองวันเกิดอายุ 64 ปีของนาง โดยบุคคลที่มีชื่อเสียงซึ่งจะประเดิมเขียนข้อความสนับสนุนซูจีในวันเปิดตัวเว็บไซต์นี้มีอาทิ จอร์จ คลูนีย์, บาทหลวงเดสมอนด์ ตูตู, เดวิด เบ๊คแฮม และนายกอร์ดอน บราวน์ นายกรัฐมนตรี<placeName>อังกฤษ</placeName> (เอเอฟพี/รอยเตอร์/เอพี)</p></body>
</news>
