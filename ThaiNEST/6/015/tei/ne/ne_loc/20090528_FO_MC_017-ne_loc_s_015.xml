<teiHeader>
<fileDesc>
<titleStmt>
  <title>สหประชาชาติเห็นชอบในหลักการคว่ำบาตรเกาหลีเหนือ  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-28 07:16:56  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://news.mcot.net/international/inside.php?value=bmlkPTk1Nzk0Jm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>สหประชาชาติเห็นชอบในหลักการคว่ำบาตรเกาหลีเหนือ</headline>
<lead><placeName>สหประชาชาติ</placeName> 28 พ.ค. - 5 ชาติสมาชิกถาวรของคณะมนตรีความมั่นคงแห่งสหประชาชาติ รวมทั้งญี่ปุ่นและเกาหลีใต้ ตกลงในหลักการว่าจะต้องคว่ำบาตรเกาหลีเหนือที่ได้ฝ่าฝืนมติของสหประชาชาติ จากการทดลองอาวุธนิวเคลียร์เป็นครั้งที่ 2</lead>
<neck></neck>
<body><p>ข้อตกลงดังกล่าวมีขึ้นในการประชุมสมาชิกคณะมนตรีความมั่นคงถาวรฯ ร่วมกับญี่ปุ่นและเกาหลีใต้ เมื่อวันอังคาร โดยทางฝ่ายจีนและรัสเซีย ซึ่งที่ผ่านมารู้สึกลังเลที่จะให้ดำเนินการคว่ำบาตรเกาหลีเหนือ ก็มีท่าทีเห็นชอบให้ดำเนินการคว่ำบาตรได้ อย่างไรก็ตาม นักการทูตไม่คาดว่าจะเห็นร่างญัตติการคว่ำบาตรที่จะหมุนเวียนให้ชาติสมาชิกทั้ง 15 ประเทศในคณะมนตรีความมั่นคงฯ แสดงความเห็นและลงมติได้ทันในสัปดาห์นี้</p>
<p>ก่อนหน้านี้ เมื่อวันจันทร์ คณะมนตรีความมั่นคงฯ ก็มีมติเป็นเอกฉันท์ให้ประณามการทดลองนิวเคลียร์ของเกาหลีเหนือ เพราะเป็นการละเมิดกฎหมายระหว่างประเทศ นักการทูต กล่าวว่า ชาติสมาชิกสำคัญ 7 ประเทศ จะประชุมกันในวันนี้และวันศุกร์ เพื่อหารือถึงรายละเอียดของการคว่ำบาตร โดยเชื่อว่าจะยังไม่มีมาตรการใหม่ออกมา แต่จะเป็นการหาแนวทางที่จะบังคับใช้และขยายมาตรการคว่ำบาตรที่มีอยู่ตามข้อมติที่ 1718 ซึ่งได้ผ่านความเห็นชอบจากคณะมนตรีฯ มาตั้งแต่เดือนตุลาคม 2549 หลังจากที่เกาหลีเหนือทดลองนิวเคลียร์ครั้งแรก แต่การคว่ำบาตรมักไม่ได้รับความสนใจและไม่มีการบังคับใช้.</p></body>
</news>
