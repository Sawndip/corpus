<teiHeader>
<fileDesc>
<titleStmt>
  <title>แฉ"แบร์ลุสโคนี"ทำฟอร์ม "ป๋า" กิ๊กสาวรุ่นลูก  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-25 19:34:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000058587  </bibl>
</sourceDesc>
</fileDesc>
</teiHeader>
<news>
<headline>แฉ"แบร์ลุสโคนี"ทำฟอร์ม "ป๋า" กิ๊กสาวรุ่นลูก</headline>
<lead>อเอฟพี - ภายหลังจากถูกเปิดโปงต่อสาธารณชนถึงพฤติกรรมเจ้าชู้ประตูดิน โดยล่าสุดดูเหมือนถึงขั้นมี "กิ๊ก"เป็นเด็กสาววัยรุ่น จนภรรยาขอหย่าขาด ทางด้านสื่อ<placeName>อิตาลี</placeName>แฉเพิ่มเติมในวันอาทิตย์ (24) ว่า ซิลวิโอ แบร์ลุสโคนี นายกรัฐมนตรี<placeName>อิตาลี</placeName>หลงเสน่ห์วัยรุ่นสาวผู้นี้อย่างจังหลังเห็นภาพของเธอเมื่อเดือนตุลาคมปีก่อน จากนั้นก็เริ่มไปก้อร่อก้อติก โดยที่ตอนแรกผู้ปกครองของเด็กสาวไม่รู้เรื่องด้วยซ้ำ</lead>
<neck></neck>
<body><p>อดีตแฟนหนุ่มของโนเอมิ เลติเซีย ออกมาเปิดโปงกับหนังสือพิมพ์ลา รีพับลิกาว่า แบร์ลุสโคนีเริ่มก้อร่อก้อติกกับนางแบบสาวผู้มีความทะเยอทะยานรายนี้ ตั้งแต่ก่อนที่ผู้นำ<placeName>อิตาลี</placeName>จะไปร่วมงานปาร์ตี้บรรลุนิติภาวะอายุครบรอบ 18 ปีของเธอในเดือนเมษายนที่ผ่านมา ซึ่งเป็นชนวนเหตุให้เวโรนิกา ลาริโอ ภรรยาของเขาขอหย่าขาด เนื่องจากทนพฤติกรรมฉาวของสามีไม่ไหว</p>
<p>จีโน ฟลามินิโอ อดีตแฟนหนุ่มวัย 22 ปี บอกว่า นายกฯ<placeName>อิตาลี</placeName>ได้เห็นภาพของเลติเซียโดยบังเอิญ เนื่องจากผู้อำนวยการสถานีโทรทัศน์ช่องหนึ่ง ซึ่งถือแฟ้มภาพของสาว ๆ ที่ใฝ่ฝันอยากจะเป็นนางแบบ ได้ลืมแฟ้มดังกล่าวเอาไว้กับแบร์ลุสโคนี</p>
<p>"โนเอมิบอกกับผมว่า แบร์ลุสโคนี โทรมาหาเธอด้วยตนเอง โดยไม่ผ่านเลขาฯ.... แบร์ลุสโคนีบอกว่า เห็นรูปของเธอและรู้สึกประทับใจกับ "ใบหน้าดุจนางฟ้า" และ"ความไร้เดียงสา" ของเธอ" ฟลามินิโอ ซึ่งเลิกรากับอดีตแฟนสาวหลังทั้งคู่คบหาดูใจกันนาน 15 เดือนกล่าว</p>
<p>อดีตแฟนหนุ่มแฉอีกว่า แบร์ลุสโคนีทำทีเหมือนกับเป็นพ่อในการเข้าหานางแบบสาวรุ่น โดยจะถามว่าเรียนหนังสือและทำงานเป็นอย่างไรบ้าง "แต่พฤติกรรมเหล่านั้น ทำให้ผมเหลืออดมากขึ้นทุกที"</p>
<p>ฟลามินิโอบอกกับสื่อ<placeName>อิตาลี</placeName>ว่า ตนเลิกรากับนางแบบสาว หลังจากฝ่ายหญิงไปเที่ยวพักผ่อนที่<placeName><component>บ้านพักตากอากาศของแบร์ลุสโคนี</component>ใน<component><prefix>เมือง</prefix>ซาร์ดิเนีย</component></placeName></p>
<p>การออกมาแฉของอดีตแฟนหนุ่มในครั้งนี้ จะยิ่งเพิ่มความกังขาถึงความสัมพันธ์ฉาวของแบร์ลุสโคนีกับเลติเซีย และยังจะถูกขุดคุ้ยต่อไปอีกถึงพฤติกรรมก้อร่อก้อติกกับสาว ๆ รายอื่น</p>
<p>เมื่อต้นเดือนที่ผ่านมา ลาริโอได้ออกมาแฉต่อสาธารณชนถึงพฤติกรรมเจ้าชู้ประตูดินของสามี ขณะที่สื่อประโคมข่าวอ้างคำพูดของเธอที่กล่าวว่า "ไม่สามารถทนอยู่กับคนที่อี๋อ๋อกับผู้เยาว์ได้อีกต่อไป"</p></body>
</news>
