<teiHeader>
<fileDesc>
<titleStmt>
  <title>“นาเดีย” โต้ไม่เคยมีเสี่ยเลี้ยง-ไม่ใช่คนเรื่องมาก ย้ำโตแล้วคิดเป็น  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-17 17:50:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000029596  </bibl>
</sourceDesc>
</fileDesc>
</teiHeader>
<news>
<headline>“<persName><addName>นาเดีย</addName></persName>” โต้ไม่เคยมีเสี่ยเลี้ยง-ไม่ใช่คนเรื่องมาก ย้ำโตแล้วคิดเป็น</headline>
<lead>“<persName><addName>นาเดีย</addName></persName>” โต้ภาพปาปารัสซี่เดินกับเสี่ย เผยเป็นแค่พี่ชายที่สนิทและไม่ใช่เสี่ยด้วย ย้ำไม่เคยคิดให้เสี่ยเลี้ยง รอเนื้อคู่อยู่ เพราะมีหมอดูทักว่าปีนี้จะเจอเนื้อคู่ตัวจริง และไม่เคยเรื่องมากกับการทำงาน บอกโตแล้วคิดเป็น</lead>
<neck></neck>
<body><p>ครองตัวเป็นโสดมานาน จนมามีภาพปาปารัสซี่ว่าพิธีกรสาว “<persName><addName>นาเดีย</addName> <surname>นิมิตรวานิช</surname></persName>” เดินควงหนุ่มใหญ่ลักษณะคล้ายเสี่ย แถมเทคแคร์ดูแลอย่างดีด้วยการถือกระเป๋าให้ เดินไปส่งที่รถ ซึ่งเจ้าตัวเผยว่าแค่พี่ชายที่สนิทกันเท่านั้น และพฤติกรรมอย่างนี้เป็นสิ่งที่ผู้ชายสมควรทำอยู่แล้ว</p>
<p>“เสี่ยอะไรล่ะ เขาก็ว่าอยู่ว่า ฉันเสี่ยตรงไหน คือเพื่อนเดียส่วนใหญ่จะเป็นคนมีเชื้อจีนนะคะ (หัวเราะ) แล้วส่วนใหญ่ก็ทำงานออฟฟิศ ก็ต้องแต่งตัวแบบนั้นน่ะ แล้วรุ่นเดียก็ 30 แล้ว โตกว่าเดียหน่อยก็กว่าๆ ไป ทุกคนก็เลยจะกลายเป็นเสี่ยหมด ซึ่งเสี่ยที่ว่าก็คือรุ่นพี่ที่รู้จักกันมานานแล้ว เพื่อนๆ เดียเห็นข่าวแล้วก็ขำ ไม่ใช่เรื่องจริงเลย เขาเป็นพี่ชายที่สนิทกันมากน่ะค่ะ มีแฟนกันมากี่คนก็จะรู้จักหมด อะไรอย่างเนี้ยค่ะ เป็นที่ปรึกษากันตลอด สนิทแบบปกติเลย”</p>
<p>“คนที่รู้จักกันดีกับเดียหรือเพื่อนๆ ก็จะรู้ว่าตลกจัง มีข่าวกับพี่เขาด้วย พี่เขาก็บอกว่าไร้สาระ ไม่ซีเรียสเลย อย่างการถือกระเป๋าให้มันก็ถือเป็นมารยาทปกติของผู้ชาย หรือไปส่งที่รถอย่างเนี้ย ไม่จำเป็นต้องจีบกัน ไม่ต้องเป็นแฟนกันก็ได้ ก็เป็นเรื่องปกติที่ควรทำ หรือถือของให้มันหนักไม่หนักก็ถือเหอะ เป็นผู้ชายน่ะมันดูน่ารักดี เป็นวิธีที่ทำให้มีเสน่ห์มากขึ้น ซึ่งเราก็ไม่ได้คิดอะไรเลย”</p>
<p>“เดียไม่ซีเรียสเลย ถึงได้ถามไงว่าคนไหน มีแต่เพื่อนจริงๆ ก็ยังบอกเขาเลยว่าทำอย่างนี้ใครเขาจะกล้ามาจีบเดีย (หัวเราะ) แต่ก็ยังไปไหนมาไหนด้วยกันอยู่นะ เพราะว่าไม่มีใครไปด้วย ก็เลยต้องไปด้วยกัน จะให้กินข้าวคนเดียว เดินเล่นคนเดียวก็ดูจะเหงาไปมั้ย ก็อยู่กับเพื่อนๆ ดีกว่า แล้วเดียอาจจะมีเพื่อนผู้ชายเยอะ เพราะว่าจะเฮไหนเฮนั่นง่ายมาก ไม่ต้องมาลีลาเรื่องมาก ไม่ต้องมามีพ่อแม่หวงอะไรอย่างเนี้ย”</p>
<p>โต้ไม่เคยคิดจะจ้องจับให้เสี่ยที่ไหนแล้ว เพราะเลี้ยงตัวเองได้มาตลอดอย่างดีอยู่แล้ว แต่รับว่าไปกับเพื่อนผู้ชายก็มีผลัดกันเลี้ยงบ้างเป็นปกติ เผยตอนนี้ลุ้นว่าเนื้อคู่จะมาเมื่อไหร่ เพราะหมอดูทักว่าปีนี้มีแน่</p>
<p>“จ้องจับเสี่ยเหรอ ไม่หรอก ทุกวันนี้ก็เลี้ยงดูตัวเองอยู่ เวลากินข้าวถ้ามีเพื่อนผู้ชายไปด้วย เขาก็เลี้ยงเป็นปกติ บางทีเราก็เลี้ยงเขากลับบ้างเป็นมารยาท ไม่ได้มีเสี่ยเลี้ยงอะไร ซื้อนั่นซื้อนี่ก็ซื้อด้วยตัวเอง แต่ถ้ามีตัวจริงจะเปิดนะ แต่มันยังไม่มีไง ตอนนี้ก็ต้องบอกว่าโสดนะคะ อยากเหมือนกันไม่ใช่ไม่อยาก (หัวเราะ)”</p>
<p>“คนที่จะเข้ามาเหรอ ไม่ต้องเป็นเสี่ยหรอก ตอนนี้แค่เข้ากันได้ก็ยากแล้วล่ะค่ะ คนคุยก็มีบ้างนิดหน่อย แต่ว่ายังไม่มีที่ลงตัว ไม่เข้าใจเหมือนกัน อาจจะเป็นเพราะว่าพอเราโตขึ้นก็จะเริ่มรู้แล้วว่าถ้ามันไม่ใช่ก็อย่าเสีย เวลากันเลย เขาก็เสียเวลา เราก็เสียเวลา เป็นเพื่อนกันเถอะอย่างนี้ซะมากกว่า”</p>
<p>“เดียก็ไม่ได้มีข้อจำกัดมากหรอกค่ะ แต่อย่างน้อยต้องเป็นคนดี รักครอบครัว แล้วก็ขยันทำงานทำการ ที่สำคัญคือรักเราที่เราเป็นเรา แต่พอคบไปสักพักมันอาจจะมีจุดเล็กจุดน้อยบางอย่างที่มันอาจจะไม่เวิร์คก็ได้ แต่ก็มีหมอดูบอกว่าปีนี้จะเจอตัวจริงนะ ก็เชื่ออยู่นะหมอดูเนี่ย (หัวเราะ) ที่ผ่านๆ มาไม่ใช่ทั้งนั้นนะคะ ที่เห็นรูปน่ะค่ะ”</p>
<p>“เดียไม่ได้เจ้าชู้นะ คือรูปที่ออกมาน่ะก็คนเดิมๆ ทั้งนั้น เป็นเพื่อนกัน คนที่รู้จักกันดีก็จะรู้ว่ามีจรรยาบรรณพอสมควร ไม่ใช่ว่าควงใครเล่นไปเรื่อยเปื่อย เพราะเราเองคบใครก็จริงจัง พอเวลาเลิกทีไม่ว่าจะกิ๊กหรืออะไรเราก็เฮิร์ทนะ สุดท้ายยืนพื้นก็คือเป็นเพื่อนก่อน”</p>
<p>โดนข่าวว่าเรื่องมาก เพราะมีกระแสออกมาว่า “<persName><addName>นาเดีย</addName></persName>” ไปถ่ายแฟชั่นให้นิตยสารเล่มหนึ่ง แล้วเรื่องมากจะเอาโน่นเอานี่ จนพนักงานบ่นกันอุบอิบ ซึ่งเจ้าตัวเผยว่าไม่เป็นความจริงเลย</p>
<p>“อ๋อ คือเพิ่งไปถ่ายนิตยสาร Shape มาค่ะ ไม่มีอะไรเลยนะ กับทีมงานก็ขำกันดี วันนั้นพอถ่ายเสร็จก็ยังไปปาร์ตี้กันต่อเลย ก็ยังงงกับข่าวนี้เหมือนกัน เพราะที่เดียคุยกับทีมงานก็ไม่ได้มีอะไรเลย เรื่องนี้ไม่ทราบเหมือนกัน แต่ว่าโตขนาดนี้แล้วทำงานก็ต้องแคร์ความรู้สึกคนอื่น คือเราก็ทำงานเต็มที่นะ แล้วก็จริงใจกับทุกคน พยายามทำงานของตัวเองให้เต็มที่ให้ดีที่สุดแล้ว แต่จริงๆ ไม่น่ามีปัญหาอะไรนะ”</p></body>
</news>
