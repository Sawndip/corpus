<teiHeader>
<fileDesc>
<titleStmt>
  <title>วิปรบ.เสนอรมต.คุมส.ส.เข้าประชุมสภากันฝ่ายค้านป่วน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090527/14589/%e0%b8%a7%e0%b8%b4%e0%b8%9b%e0%b8%a3%e0%b8%9a.%e0%b9%80%e0%b8%aa%e0%b8%99%e0%b8%ad%e0%b8%a3%e0%b8%a1%e0%b8%95.%e0%b8%84%e0%b8%b8%e0%b8%a1%e0%b8%aa.%e0%b8%aa.%e0%b9%80%e0%b8%82%e0%b9%89%e0%b8%b2%e0%b8%9b%e0%b8%a3%e0%b8%b0%e0%b8%8a%e0%b8%b8%e0%b8%a1%e0%b8%aa%e0%b8%a0%e0%b8%b2%e0%b8%81%e0%b8%b1%e0%b8%99%e0%b8%9d%e0%b9%88%e0%b8%b2%e0%b8%a2%e0%b8%84%e0%b9%89%e0%b8%b2%e0%b8%99%e0%b8%9b%e0%b9%88%e0%b8%a7%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>วิปรบ.เสนอรมต.คุมส.ส.เข้าประชุมสภากันฝ่ายค้านป่วน</headline>
<lead>วิปรัฐบาลพอใจผลทำงานช่วง 4 เดือน โวออก ร่างพรบ. พรก.28 ฉบับ เห็นชอบกรอบหนังสือสำคัญ 28 เรื่อง เสนอ รมต.คุมเพื่อน ส.ส.เข้าประชุมสภาพร้อมเพรียงแก้เกมฝ่ายค้านป่วนสภา เปลี่ยน "วิรัช" นั่งปธ.วิป แทน ทิวา เตรียมพิจารณา ร่าง พรก.-พรบ.อำนาจกระทรวงการคลังฟื้นฟูเศรษฐกิจ 15-16 มิ.ย. ร่างพรบ.งบประมาณราบจ่าย 53 วันที่ 17-18 มิ.ย.</lead>
<neck></neck>
<body><p>เมื่อเวลา <time when="15:00:00">15.00 น.</time>วันที่ 27 พ.ค. นายชินวรณ์ บุณยเกียรติ ประธานคณะกรรมการประสานงานพรรคร่วมรัฐบาล(วิปรัฐบาล) แถลงผลการประชุมวิปรัฐบาล ภายหลังจากที่ปิดสมัยการประชุมสภา ว่า เป็นการประชุมถึงวาระการประเมินการทำงานของวิปรัฐบาลในช่วง 4 เดือนที่ผ่านมา สรุปว่า การทำงานประสานกับทุกพรรคที่ผ่านมามีความพอใจร่วมกัน โดยเฉพาะเรื่องการพิจารณากฎหมายของสภาซึ่งสามารถออกกฎหมายของรัฐบาลทั้งหมด รวมถึงร่างพระราชบัญญัติ และพระราชกำหนด 28 ฉบับ และพิจารณาความเห็นชอบในกรอบหนังสือสำคัญ 38 เรื่อง</p>
<p>นายชินวรณ์ กล่าวอีกว่า เรื่องความรับผิดชอบต่อองค์ประชุมนั้น เนื่องจากฝ่ายค้านไม่เคยแสดงตนในการเข้าร่วมประชุมในสมัยประชุมที่ผ่านมา และเป็นความรับผิดชอบของฝ่ายรัฐบาลที่ต้องทำให้มีการประชุมได้อย่างพร้อมเพียงในสมัยประชุมหน้าเป็นสมัยประชุมนิติบัญญัติ ทั้งนี้วิปรัฐบาลขอเสนอแนะการควบคุมเสียง โดยเฉพาะอย่างยิ่งผู้ที่ได้รับการมอบหมายให้ควบคุมเสียงในอัตราส่วน 1 ต่อ 5 โดยจะให้ส.ส.ในพื้นที่เดียวกันเพื่อที่จะติดต่อกันได้สะดวกขึ้น อย่างไรก็ตามเพื่อให้การควบคุมเสียงมีประสิทธิภาพมากขึ้น จึงขอเสนอให้รัฐมนตรีมีส่วนช่วยให้เพื่อนสมาชิกในสภาเข้าร่วมประชุมอย่างพร้อมเพรียง</p>
<p>ประธานวิปรัฐบาล กล่าวอีกว่า ที่ประชุมยังเสนอให้ส.ส.ที่มีความอาวุโสรับผิดชอบในการติดตามบรรยากาศในการประชุมสภา เนื่องจากพบว่าการประชุมในบางครั้งมีการป่วนและเล่นเกมกันในสภา และเสนอให้ตั้งคณะกรรมการวิสามัญในสภา เนื่องจากการตั้งคณะกรรมการวิสามัญเพื่อพิจารณาพระราชบัญญัติในฉบับต่างๆ ถือว่ามีความสำคัญเช่นเดียวกับการตั้งคณะกรรมาธิการวิสามัญ ที่ต้องทำหน้าที่ในการตรวจสอบการใช้อำนาจของฝ่ายบริหาร แต่กรรมาธิการวิสามัญมีหน้าที่ต้องพิจารณาเรื่องของกฎหมายให้มีประสิทธิภาพ จึงให้พิจารณาเป็นตัวบุคคล เพื่อให้สอดคล้องกับความสนใจ</p>
<p>นายชินวรณ์ กล่าวว่า ส่วนเรื่องการกลั่นกรองกฎหมายนั้น ได้เสนอให้นายวิรัช กัลยาศิริ รองประธานวิปรัฐบาล มาเป็นประธานแทนนายทิวา เงินยวง ที่สุขภาพไม่ดี และให้มีตัวแทนจากทุกพรรคมาร่วมเป็นคณะกรรมการ เพื่อให้การกลั่นกรองกฎหมายมีประสิทธิภาพมากยิ่งขึ้น</p>
<p>ทั้งนี้ในกรณีการตรวจสอบองค์ประชุมที่ผ่านมาพบว่าสมาชิกที่เข้ามาห้องประชุมแต่ไม่ยอมแสดงตน เมื่อไม่แสดงตนก็ไม่มีสิทธิ์อภิปรายหรือลงมติใดๆ แต่ขณะเดียวกันหากมีสมาชิกคนนั้นได้ขึ้นอภิปรายหรือลงมติก็ให้ถือว่าคนที่นั่งอยู่ในห้องประชุมเป็นองค์ประชุม</p>
<p>ส่วนเรื่องของการเสนอกฎหมายของรัฐบาล นายชินวรณ์ กล่าวว่า วิปรัฐบาลพิจารณาระเบียบวาระในเรื่องแผนงานด้านนิติบัญญัติ ซึ่งขณะนี้มีร่างพระบัญญัติที่ค้างอยู่ในวาระทั้งหมด 58 ฉบับ เป็นร่างที่รอรับหลักการในการร่างพระราชบัญญัติของคณะรัฐมนตรี 14 ฉบับเป็น พ.ร.ก. 1 ฉบับ ร่างสมาสภาผู้แทนราษฎร 37 ฉบับและอยู่ระหว่างการพิจารณาของคณะกรรมาธิการในชั้นสมาชิกสภาผู้แทนราษฎร 14 ฉบับ อยู่ระหว่างคณะกรรมาธิการร่วมกัน 3 ฉบับ อยู่ระหว่างขอรับหลักการของส.ว. 2 ฉบับ และอยู่ระหว่างการพิจารณาของคณะกรรมาธิการของสมาชิกวุฒิสภา 5 ฉบับ</p>
<p>นายชินวรณ์ กล่าวว่า วิปรัฐบาลพิจารณาการเปิดสมัยการประชุมวิสามัญเพื่อพิจารณา พ.ร.ก.อำนาจกระทรวงการคลังเพื่อฟื้นฟูและเสริมสร้างสังคมทางเศรษฐกิจ พ.ศ. 2552 และร่าง พ.ร.บ.ให้อำนาจกระทรวงคลังพ.ศ....และร่างพระราชบัญญัติงบประมาณรายจ่ายประจำปี พ.ศ. 2553 วิปรัฐบาลมีมติว่าให้มีการนำร่าง พ.ร.ก.อำนาจกระทรวงการคลังเพื่อฟื้นฟูและเสริมสร้างสังคมทางเศรษฐกิจ พ.ศ. 2552 และร่าง พ.ร.บ.ให้อำนาจกระทรวงคลังเพื่อฟื้นฟูเศรษฐกิจพ.ศ... นำมาพิจารณาในสมัยการประชุมสภาในวันที่ 15-16 มิถุนายน และให้นำร่าง พ.ร.บ.งบประมาณราบจ่ายประจำปีพ.ศ. 2553 มาพิจารณาในวันที่ 17-18 มิถุนายน ซึ่งทั้ง 2 ฉบับนี้วิปรัฐบาลจะนัดประชุมในวันที่ 8 มิถุนายน เพื่อเชิญหน่วยราชการที่เกี่ยวข้องมาชี้แจงรายละเอียดของกฎหมายต่อไป</p></body>
</news>
