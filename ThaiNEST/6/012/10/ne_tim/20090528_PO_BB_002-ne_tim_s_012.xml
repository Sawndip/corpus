<teiHeader>
<fileDesc>
<titleStmt>
  <title>อุทยานฯป่วนย้าย100หัวหน้าทั่วประเทศ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/28/news_28826392.php?news_id=28826392  </bibl>
</sourceDesc>
</fileDesc>
</teiHeader>
<news>
<headline>อุทยานฯป่วนย้าย100หัวหน้าทั่วประเทศ</headline>
<lead></lead>
<neck></neck>
<body><p>ผู้สื่อข่าวรายงานว่า ขณะนี้กรมอุทยานแห่งชาติสัตว์ป่าและพันธุ์พืช โดย นายเกษมสันต์ จิณณวาโส อธิบดีกรมอุทยานแห่งชาติ มีคำสั่งที่ 636/2552 ให้ข้าราชการไปปฏิบัติราชการจำนวน 23 โดยเฉพาะอุทยานทะเล เช่น อุทยานสิมิลัน หมู่เกาะสุรินทร์ และหาดนพรัตน์ธารา-พีพี ถูกโยกย้ายทั้งหมด ท่ามกลางเสียงวิพากษ์วิจารณ์กันอย่างเซ็งแซ่ภายในกรมอุทยาน ทั้งนี้มีกระแสข่าวว่า การโยกย้ายดังกล่าวมาจากความเห็นของนายสุวิทย์ คุณกิตติ รัฐมนตรี ทส.แม้ว่านายเกษมสันต์จะพยายามคัดค้านการโยกย้ายดังกล่าว แต่ไม่สามารถคัดค้านได้ ซึ่งหลังจากมีคำสั่งย้ายแล้ว นายสุวิทย์ก็เดินทางไปต่างประเทศทันที </p>
<p>นายเกษมสันต์ จิณณวาโส อธิบดีกรมอุทยานแห่งชาติ กล่าวว่า การปรับเปลี่ยนตำแหน่งในราชการเป็นเรื่องปกติ บางคนอยู่ในพื้นที่มานานมาก เช่น อุทยานธารโบกขรณี อยู่มา 8 ปี และหลายคนอยากเปลี่ยนเพราะอยู่ในพื้นที่มานาน บางคนก็มีปัญหาในการทำงาน การบริหารงาน การโยกย้ายครั้งนี้เป็นการสลับตำแหน่งประมาณ อาจจะส่งผลกระทบกับตำแหน่งต่างๆ ประมาณร้อยกว่าตำแหน่ง เพราะการขยับโยกย้ายเพียง 1 ตำแหน่ง ก็จะเกิดการเปลี่ยนแปลงประมาณ 1-3 ตำแหน่งด้วยกัน อีกทั้งในเดือนตุลาคมที่จะถึงนี้ก็มีหลายคนเกษียณราชการ อาจจะต้องโยกย้ายกันอีกรอบ อย่างไรก็ตามยืนยันว่าไม่มีการเมืองมาแทรกแซง เรื่องนี้เป็นการพิจารณาของกรมเอง</p>
<p>แหล่งข่าวจากกรมอุทยานแห่งชาติ กล่าวว่า การย้ายครั้งนี้เป็นการย้ายตามใบสั่งการเมือง ซึ่ง เจ้าหน้าที่ไม่ได้มีความผิดอะไร ทำให้เจ้าหน้าที่หลายคนไม่สามารถทำงานได้ เสียขวัญและกำลังใจ เพราะว่าการทำงานในภาคชุมชนจะต้องใช้เวลา 2 ปีจึงสามารถเข้าใจชุมชน แต่เมื่อมีการย้ายบ่อยๆ ทำให้การทำงานไม่มีประสิทธิภาพ</p>
<p>รายชื่อผู้ที่ถูกโยกย้าย 23 ตำแหน่ง อาทิ นายสุเมธ สายทอง เจ้าพนักงานป่าไม้อาวุโส ไปเป็น หัวหน้าอุทยานแห่งชาติเขาชะเมา-เขาวง จ.ระยอง และจันทบุรี นายเสริมพันธ์ สาริมาน เจ้าพนักงานป่าไม้อาวุโส เป็นประจำส่วนอุทยานแห่งชาติ นายปรีชา นิลวิเชียร นักวิชาการชำนาญการส่วนอนุรักษ์และป้องกันทรัพยากร เป็นประจำส่วนอนุรักษ์และป้องกันทรัพยากร นายรักษ์กล้า สถานสุข นักวิชาการป่าไม้ชำนาญการส่วนอุทยานแห่งชาติ เป็นประจำอุทยานแห่งชาติแก่งกระจาน จ.เพชรบุรี </p>
<p>ผู้สื่อข่าวรายงานว่านอกจากนี้เมื่อวันที่ 15 พ.ค. ที่ผ่านมา ก็มีการโยกย้ายในระดับปฏิบัติ หัวหน้าอุทยานแห่งชาติทั่วประเทศ 100 แห่งทั่วประเทศโดยมี การโยกย้ายอุทยานที่สำคัญดังนี้คือ นายสัมฤทธิ์ บัวเพ็ชร์ นวป.ชำนาญการพิเศษ ส่วนอนุรักษ์สัตว์ป่า ไปประจำส่วนอนุรักษ์สัตว์ป่า นายอุเซ็ง สะมะนิง นวป.ชำนาญการ กลุ่มงานวิชาการ ไปเป็นหัวหน้าโครงการศูนย์ศึกษาธรรมชาติป่าชายเลนยะหริ่ง จ.ปัตตานี นายสมชาติ เพ็ชรจันทร์ จพป.ชำนาญงาน กลุ่มงานวิชาการ ไปเป็นหัวหน้าโครงการพัฒนาพื้นที่ลำน้ำน่านฝั่งขวา จ.อุตรดิตถ์</p></body>
</news>
