<teiHeader>
<fileDesc>
<titleStmt>
  <title>จี8ร้องหาเสถียรภาพน้ำมัน หนุนเศรษฐกิจโลกฟื้นตัว  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/26/news_28811619.php?news_id=28811619  </bibl>
</sourceDesc>
</fileDesc>
</teiHeader>
<news>
<headline>จี8ร้องหาเสถียรภาพน้ำมัน หนุนเศรษฐกิจโลกฟื้นตัว</headline>
<lead>กลุ่มประเทศผู้บริโภคน้ำมันเรียกร้องประเทศผู้ผลิตช่วยรักษาเสถียรภาพราคา ป้องกันผลกระทบการฟื้นตัวเศรษฐกิจโลก ขณะแอลจีเรียทำนายราคาพุ่งแตะระดับ 70 ดอลลาร์ต่อบาร์เรล</lead>
<neck></neck>
<body><p></p>
<p>รัฐมนตรีพลังงานกลุ่มประเทศอุตสาหกรรมชั้นนำ 8 ชาติ (จี 8) ประชุมร่วมกันที่กรุงโรม อิตาลี ช่วงสุดสัปดาห์ที่ผ่านมา เพื่อหารือเกี่ยวกับสถานการณ์ราคาน้ำมันที่ทะยานเหนือระดับ 60 ดอลลาร์ต่อบาร์เรล สูงสุดในรอบ 6 เดือน</p>
<p><persName><roleName>นาย</roleName><forename>สตีเฟน</forename> <surname>ชู</surname></persName> รัฐมนตรีว่าการกระทรวงพลังงานสหรัฐ กล่าวต่อที่ประชุมว่า หากราคาน้ำมันทะยานขึ้นมาก ก็อาจทำให้เศรษฐกิจโลกฟื้นตัวล่าช้า ขณะที่<persName><roleName>นาย</roleName><forename>คลอดิโอ</forename> <surname>สคาโจลา</surname></persName> รัฐมนตรีว่าการกระทรวงพลังงานอิตาลี กล่าวว่า ราคาน้ำมันในระดับต่ำเป็นการเกื้อกูลในช่วงที่เกิดวิกฤติเศรษฐกิจ แต่ก็ขัดขวางการลงทุน และไม่ช่วยรับประกันเสถียรภาพในอนาคต ดังนั้น จึงจำเป็นต้องมีความเสมอภาค และไม่ทำให้ราคาน้ำมันผันผวน เพื่อรับประกันการเติบโตของเศรษฐกิจโลกไปพร้อมๆ กับโอกาสในการลงทุน
ราคาน้ำมันในปัจจุบันพุ่งขึ้นเกือบสองเท่าจากระดับต่ำสุดเมื่อเดือน ธ.ค.ปีที่แล้ว และอยู่เหนือระดับ 50 ดอลลาร์ต่อบาร์เรล ที่ซาอุดีอาระเบียประกาศว่าเป็นระดับที่ทำให้ประเทศผู้ผลิตน้ำมันสามารถอยู่รอดได้ และช่วยให้เศรษฐกิจโลกกลับมาเติบโตอีกครั้ง</p>
<p><persName><roleName>นาย</roleName><forename>ชาคิบ</forename> <surname>เคลิล</surname></persName> รัฐมนตรีว่าการกระทรวงน้ำมันแอลจีเรีย ทำนายว่า ราคาน้ำมันดิบอาจแตะระดับ 70 ดอลลาร์ต่อบาร์เรล ภายในสิ้นปีหน้า หากเศรษฐกิจโลกฟื้นตัว พร้อมกับชี้ว่า ราคาที่พุ่งขึ้นในปัจจุบันเป็นเพราะการเก็งกำไรและเงินดอลลาร์อ่อนค่า มากกว่าจะเป็นเพราะปัจจัยพื้นฐาน</p>
<p>ทางด้าน<persName><roleName>นาย</roleName><forename>อาลี</forename> <middlename>อัล</middlename> <surname>ไนมี</surname></persName> รัฐมนตรีว่าการกระทรวงน้ำมันซาอุดีอาระเบีย กล่าวว่า ราคาน้ำมันมีแนวโน้มไต่ระดับสูงขึ้น แต่ไม่ได้ระบุว่าเมื่อไรราคาจะแตะระดับ 75 ดอลลาร์ต่อบาร์เรล ซึ่งเป็นระดับที่จะช่วยกระตุ้นการลงทุนของประเทศผู้ผลิต</p>
<p>พร้อมกันนี้ รัฐมนตรีพลังงาน จี 8 ตกลงริเริ่มโครงการที่จะช่วยลดการปล่อยก๊าซเรือนกระจก โดยจะถ่ายโอนเทคโนโลยีประหยัดพลังงานจากประเทศพัฒนาแล้วไปยังประเทศกำลังพัฒนา ประเทศที่เข้าร่วมจะต้องส่งข้อมูลปริมาณการบริโภคพลังงานในอุตสาหกรรมต่างๆ ซึ่งจะนำไปใช้วางแผนการให้ความช่วยเหลือทางเทคโนโลยีแก่ประเทศกำลังพัฒนา โดยมุ่งหวังว่า โครงการนี้จะทำให้โลกมีพลังงานสำรองที่มั่นคง และลดการปล่อยก๊าซเรือนกระจก</p></body>
</news>
