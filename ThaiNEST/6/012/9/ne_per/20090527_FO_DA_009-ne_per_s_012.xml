<teiHeader>
<fileDesc>
<titleStmt>
  <title>พายุถล่มเอเชียใต้ตายแล้วเฉียดร้อย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-27 08:38:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200302&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>พายุถล่มเอเชียใต้ตายแล้วเฉียดร้อย</headline>
<lead>สถานการณ์พายุไซโคลนไอลาพัดกระหน่ำอินเดียและบังกลาเทศอย่างหนัก ทำให้มีผู้เสียชีวิตแล้วเกือบ 100 ศพ ส่วนที่ปาปัวนิวกินี เกิดเหตุดินถล่มตายหมู่นับสิบศพ</lead>
<neck></neck>
<body><p>พายุไซโคลนไอลา เคลื่อนตัวเข้าถล่มบังกลาเทศและภาคตะวันออกของอินเดียเมื่อคืนวันจันทร์  คร่าชีวิตคนแล้วกว่า 90 ศพ  เจ้าหน้าที่และสื่อท้องถิ่นรายงานเมื่อวันอังคารว่า มีผู้เสียชีวิตไม่ต่ำกว่า 62 ศพในบังกลาเทศ และ 29 ศพในรัฐเบงกอลตะวันตกของอินเดีย ขณะที่สถานีโทรทัศน์เอทีเอ็นของบังกลาเทศแจ้งว่า ตัวเลขผู้เสียชีวิตพุ่งเป็น 62 ศพ เนื่องจากหน่วยกู้ภัยพบศพเพิ่มอีก 47 ศพจากพื้นที่ต่าง ๆ ในแถบชายฝั่งของประเทศ โดยเฉพาะเขตซัทไฮราใกล้เมืองท่ามองลา พบคนตายถึง 17 ศพในหมู่บ้านเดียว</p>
<p>นอกจากนี้ อิทธิพลของไซโคลนไอลา ก่อให้เกิดคลื่นสูงและน้ำท่วม ทำให้ชาวบ้านราว 5 แสนคนต้องละทิ้งบ้านเรือนหนีเอาตัวรอด ท่ามกลางกระแสลมแรงด้วยความเร็ว 100 กิโลเมตรต่อชั่วโมง และที่อินเดียใน   รัฐเบงกอลตะวันตก กองทัพและเจ้าหน้าที่บรรเทาทุกข์ของรัฐบาลนิวเดลี เริ่มปฏิบัติการช่วยเหลือชาวบ้านที่ได้รับความเดือดร้อน จากพายุไซโคลนกว่า 4 แสนคนในภูมิภาคซันดาร์แบนส์ เจ้าหน้าที่บอกว่า เท่าที่ผ่านมามีคนตายไปแล้ว 29 ศพ ส่วนใหญ่มีสาเหตุ  มาจากบ้านพัง ถูกไฟช็อต หรือต้นไม้หักโค่น   ลงมาทับ</p>
<p>วันเดียวกันสำนักข่าวเอเอพีในออสเตรเลียรายงานว่า เกิดฝนตกหนักในปาปัวนิวกินี ประเทศในแถบแปซิฟิก ทำให้ดินถล่มคนถูกฝังหมู่ 19 ศพ ส่วนใหญ่เป็นเด็กและผู้หญิง ในหมู่บ้านซองเกฟิฟิในจังหวัดโมโรบี แถบชายฝั่งตะวันตกเฉียงเหนือของปาปัวนิวกินีเมื่อช่วงเช้าวันอาทิตย์ ก่อนหน้านี้เมื่อเดือนมี.ค. ฝนตกหนักจนดินถล่ม คนตายไม่น้อย  กว่า 7 ศพ รวมเด็ก 4 ศพ ในเมืองอีสเทิร์น ไฮแลนด์.</p></body>
</news>
