<teiHeader>
<fileDesc>
<titleStmt>
  <title>โสมแดงยั่วสหรัฐยิงมิสไซล์เพิ่ม  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/270509/5310  </bibl>
</sourceDesc>
</fileDesc>
</teiHeader>
<news>
<headline>โสมแดงยั่วสหรัฐยิงมิสไซล์เพิ่ม</headline>
<lead> เกาหลีเหนือยิงทดสอบมิสไซล์พิสัยใกล้เพิ่มอีก  2  ลูกในวันอังคาร  หลังจากทำให้โลกตะลึงด้วยการทดลองระเบิดนิวเคลียร์ใต้ดินและยิงทดสอบมิสไซล์ไล่หลังเมื่อวันจันทร์ท้าทายมหาอำนาจอีก  บอกนโยบายปรปักษ์ของสหรัฐไม่เคยเปลี่ยน  คณะมนตรีความมั่นคงยูเอ็นออกเสียงประณามเป็นเอกฉันท์  เตรียมออกข้อมติคว่ำบาตรเพิ่มเติม</lead>
<neck></neck>
<body><p>ความเคลื่อนไหวอีกด้านหนึ่งจากเกาหลีใต้   ซึ่งแน่นอนว่าจะยิ่งเพิ่มความตึงเครียดในคาบสมุทรเกาหลี   ในวันอังคารรัฐบาลโซลได้ประกาศจะเข้าร่วมโครงการความริเริ่มความมั่นคงด้านการแพร่กระจายอาวุธ   (พีเอสไอ)  ที่สหรัฐเป็นผู้นำ  ในการขัดขวางการแพร่กระจายอาวุธอานุภาพทำลายล้างสูง  อันมีเป้าหมายในการสกัดกั้นการนำส่งอาวุธเหล่านี้ทางทะเล  </p>
<p>     รัฐบาลเกาหลีเหนือเคยเตือนว่า   หากเกาหลีใต้เข้าร่วมโครงการซึ่งมีสมาชิกเกือบ  100  ประเทศนี้  จะเท่ากับการประกาศสงคราม</p>
<p>สำนักข่าวยอนฮัพของเกาหลีใต้รายงานวันที่   26  พฤษภาคม  อ้างแหล่งข่าวในรัฐบาลว่า  ภายหลังคณะมนตรีความมั่นคงแห่งสหประชาชาติมีมติประณาม  เกาหลีเหนือได้ยิงทดสอบอาวุธปล่อยพิสัยใกล้อีก   2   ลูกนอกชายฝั่งตะวันออกในวันนี้  ลูกหนึ่งเป็นชนิดยิงจากพื้นสู่อากาศ  และอีกลูกเป็นชนิดยิงจากพื้นสู่เรือ  มิสไซล์ทั้งสองลูกนี้มีระยะโจมตีราว  130  กม.  แหล่งข่าวรัฐบาลในกรุงโซลหลายรายคาดเดาด้วยว่า   เกาหลีเหนืออาจยิงทดสอบมิสไซล์พิสัยใกล้เพิ่มเติมอีกในวันพุธนี้  โดยอาจยิงไปตกในทะเลที่เป็นข้อพิพาทน่านน้ำกับเกาหลีใต้ </p>
<p> เมื่อวันจันทร์   ภายหลังทดสอบอาวุธนิวเคลียร์ใต้ดินได้ไม่กี่ชั่วโมง  เกาหลีเหนือได้ยิงทดสอบมิสไซล์พิสัยใกล้ด้วย  3  ลูก </p>
<p> การทดสอบนิวเคลียร์   ซึ่งเป็นครั้งที่สองของเกาหลีเหนือไล่หลังการทดสอบเมื่อปี   2549   ก่อเสียงก่นประณามจากชาติมหาอำนาจในภูมิภาคนั้น  รวมถึง<persName><roleName>ประธานาธิบดี</roleName><forename>บารัก </forename> <surname>โอบามา </surname></persName>  ของสหรัฐที่ระบุว่า  โครงการอาวุธนิวเคลียร์ของเปียงยางเป็นภัยคุกคามต่อความมั่นคงระหว่างประเทศ </p>
<p>     <persName><surname>โอบามา</surname></persName>ยังได้ให้คำรับประกันกับ<persName><roleName>ประธานาธิบดี</roleName><surname>ลี </surname>  <forename>มุงบัก</forename></persName>  ของเกาหลีใต้เผื่อไว้กรณีเกาหลีเหนือเหิมเกริมหนักข้อขึ้นด้วยว่า   รัฐบาลสหรัฐจะทุ่มเทอย่างเต็มที่ในการป้องกันคาบสมุทรเกาหลี</p>
<p>ในวันจันทร์  คณะมนตรีความมั่นคงยูเอ็นได้นัดประชุมฉุกเฉินลงมติเป็นเอกฉันท์ประณามการทดสอบนิวเคลียร์ของเกาหลีเหนือครั้งนี้ว่าเป็นการละเมิดกฎหมายระหว่างประเทศอย่างชัดแจ้ง   สมาชิกคณะมนตรีฯ   ยังจะเริ่มกระบวนการออกข้อมติใหม่เพื่อคว่ำบาตรเกาหลีเหนือเพิ่มเติมจากของเก่าด้วย </p>
<p>     กระนั้นก็ดี  นักวิเคราะห์เชื่อกันว่า  ประเทศเพื่อนบ้านยักษ์ใหญ่ของเกาหลีเหนืออย่างจีน ซึ่งเป็นหนึ่งในสมาชิกถาวรที่มีสิทธิยับยั้งการออกข้อมติ   ไม่น่าจะสนับสนุนมาตรการลงโทษที่รุนแรง</p>
<p>แม้จะถูกประชาคมนานาชาติรุมประณาม   แต่รัฐบาลเกาหลีเหนือไม่นำพา  โดยหันไปพุ่งเป้าตอบโต้รัฐบาลสหรัฐอย่างเจาะจง   ด้วยการอ้างเหตุผลเก่าเดิมที่เคยสร้างความชอบธรรมต่อการสร้างคลังอาวุธนิวเคลียร์  ว่าสหรัฐนั่นแหละเป็นประเทศที่ก้าวร้าว</p>
<p> "กองทัพและประชาชนของเราพร้อมเต็มที่ที่จะทำสงคราม   ต่อต้านความพยายามอย่างไม่ยั้งคิดด้วยการชิงโจมตีก่อนของสหรัฐ"   สำนักข่าวเคซีเอ็นเอของทางการเปียงยางรายงานคำแถลงของรัฐบาล</p>
<p> ที่กรุงฮานอย   รัฐมนตรีต่างประเทศจากชาติเอเชียและสหภาพยุโรป  (อียู)  ที่กำลังประชุมอาเซมซัมมิตนาน  2  วัน  ได้มีแถลงการณ์ประณามการทดสอบนิวเคลียร์ของเกาหลีเหนือด้วย  และเรียกร้องให้เกาหลีเหนือหวนคืนเวทีเจรจา  6  ฝ่ายเพื่อล้มเลิกโครงการนิวเคลียร์.</p></body>
</news>
