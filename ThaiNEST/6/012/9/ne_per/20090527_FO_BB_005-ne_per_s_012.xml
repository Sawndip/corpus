<teiHeader>
<fileDesc>
<titleStmt>
  <title>ยอดตายหวัดใหญ่ทั่วโลกเฉียดร้อย กักตัวผู้โดยสารเรือสำราญกว่า2พัน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/27/news_28818272.php?news_id=28818272  </bibl>
</sourceDesc>
</fileDesc>
</teiHeader>
<news>
<headline>ยอดตายหวัดใหญ่ทั่วโลกเฉียดร้อย กักตัวผู้โดยสารเรือสำราญกว่า2พัน</headline>
<lead>ยอดตายทั่วโลกจากหวัดใหญ่สายพันธุ์ใหม่ ขยับขึ้นใกล้หลักร้อย ขณะผู้โดยสารเรือสำราญกว่า 2,000 คน ถูกขอให้กักกันโรค หลังเด็กออสเตรเลียติดเชื้อ องค์การอนามัยโลก (ฮู) เผยวานนี้ (26 พ.ค.) ว่า ยอดผู้เสียชีวิตทั่วโลกจากไข้หวัดใหญ่สายพันธุ์ใหม่ 2009 อยู่ที่ 97 คน ติดเชื้อ 12,515 คนใน 46 ประเทศ นับว่ามีผู้ติดเชื้อเพิ่มขึ้นจากวันก่อน 493 ราย เสียชีวิตในเม็กซิโกอีก 3 ราย แคนาดา 1 ราย และสหรัฐ 2 ราย</lead>
<neck></neck>
<body><p>กระทรวงสาธารณสุขเม็กซิโกยืนยันยอดผู้เสียชีวิตที่ 83 ราย ติดเชื้อกว่า 4,485 ราย ขณะที่สื่อสหรัฐรายงานว่าผู้หญิงในเมืองชิคาโกซึ่งมีสุขภาพไม่ดี ได้เสียชีวิตจากไวรัสหวัดใหญ่สายพันธุ์ใหม่ ขณะที่ผู้หญิงในนิวยอร์กคนหนึ่งซึ่งอยู่ในวัย 50 ก็เสียชีวิตด้วยโรคนี้ ศูนย์ควบคุมและป้องกันโรคของสหรัฐยืนยันผู้ติดเชื้อที่ 6,764 ราย ตาย 12 ราย
ทางด้านชายวัย 44 ปีจากเมืองโตรอนโตเป็นผู้เสียชีวิตรายที่ 2 ในแคนาดา ขณะยอดผู้ติดเชื้ออยู่ที่ 805 ราย สำหรับฮอนดูรัส ไอซ์แลนด์ และคูเวตรายงานว่าพบผู้ติดเชื้อเป็นครั้งแรก โดยฮอนดูรัสและไอซ์แลนด์มีประเทศละราย ส่วนคูเวตมี 18 รายเป็นทหารอเมริกันที่เดินทางออกนอกคูเวตไปแล้ว</p>
<p>เจ้าหน้าที่ฮ่องกงยืนยันผู้ติดเชื้อเพิ่ม 2 รายเป็นทารกที่เดินทางมากับเที่ยวบินจากนิวยอร์ก ทำให้ยอดผู้ติดเชื้อเพิ่มเป็น 9 ราย เช่นเดียวกับสาธารณรัฐเช็กที่พบผู้ติดเชื้อรายแรกจากนิวยอร์กเป็นชาย</p>
<p>ละตินอเมริกาเป็นภูมิภาคที่พบผู้ติดเชื้อเพิ่มมากที่สุด โดยยอดผู้ติดเชื้อในเอกวาดอร์เพิ่มเป็น 24 รายจากเมื่อปลายสัปดาห์ที่แล้วที่มี 10 ราย ส่วนเปรูเพิ่ม 2 รายเป็น 27 ราย อาร์เจนตินาพุ่งเป็น 19 ราย จีนยืนยันผู้ติดเชื้อเพิ่ม 2 ราย ทำให้ยอดผู้ติดเชื้ออยู่ที่ 11 ราย เกาหลีใต้พบผู้ติดเชื้อรายที่ 23 ส่วนผู้โดยสารเรือสำราญกว่า 2,000 คนถูกขอให้กักกันโรค 1 สัปดาห์ หลังจากเด็กออสเตรเลีย 2 คนบนเรือติดเชื้อ</p></body>
</news>
