<teiHeader>
<fileDesc>
<titleStmt>
  <title>จับ4หนุ่มวางแผนบึ้มนิวยอร์ก  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=48541  </bibl>
</sourceDesc>
</fileDesc>
</teiHeader>
<news>
<headline>จับ4หนุ่มวางแผนบึ้มนิวยอร์ก</headline>
<lead>สหรัฐหวิดเจอโศกนาฏกรรมอีกรอบ เอฟบีไอรวบ 4 ผู้ก่อการร้ายวางแผนถล่มโบสถ์-ฐานทัพสหรัฐได้ก่อนก่อเหตุ</lead>
<neck></neck>
<body><p>สำนักข่าวเอเอฟพี รายงานอ้างเจ้าหน้าที่กระทรวงยุติธรรมสหรัฐ ว่า เจ้าหน้าที่จากหน่วยสืบสวนสอบสวนกลางสหรัฐ (เอฟบีไอ) ร่วมมือกับกรมตำรวจนิวยอร์ก ได้จับกุมชายฉกรรจ์ 4 คน ในข้อหาวางแผนก่อการร้ายในมหานครนิวยอร์ก วานนี้ โดยจะเปิดการไต่สวนกลุ่มคนดังกล่าวในวันนี้ ตามเวลาท้องถิ่นสหรัฐ</p>
<p>เอกสารยื่นฟ้องร้อง ระบุว่า ชายทั้ง 4 คนเกิดในสหรัฐ และมีแผนที่จะวางระเบิดโบสถ์ริเวอร์เดล ซึ่งเป็นโบสถ์ยิวแห่งหนึ่งในเขตบรองซ์ รวมทั้งใช้จรวดยิงถล่มเครื่องบินรบของกองทัพอากาศสหรัฐ ที่ตั้งอยู่ในสนามบินสจวต ในนิวยอร์กด้วย</p>
<p>ทั้งนี้ ผู้ต้องสงสัยทั้ง 4 คน ได้แก่ <persName><forename>เจมส์</forename> <surname>โครมิตี</surname></persName> <persName><forename>เดวิด</forename> <surname>วิลเลียมส์</surname></persName> <persName><forename>ออนตา</forename> <surname>วิลเลียมส์</surname></persName> และ<persName><forename>ลาแกร์</forename> <surname>เพย์เยน</surname></persName> เป็นชาวมุสลิม โดย 3 คน มีเชื้อสายอาหรับ ขณะที่อีก 1 คน มีเชื้อสายเฮติ
<persName><forename>ปีเตอร์</forename> <surname>คิง</surname></persName> สมาชิกสภานิวยอร์ก เปิดเผยว่า แผนการก่อการร้ายดังกล่าวถูกเปิดโปง </p>
<p>เนื่องจากเอฟบีไอส่งสายลับเข้าไปให้ความร่วมมือกับกลุ่มผู้ต้องสงสัยเมื่อราว 1 ปีก่อนหน้านี้ โดยสายลับดังกล่าวได้จัดหาอาวุธที่ต้องการใช้ในการโจมตีให้ แต่อาวุธเหล่านั้นเป็นของปลอม ขณะที่กลุ่มผู้ต้องสงสัยเชื่อว่าอาวุธนั้นเป็นของจริง</p>
<p>ขณะที่ <persName><forename>ไมเคิล</forename> <surname>บลูมเบิร์ก</surname></persName> นายกเทศมนตรีนครนิวยอร์ก ระบุในแถลงการณ์ว่า ความพยายามล่าสุดเพื่อโจมตีอิสรภาพของสหรัฐ สะท้อนให้เห็นว่าภัยคุกคามด้านความมั่นคงภายในของนครนิวยอร์กนั้นเป็นเรื่องจริง และเน้นย้ำถึงเหตุผลว่าทำไมเราจึงต้องคอยระมัดระวังอยู่เสมอเพื่อป้องกันการก่อการร้าย</p>
<p>เอกสารยื่นฟ้องร้อง ระบุด้วยว่า ผู้ต้องสงสัยมีแรงจูงใจในการโจมตีนครนิวยอร์ก เนื่องจากไม่พอใจที่สหรัฐนำทัพนานาชาติเข้าโจมตีอัฟกานิสถาน ในปี 2545 เพื่อต่อต้านเครือข่ายก่อการร้ายอัลกออิดะห์ และกลุ่มติดอาวุธตาลีบัน ทั้งนี้หากศาลพิจารณาว่ากลุ่มผู้ต้องสงสัยดังกล่าวมีความผิดจริง พวกเขาจะต้องโทษสูงสุดที่จำคุกตลอดชีวิต</p></body>
</news>
