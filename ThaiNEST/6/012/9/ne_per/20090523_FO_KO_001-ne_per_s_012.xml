<teiHeader>
<fileDesc>
<titleStmt>
  <title>คนเกาหลีใต้ช็อคข่าวการตายของ"โรห์"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090523/13980/%e0%b8%84%e0%b8%99%e0%b9%80%e0%b8%81%e0%b8%b2%e0%b8%ab%e0%b8%a5%e0%b8%b5%e0%b9%83%e0%b8%95%e0%b9%89%e0%b8%8a%e0%b9%87%e0%b8%ad%e0%b8%84%e0%b8%82%e0%b9%88%e0%b8%b2%e0%b8%a7%e0%b8%81%e0%b8%b2%e0%b8%a3%e0%b8%95%e0%b8%b2%e0%b8%a2%e0%b8%82%e0%b8%ad%e0%b8%87%e0%b9%82%e0%b8%a3%e0%b8%ab%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>คนเกาหลีใต้ช็อคข่าวการตายของ"<persName><surname>โรห์</surname></persName>"</headline>
<lead>ชาวเกาหลีใต้ทั้งประเทศต่างตกใจ และเศร้าใจต่อข่าวการฆ่าตัวตายของอดีต<persName><roleName>ประธานาธิบดี</roleName><surname>โรห์</surname> <forename>มู ฮียอน</forename></persName> ของพวกเขา</lead>
<neck></neck>
<body><p>(23พ.ค.) ขณะที่ประธานาธิบดีคนปัจจุบัน ซึ่งเป็นผู้นำลำดับถัดมาจาก<persName><roleName>นาย</roleName><surname>โรห์</surname></persName> บอกว่าเรื่องนี้เป็นโศกนาฏกรรมของชาติเลยทีเดียว โดย<persName><roleName>ประธานาธิบดี</roleName><surname>ลี</surname> <forename>มยอง บัก</forename></persName> บอกว่าเป็นเรื่องยากที่จะเชื่อว่าได้เกิดขึ้นจริง มันเป็นเหตุการณ์ที่น่าเศร้า และเป็นโศกนาฏกรรม</p>
<p><persName><roleName> ประธานาธิบดี</roleName><surname>ลี</surname></persName> ได้รับการแจ้งข่าวเรื่องนี้ ระหว่างกำลังประชุมสุดยอดกับ<persName><roleName>ประธานาธิบดี</roleName> <forename>วาคลาฟ</forename> <surname>เคล๊าซ์</surname></persName> ของสาธารณรัฐเช็คที่มาเยือนเกาหลีใต้ และผู้นำเกาหลีใต้ก็ได้ประกาศยกเลิกหมายกำหนดการณ์ที่เหลือสำหรับวันนี้ทั้งหมด พร้อมสั่งให้บรรดารัฐมนตรีที่เกี่ยวข้อง จัดเตรียมพิธีศพที่สมเกียรติ โดยให้มีบรรยากาศของความเคารพสำหรับอดีตประธานาธิบดีผู้จากไป</p>
<p> ขณะที่<persName><roleName>นายกรัฐมนตรี</roleName><forename>ทาโร</forename> <surname>อาโซ</surname></persName> ของญี่ปุ่น ก็แสดงความเสียใจกับการสูญเสียของประเทศเพื่อนบ้าน และขอสวดมนต์ให้กับดวงวิญญาณของผู้ตาย พร้อมกับบอกว่าประหลาดใจมากหลังจากที่ได้รับข่าวการตาย</p>
<p> ด้าน<persName><roleName>นาย</roleName><surname>คิม</surname> <forename>ยุง ฮัน</forename></persName> รัฐมนตรียุติธรรม ที่รับผิดชอบคดีคอร์รัปชั่นของอดีตประธานาธิบดี บอกว่า ตอนนี้ก็เท่ากับว่า คดีที่ฟ้องร้องอดีตประธานาธิบดีได้ปิดลงแล้ว</p>
<p> ส่วน<persName><roleName>นาย</roleName><surname>คิม</surname> <forename>แด จุง</forename></persName> อดีตประธานาธิบดีเกาหลีใต้อีกคน ก็บอกว่าตกใจและเสียใจอย่างมาก เพราะเท่ากับว่าเขาสูญเสียเพื่อนที่คบกันมายาวนาน เพราะทั้งสองร่วมกันต่อสู้เพื่อประชาธิปไตยมายาวนาน ส่วนข้อกล่าวหาเกี่ยวกับคนในครอบครัวของเขาที่รั่วไหลออกมาสู่สื่อมวลชนในทุกๆวันนั้น บางทีก็อาจจะทำให้<persName><roleName>นาย</roleName><surname>โรห์</surname></persName> รับความกดดัน และความตึงเครียดไว้ไม่ไหวอีกต่อไป</p>
<p> ขณะที่ประชาชนคนธรรมดา ก็มีความคิดเห็นแตกต่างกันไป บ้างก็บอกว่าเรื่องที่เกิดขึ้น สร้างความน่าละอายให้กับทั้งประเทศ เพราะทางการเล่นงานกับอดีตประธานาธิบดีหนักเกินไป บ้างก็ว่า สื่อมวลชน รวมทั้งเจ้าหน้าที่ที่ปล่อยข่าว ควรต้องมีส่วนร่วมรับผิดชอบกับเรื่องนี้ บางคนก็บอกว่า<persName><roleName>นาย</roleName><surname>โรห์</surname></persName> เป็นคนกล้าหาญ และเป็นเหยื่อของยุคนี้ แต่บางคนก็ตำหนิอดีตประธานาธิบดีที่เลือกที่จะฆ่าตัวตาย เพราะเห็นว่าควรใช้กระบวนการทางกฏหมายในการพิสูจน์ว่าอะไรถูกอะไรผิด</p></body>
</news>
