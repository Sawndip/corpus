<teiHeader>
<fileDesc>
<titleStmt>
  <title>เม็กซิโก-มะกัน-แคนาดาตายเพิ่มจากหวัด2009  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090526/14334/%e0%b9%80%e0%b8%a1%e0%b9%87%e0%b8%81%e0%b8%8b%e0%b8%b4%e0%b9%82%e0%b8%81%e0%b8%a1%e0%b8%b0%e0%b8%81%e0%b8%b1%e0%b8%99%e0%b9%81%e0%b8%84%e0%b8%99%e0%b8%b2%e0%b8%94%e0%b8%b2%e0%b8%95%e0%b8%b2%e0%b8%a2%e0%b9%80%e0%b8%9e%e0%b8%b4%e0%b9%88%e0%b8%a1%e0%b8%88%e0%b8%b2%e0%b8%81%e0%b8%ab%e0%b8%a7%e0%b8%b1%e0%b8%942009.html  </bibl>
</sourceDesc>
</fileDesc>
</teiHeader>
<news>
<headline>เม็กซิโก-มะกัน-แคนาดาตายเพิ่มจากหวัด2009</headline>
<lead>เม็กซิโก สหรัฐฯ และแคนาดา ต่างมีผู้เสียชีวิตเพิ่มเพราะไข้หวัดใหญ่ 2009</lead>
<neck></neck>
<body><p>(26พ.ค.) เจ้าหน้าที่เม็กซิโกประกาศเมื่อวันจันทร์ว่า มียอดผู้เสียชีวิตจากไข้หวัดใหญ่ 2009 เพิ่มอีก 3 คน ทำให้ยอดผู้เสียชีวิตจากโรคนี้ที่เม็กซิโกเพิ่มเป็น 83 คนแล้ว ขณะที่แคนาดากับสหรัฐฯต่างมีผู้เสียชีวิตเพิ่มอีกชาติละ 1 คน  ทำให้ยอดผู้เสียชีวิตในแคนาดาเพิ่มเป็น2 คน ส่วนสหรัฐฯเพิ่มเป็น 12 คน  ซึ่งก่อนที่ทั้งสามชาติจะประกาศตัวเลขล่าสุดนี้ ทางองค์การอนามัยโลก หรือ WHO ได้ประกาศยอดรวมผู้เสียชีวิตอย่างน้อย 91 คนทั่วโลกจากยอดผู้ติดเชื้อทั่วโลก รวมมากกว่า 12,500 คน</p>
<p>ตัวเลขของศูนย์ควบคุมและป้องกันโรคของสหรัฐ หรือ CDC อยู่ที่ผู้เสียชีวิต 10 คน จากยอดผู้ติดเชื้อ  6,700 คน ซึ่งส่วนใหญ่มีอาการป่วยไม่รุนแรง ขณะที่นิวยอร์ครายงานผู้เสียชีวิตคนที่ 11 ช่วงสุดสัปดาห์ที่ผ่านมา และคนที่ 12 เป็นชาวเมืองชิคาโก รัฐอิลลินอยส์ ซึ่งมีรายงานว่าป่วยโรคอื่นอยู่ด้วยแต่ไม่มีรายละเอียด เช่นเดียวกับผู้เสียชีวิตคนที่สองของแคนาดา ซึ่งเป็นชาวนครโตรอนโต ที่เจ็บป่วยด้วยโรคเรื้อรังมาก่อนแล้ว และมีแถลงการณ์ว่าเจ้าหน้าที่ชันสูตรศพกำลังตรวจสอบรายละเอียดเกี่ยวกับการเสียชีวิตของเขา</p>
<p> เม็กซิโกประกาศแผนมูลค่า 90 ล้านดอลลาร์ ( 3,150 ล้านบาท ) เพื่อรณงค์ให้นักท่องเที่ยวกลับไป เพราะเป็นธุรกิจที่นำเงินสกุลต่างประเทศเข้าประเทศมากเป็นอันดับสาม แต่การระบาดของโรคทำให้จำนวนนักท่องเที่ยวและผู้เข้าพักตามโรงแรมต่ำสุดเป็นประวัติการณ์ ขณะเดียวกันที่เมืองท่าเวราครูซ ได้มีการเปิดแพรคลุมป้ายรูปปั้นบรอนซ์เด็กชายเอดการ์ เฮอร์นานเดซ วัย 5 ขวบ ซึ่งเป็นผู้ป่วยที่ได้รับการยืนยันคนแรกของประเทศ แต่หายป่วยแล้ว โดยรูปปั้นเป็นสัญญลักษณ์ของความหวัง และตั้งอยู่ที่สวนสาธารณะของหมู่บ้านลา กลอเรีย หมู่บ้านฟาร์มหมูในภูเขา ที่ซึ่งนักวิทยาศาตร์กำลังเริ่มเก็บตัวอย่างเลือดจากชาวบ้านและหมู</p></body>
</news>
