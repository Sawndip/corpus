<teiHeader>
<fileDesc>
<titleStmt>
  <title>"ซูจี"ขึ้นให้การต่อศาลครั้งแรกปฏิเสธทุกข้อกล่าวหา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090527/14484/%e0%b8%8b%e0%b8%b9%e0%b8%88%e0%b8%b5%e0%b8%82%e0%b8%b6%e0%b9%89%e0%b8%99%e0%b9%83%e0%b8%ab%e0%b9%89%e0%b8%81%e0%b8%b2%e0%b8%a3%e0%b8%95%e0%b9%88%e0%b8%ad%e0%b8%a8%e0%b8%b2%e0%b8%a5%e0%b8%84%e0%b8%a3%e0%b8%b1%e0%b9%89%e0%b8%87%e0%b9%81%e0%b8%a3%e0%b8%81%e0%b8%9b%e0%b8%8f%e0%b8%b4%e0%b9%80%e0%b8%aa%e0%b8%98%e0%b8%97%e0%b8%b8%e0%b8%81%e0%b8%82%e0%b9%89%e0%b8%ad%e0%b8%81%e0%b8%a5%e0%b9%88%e0%b8%b2%e0%b8%a7%e0%b8%ab%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>"ซูจี"ขึ้นให้การต่อศาลครั้งแรกปฏิเสธทุกข้อกล่าวหา</headline>
<lead>ย่างกุ้ง-พม่าอ้างเตรียมปล่อย "ซูจี" เป็นอิสระในสัปดาห์นี้ แต่นายยีตทอว์ทำเสียแผน ขณะที่ซูจีขึ้นให้การต่อศาลเป็นวันแรก ยืนกรานปฏิเสธทุกข้อหา</lead>
<neck></neck>
<body><p>พลจัตวาหมิ่น เต็ง นายตำรวจระดับสูงของพม่า แถลงเมื่อวันอังคาร (26 พ.ค.) ว่าจริงๆ แล้วทางการพม่ามีแผนที่จะปล่อยตัวนางออง ซาน ซูจีเป็นอิสระในสัปดาห์นี้ แต่ได้ล้มเลิกการตัดสินใจดังกล่าวลงภายหลังจากที่เกิดเหตุชายชาวอเมริกันแอบว่ายน้ำข้ามทะเลสาบไปพักยังบ้านของนางซูจี ซึ่งเป็นการกระทำที่ละเมิดกฎหมายความมั่นคงภายในของพม่า</p>
<p>นายตำรวจผู้นี้ได้กล่าวว่า ทางการพม่าคิดจะปล่อยตัวนางซูจีจากการกักบริเวณที่บ้านพักด้วยเหตุผลด้านมนุษยธรรม เพราะเธอเป็นบุตรสาวของนายพลอองซาน ผู้ก่อตั้งประเทศ แต่กลับเกิดเหตุไม่คาดฝันขึ้นเสียก่อน ซึ่งหมายถึงกรณีที่นายจอห์น วิลเลียม ยีตทอว์ ทหารผ่านศึกชาวอเมริกัน แอบว่ายน้ำข้ามทะเลสาบอินยาไปหานางซูจีที่บ้านพัก แล้วค้างอยู่ที่นั่น 2 คืน</p>
<p>อย่างไรก็ตาม พลจัตวาหมิ่น เต็งกล่าวว่า ทางการพม่ามีสิทธิ์กักตัวนางซูจีไว้ที่บ้านพักได้อีก 6 เดือน เพราะนับถึงปัจจุบันนางซูจีเพิ่งถูกกักบริเวณเพียง 4 ปีกับอีก 6 เดือน เท่ากับว่า ทางการสามารถควบคุมตัวเธอได้อีก 6 เดือนจึงจะครบกำหนดกักบริเวณได้ 5 ปีตามที่กฎหมายกำหนด ซึ่งขัดแย้งกับที่ทนายความของซูจีบอกว่าวันพุธที่ 27 พฤษภาคมนี้เป็นวันครบกำหนดที่นางซูจีถูกกักตัวครบ 5 ปีพอดี</p>
<p>ด้านนางซูจีได้ขึ้นให้การในศาลเป็นวันแรกด้วยท่าทีที่มั่นใจ และได้ตอบคำถาม 10 ข้อเป็นเวลาประมาณ 30 นาที โดยให้การว่าไม่รู้ว่านายยีตทอว์เป็นใคร และมาถึงบ้านเมื่อไร รวมทั้งไม่รู้วัตถุประสงค์ของเขาด้วย ตัวเธอเพิ่งจะมารู้เรื่องการมาเยือนของชายอเมริกันรายนี้หลังจากที่สาวใช้มาปลุกช่วงเช้าตรู่ของวันที่ 4 พฤษภาคมแล้วบอกว่านายยีตทอว์มาที่บ้าน เมื่อผู้พิพากษาถามว่าแล้วได้แจ้งให้เจ้าหน้าที่ทราบเรื่องการบุกรุกนี้หรือไม่ นางซูจีก็ตอบว่าไม่ได้แจ้ง
</p>
<p>นางซูจียังยืนยันด้วยว่าไม่ได้ละเมิดการกักบริเวณเพราะแค่ให้ที่พักพิงชั่วคราวแก่นายยีตทอว์ ซึ่งได้ออกจากบ้านของเธอในวันที่ 5 พฤษภาคม <time when="23:45:00">ระหว่างเวลา 23.45</time>-<time when="00:00:00">24.00 น.</time> โดยเธอรู้เพียงว่าเขาไปที่ทะเลสาบ แต่ไม่รู้ว่าออกไปจากบ้านด้วยวิธีไหนเพราะมืด</p>
<p>การพิจารณาคดีในวันนี้มีนักการทูต 40 คน และนักข่าว 35 คน เป็นต่างชาติ 15 คนเข้าร่วมรับฟังด้วย โดยระหว่างที่เดินออกจากศาลนางซูจีได้กล่าวขอบคุณนักการทูตต่างชาติที่มาเข้าร่วมรับฟังการพิจารณาคดีด้วย โดยบอกว่ารู้สึกดีใจที่ได้รับการสนับสนุนจากโลกภายนอก
</p>
<p> ด้านคณะทนายของนางซูจีไม่พอใจนักที่อยู่ดีๆ นางซูจีก็ถูกนำตัวขึ้นให้ปากคำในวันอังคาร ซึ่งเป็นการพิจารณาคดีวันที่ 6 ทำให้ไม่มีเวลาพอที่จะวางแผนเรื่องคำให้การ</p></body>
</news>
