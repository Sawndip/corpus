<teiHeader>
<fileDesc>
<titleStmt>
  <title>ศรีลังกาปัดข้อเสนอปรองดองกบฏทมิฬ  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/270509/5309  </bibl>
</sourceDesc>
</fileDesc>
</teiHeader>
<news>
<headline>ศรีลังกาปัดข้อเสนอปรองดองกบฏทมิฬ</headline>
<lead>รัฐมนตรีกลาโหมศรีลังกาปัดข้อเสนอขอเข้าร่วมกระบวนการประชาธิปไตยของกลุ่มกบฏพยัคฆ์ทมิฬอีแลม  (แอลทีทีอี)  พร้อมเล็งเสริมกำลังอีกนับแสนนายสกัดหากทัพกบฏคืนชีพ</lead>
<neck></neck>
<body><p> โกธพญา  ราชปักษา  รัฐมนตรีกลาโหมศรีลังกา  กล่าวกับสำนักข่าวบีบีซีว่า  รัฐบาลไม่อาจแน่ใจได้ว่ากลุ่มพยัคฆ์ทมิฬจะยุติการก่อการร้ายได้จริง   "ผมไม่เชื่อว่าแอลทีทีอีจะสามารถเข้าสู่กระบวนการประชาธิปไตยได้ตามที่พูดหลังจากก่อเหตุรุนแรงมาหลายปี   ผมไม่สนใจคนพวกนี้เพราะคิดว่าตอนนี้มีพรรคการเมืองของชาวทมิฬที่ถูกต้องตามระบอบประชาธิปไตยอยู่มากพอที่จะเป็นปากเป็นเสียงให้ชนกลุ่มน้อยชาวทมิฬได้"</p>
<p> เมื่อวันอาทิตย์  ศีลวาราชา  ปัทมานาธาน  โฆษกอาวุโสของกลุ่มแอลทีทีอีเผยว่า  ต่อไปกลุ่มจะใช้สันติวิธีในการต่อสู้เพื่อสิทธิของชาวทมิฬ   และยินดีที่จะเข้าร่วมกระบวนการประชาธิปไตยกับรัฐบาล</p>
<p>  นายราชปักษาบอกอีกว่า  งานของกองทัพยังไม่เสร็จสิ้น  เพราะยังเหลือภารกิจการหาที่ซ่อนคลังอาวุธของกบฏ  "เรายังต้องหาคลังอาวุธของกบฏที่ซ่อนอยู่ในป่าลึกทางตอนเหนือและตะวันออกให้เจอ"   นอกจากนี้เขายังวอนให้ชาติตะวันตกช่วยจัดการกับเครือข่ายแอลทีทีอีที่เคลื่อนไหวอยู่นอกประเทศ</p>
<p> รัฐมนตรีกลาโหมศรีลังกายอมรับว่า  ช่วงไม่กี่สัปดาห์ที่ผ่านมาทางการได้ตรวจตราการผ่านเข้า-ออกกรุงโคลัมโบอย่างเข้มงวดเพื่อควานหาตัวกลุ่มกบฏ  แต่จะมีการลดระดับลงเมื่อสถานการณ์กลับเข้าสู่ภาวะปกติอีกครั้ง</p>
<p>  ด้านพลเอกสารัต  ฟอนเซกา  ผู้บัญชาการกองทัพศรีลังกา  เปิดเผยว่า  แม้กองทัพจะมีชัยชนะเหนือกลุ่มกบฏและปิดฉากสงครามกลางเมืองที่ยืดเยื้อมานาน  25  ปีได้แล้ว  แต่ก็ยังมีแผนจะเพิ่มกำลังทหารอีกอย่างน้อย  100,000  นาย  เพื่อสกัดกั้นไม่ให้กลุ่มกบฏฟื้นคืนชีพ  หลังมีกระแสข่าวว่าแกนนำพยัคฆ์ทมิฬในต่างแดนกำลังเลือกเฟ้นหาตัวผู้นำคนใหม่เพื่อกลับมาเคลื่อนไหวแบ่งแยกดินแดนอีกครั้ง.</p></body>
</news>
