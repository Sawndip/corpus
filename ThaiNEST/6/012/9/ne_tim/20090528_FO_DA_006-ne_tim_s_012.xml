<teiHeader>
<fileDesc>
<titleStmt>
  <title>น้ำมันแตะระดับสูงสุดครอบ 6 เดือนคาดโอเปกไม่ลดกำลังการผลิต  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-28 08:43:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200415&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>น้ำมันแตะระดับสูงสุดครอบ 6 เดือนคาดโอเปกไม่ลดกำลังการผลิต</headline>
<lead></lead>
<neck></neck>
<body><p>ราคาน้ำมัน ทะยานสูงสุดในรอบ 6 เดือน พุ่งขึ้นเหนือ 63 ดอลลาร์สหรัฐต่อบาร์เรลเมื่อวันพุธ โดยได้รับอานิสงส์จากความหวังว่าเศรษฐกิจเริ่มฟื้นตัวแล้ว และการดีดตัวขึ้นของตลาดหุ้นก่อนการประชุมองค์การประเทศผู้ส่งออกน้ำมัน หรือโอเปก ในการซื้อขายช่วงเช้า ราคาน้ำมันดิบไลท์ สวีต ตลาดนิวยอร์ก งวดส่งมอบเดือน ก.ค. พุ่งขึ้นไปถึง 63.45 ดอลลาร์ต่อบาร์เรล ซึ่งเป็นระดับที่เห็นครั้งล่าสุด เมื่อวันที่ 10 พ.ย. ปีที่แล้ว ก่อนจะมายืนอยู่ที่ 63.05 ดอลลาร์ต่อบาร์เรล เพิ่มขึ้น 60 เซ็น จากระดับปิดตลาดเมื่อวันอังคาร  </p>
<p>ส่วนราคาน้ำมันดิบเบรนท์ในกรุง ลอนดอน งวดส่งมอบเดือน ก.ค. เพิ่มขึ้น 66 เซ็น อยู่ที่ 61.90 ดอลลาร์ต่อบาร์เรล ก่อนหน้านี้ แตะถึง 62.29 ดอลลาร์ สูงที่สุดตั้งแต่วันที่  5 พ.ย. เทรดเดอร์ มองว่า ราคาน้ำมันที่พุ่งสูงขึ้น เพราะดัชนีความเชื่อมั่นผู้บริโภคของสหรัฐเพิ่มขึ้น เป็นสัญญาณการฟื้นตัวของเศรษฐกิจ และอุปสงค์น้ำมันก็จะเพิ่มมากขึ้นด้วย</p>
<p>ด้านนายอาลี อัล-นูไอมี รัฐมนตรีน้ำมันของซาอุดีอาระเบีย แถลงว่า ไม่มีความจำเป็นที่โอเปกจะลดกำลังการผลิตน้ำมันลง ซึ่งแสดงให้เห็นว่า รัฐมนตรีน้ำมันของโอเปก ซึ่งจะประชุมกันในกรุงเวียนนา ประเทศออสเตรียในวันพฤหัสบดีนี้ (28 พ.ค.) จะตัดสินใจผลิตน้ำมันในระดับปัจจุบันต่อไป และนายนูไอมียังกล่าวด้วยว่า ราคาน้ำมัน  ดูเหมือนจะทะยานขึ้นไปอยู่ที่ประมาณ 75 ดอลลาร์ต่อบาร์เรลภายในสิ้นปีนี้ เนื่องจากความต้องการน้ำมันในภูมิภาคเอเชียเพิ่มมากขึ้น. 
</p></body>
</news>
