<teiHeader>
<fileDesc>
<titleStmt>
  <title>พม่ากล่าวหาไทยก้าวก่ายเรื่อง"อองซาน ซูจี"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-25 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090525/14220/%e0%b8%9e%e0%b8%a1%e0%b9%88%e0%b8%b2%e0%b8%81%e0%b8%a5%e0%b9%88%e0%b8%b2%e0%b8%a7%e0%b8%ab%e0%b8%b2%e0%b9%84%e0%b8%97%e0%b8%a2%e0%b8%81%e0%b9%89%e0%b8%b2%e0%b8%a7%e0%b8%81%e0%b9%88%e0%b8%b2%e0%b8%a2%e0%b9%80%e0%b8%a3%e0%b8%b7%e0%b9%88%e0%b8%ad%e0%b8%87%e0%b8%ad%e0%b8%ad%e0%b8%87%e0%b8%8b%e0%b8%b2%e0%b8%99%e0%b8%8b%e0%b8%b9%e0%b8%88%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>พม่ากล่าวหาไทยก้าวก่ายเรื่อง"อองซาน ซูจี"</headline>
<lead>พม่ากล่าวหาไทยในฐานะประธานอาเซียนก้าวก่ายเรื่องซูจี หลังออกแถลงการณ์ห่วงคดีซูจี</lead>
<neck></neck>
<body><p>(25พ.ค.) หนังสือพิมพ์นิว ไลท์ ออฟ เมียนมาร์ ของทางการพม่ารายงานวันนี้อ้างแถลงการณ์ของรัฐบาลพม่าว่า การออกแถลงการณ์โดยไทยในฐานะประธานหมุนเวียนอาเซียนเมื่อหนึ่งสัปดาห์ที่แล้วเกี่ยวกับการพิจารณาคดีนางอองซาน ซูจี ผู้นำฝ่ายค้านพม่า ไม่สอดคล้องต่อหลักปฏิบัติของอาเซียน ไม่ตรงกับข้อเท็จจริง ก้าวก่ายกิจการภายในของพม่า ซึ่งเป็นสิ่งที่พม่าไม่อาจยอมรับได้อย่างยิ่ง   รวมทั้งระบุแสดงความเสียใจที่ประธานอาเซียนไม่อาจรักษาเกียรติศักดิ์ศรีของอาเซียน ของพม่า และของประเทศไทยได้</p>
<p> เนื้อหาในแถลงการณ์ของอาเซียนเมื่อวันอังคารได้แสดงความเป็นห่วงอย่างมากต่อนางซูจีโดยเฉพาะเรื่องสุขภาพ หลังเธอถูกพิจารณาคดีเมื่อวันจันทร์ที่แล้วในข้อหาละเมิดเงื่อนไขการกักบริเวณจากการให้ที่พักพิงแก่ชายชาวอเมริกันที่ว่ายน้ำข้ามทะเลสาบแล้วบุกเข้าไปในบ้านของเธอเมื่อต้นเดือนนี้ การออกแถลงการณ์ลักษณะนี้เป็นสิ่งที่ไม่ค่อยเกิดขึ้นนักเพราะอาเซียนมีหลักการไม่ก้าวก่ายกิจการภายในของชาติสมาชิก</p>
<p> แต่แถลงการณ์ของรัฐบาลพม่าที่ออกประกาศทั้งทางสถานีโทรทัศน์และวิทยุของทางการ ตอบโต้ว่าซูจียังคงมีสุขภาพแข็งแรงและได้รับการดูแลอย่างดี นอกจากนี้ยืนยันว่า การพิจารณาคดีนางซูจีสอดคล้องต่อหลักปฏิบัติตามปกติในทุกประเทศ และเป็นเรื่องภายในของพม่า
</p>
<p> แถลงการณ์ของพม่า ยังกล่าวหาว่าไทยละเมิดระเบียบขั้นตอนของอาเซียนที่จะต้องขอเสียงฉันทามติจากรัฐมนตรีต่างประเทศอาเซียนในการออกแถลงการณ์ดังกล่าว โดยบอกว่าการกระทำเช่นนี้อาจสร้างประเพณีที่ไม่พึงปรารถนาในอาเซียน</p>
<p> ขณะที่การพิจารณาคดีนางซูจีซึ่งเข้าสู่สัปดาห์ที่สองได้เริ่มขึ้นแล้วในวันนี้  โดยพยานฝ่ายโจทก์กลุ่มสุดท้ายจำนวน 4-5 คนจะขึ้นให้การในวันนี้ และต่อจากนั้นทนายจำเลยจะเป็นฝ่ายเบิกพยานขึ้นให้การ และคาดว่าการพิจารณาคดีจะดำเนินต่อไปอีก 2 สัปดาห์ ก่อนหน้านี้นางซูจีได้ให้การเมื่อวันศุกร์ยืนยันว่าตัวเองบริสุทธิ์และไม่ได้กระทำผิดอะไร แต่คาดว่าศาลจะตัดสินว่าเธอมีความผิดจริง ซึ่งจะทำให้เธอต้องโทษจำคุก อย่างน้อย 5 ปี</p>
<p> นอกจากนี้มีรายงานว่าพบระเบิดเวลาบนหลังคาของรถไฟขบวนหนึ่งที่จะออกจากสถานีในกรุงเนปิดอว์เมื่อวาน เจ้าหน้าที่เก็บกู้ได้อย่างปลอดภัย และกำลังตามล่าตัวผู้ต้องสงสัยวางระเบิดจำนวน 2 คน โดยทางการพม่าเชื่อว่าเป็นฝีมือของกลุ่มแนวร่วมประชาธิปไตยนักศึกษาพม่าหรือABSDF</p></body>
</news>
