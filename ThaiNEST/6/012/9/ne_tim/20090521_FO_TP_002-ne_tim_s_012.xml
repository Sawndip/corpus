<teiHeader>
<fileDesc>
<titleStmt>
  <title>เผยหม่องให้ทูตต่างชาติพบ'ซูจี'  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/210509/4990  </bibl>
</sourceDesc>
</fileDesc>
</teiHeader>
<news>
<headline>เผยหม่องให้ทูตต่างชาติพบ'ซูจี'</headline>
<lead>รัฐบาลทหารพม่าเดินเกมใหม่  หวังคลายแรงกดดันจากภายนอก  อนุญาตเจ้าหน้าที่ทูตและสื่อมวลชนเข้าร่วมฟังการพิจารณาคดีนางอองซาน  ซูจี  แกนนำเรียกร้องประชาธิปไตยและหัวหน้าพรรคฝ่ายค้าน  ขณะเดียวกันแหล่งข่าวเผย  เอกอัครราชทูตจาก  3  ประเทศรวมถึงไทยเตรียมเข้าพบนางซูจี</lead>
<neck></neck>
<body><p>ท่าทีที่เปลี่ยนแปลงไปของรัฐบาลทหารพม่ามีขึ้นหลังนานาชาติพากันออกแรงบีบพม่าหนักขึ้นกรณีดำเนินคดีเล่นงานนางซูจีอย่างไม่เป็นธรรม    โดยเฉพาะอย่างยิ่งแถลงการประณามล่าสุดจากเพื่อนบ้านในภูมิภาค</p>
<p>นางซูจี  ถูกทางการพม่าตั้งข้อหาละเมิดกฎการกักบริเวณ  โดยกล่าวหาว่าเธอให้ที่พักพิงกับนายจอห์น  เยตทอว์  ชายชาวอเมริกันที่แอบว่ายน้ำข้ามไปยังบ้านพักของเธอเมื่อต้นเดือน  ทางการพม่าเริ่มเปิดการพิจารณาคดีนางซูจีแบบลับๆ   ที่ศาลภายในเรือนจำอินเส่งมาได้  2  วันแล้ว  หากเธอถูกตัดสินว่ามีความผิดจริง  มีสิทธิ์ต้องโทษจำคุกสูงสุดนานถึง  5  ปี</p>
<p>นักการทูตตะวันตกที่ไม่เปิดเผยนามคนหนึ่งยืนยันว่า   เอกอัครราชทูตของไทย  สิงคโปร์ และรัสเซียในย่างกุ้ง   จะมีโอกาสเข้าพบนางซูจีที่บ้านพักรับรองในเรือนจำอินเส่ง  หลังการพิจารณาคดีในวันพุธถูกเลื่อนออกไป   ทูตรายนี้บอกว่าไทยได้รับเลือกเพราะทางการพม่าเห็นว่าเป็นประธานปัจจุบันของสมาคมประชาชาติแห่งเอเชียตะวันออกเฉียงใต้   (อาเซียน)  ส่วนทูตสิงคโปร์ก็เป็นหนึ่งในสมาชิกคณะทูตอาวุโส  ขณะที่รัสเซียปัจจุบันนั่งเป็นประธานคณะมนตรีความมั่นคงแห่งสหประชาชาติ  (ยูเอ็นเอสซี) </p>
<p>ก่อนหน้านี้   ทางการพม่าอนุญาตให้เจ้าหน้าที่ทูตจาก  30  สถานทูตต่างประเทศประจำนครย่างกุ้งเข้าร่วมฟังการพิจารณาคดีของนางซูจีในวันพุธได้  รวมถึงนักข่าวต่างชาติและนักข่าวท้องถิ่นอีก  10  คน  แต่สุดท้ายกำหนดดังกล่าวกลับถูกเลื่อนออกไป</p>
<p>รัฐบาลทหารพม่าสั่งห้ามเจ้าหน้าที่ทูตจากยุโรปไม่ให้เข้าร่วมฟังการพิจารณาคดีเมื่อวันจันทร์ซึ่งเริ่มเป็นวันแรก  แม้จะอนุญาตให้เจ้าหน้าที่จากสถานกงสุลสหรัฐเข้าไปภายในเรือนจำเพื่อให้คำปรึกษาแก่นายเยตทอว์  ผู้ต้องหาชาวอเมริกันได้</p>
<p>สื่อจากทั้งในและนอกประเทศถูกสั่งห้ามเช่นกันไม่ให้เข้ารับฟังการไต่สวนในช่วง  2  วันแรก   และการควบคุมสื่ออย่างเข้มงวดของทางการพม่า   ก็ทำให้รายละเอียดการพิจารณาคดีไม่อาจรั่วไหลออกมาสู่โลกภายนอกได้แม้แต่จากปากของทนายความแก้ต่างให้นางซูจี </p>
<p>     เมื่อถามว่าทำไมทางการพม่ายอมปรับท่าทีใหม่  ทูตคนเดียวกันให้ความเห็นว่า  แรงกดดันจากนานาชาติโดยเฉพาะอย่างยิ่งอาเซียนคือเหตุผลสำคัญ</p>
<p>เมื่อวันอังคาร  อาเซียนซึ่งต้องปวดหัวกับปัญหาพม่ามาตลอดนับตั้งแต่รับพม่าเข้าเป็นสมาชิกกลุ่มเมื่อปี  2540  ออกแถลงการณ์เตือนพม่ากรณีการดำเนินคดีนางซูจี  หลังพยายามสงวนท่าทีมาตลอดก่อนหน้านี้   ขณะที่ยุโรปขู่จะเพิ่มมาตรการคว่ำบาตรพม่าเพื่อลงโทษ  เช่นเดียวกับประธานาธิบดีบารัก   โอบามา  ของสหรัฐ  ที่เพิ่งสั่งขยายระยะเวลาการคว่ำบาตรพม่าออกไปอย่างเป็นทางการเมื่อสัปดาห์ที่แล้ว.</p></body>
</news>
