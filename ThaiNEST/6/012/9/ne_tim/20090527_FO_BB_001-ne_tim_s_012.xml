<teiHeader>
<fileDesc>
<titleStmt>
  <title>โสมแดงเหิมทดลองขีปนาวุธต่อ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/27/news_28818273.php?news_id=28818273  </bibl>
</sourceDesc>
</fileDesc>
</teiHeader>
<news>
<headline>โสมแดงเหิมทดลองขีปนาวุธต่อ</headline>
<lead>เกาหลีเหนือไม่ฟังเสียงประชาคมโลก เดินหน้าทดสอบขีปนาวุธพิสัยใกล้ ยูเอ็นมีมติเป็นเอกฉันท์เตรียมร่างมาตรการคว่ำบาตรเพิ่ม ด้านโสมขาวเตรียมร่วมมือสหรัฐปราบอาวุธที่มีอานุภาพทำลายล้างสูง</lead>
<neck></neck>
<body><p>สำนักข่าวยอนฮับของเกาหลีใต้ รายงานอ้างแหล่งข่าวในรัฐบาลกรุงโซล วานนี้ (26 พ.ค.) ว่า เกาหลีเหนือได้ทดลองขีปนาวุธพิสัยใกล้ 2 ลูก หลังจากเพิ่งทดสอบระเบิดนิวเคลียร์ใต้ดินก่อนหน้านี้ 1 วัน โดยเกาหลีเหนือได้ทดสอบขีปนาวุธชนิดยิงจากพื้นสู่อากาศ และจากพื้นสู่เรือ ไปยังทะเลนอกชายฝั่งตะวันออกของประเทศ ใกล้กับเมืองฮามฮัง
เจ้าหน้าที่ข่าวกรอง กำลังวิเคราะห์ถึงเหตุจูงใจในการทดลองขีปนาวุธ ซึ่งแต่ละลูกมีระยะทำการ 130 กิโลเมตร หลังจากเมื่อวันจันทร์ (25 พ.ค.) รัฐบาลกรุงเปียงยางเพิ่งทดสอบขีปนาวุธพิสัยใกล้ชนิดจากพื้นสู่อากาศ 3 ลูก บริเวณชายฝั่งด้านตะวันออก ไม่นานหลังจากการทดลองระเบิดนิวเคลียร์ใต้ดิน</p>
<p>ขณะเดียวกัน รัฐบาลเกาหลีใต้ ประกาศว่า จะเข้าร่วมโครงการรักษาความมั่นคงการเผยแพร่ระเบิดปรมาณู (พีเอสไอ) ที่นำโดยสหรัฐ เพื่อปราบปรามการค้าอาวุธที่มีอานุภาพทำลายล้างสูง และตอบโต้การทดลองระเบิดนิวเคลียร์ครั้งล่าสุดของเกาหลีเหนือ</p>
<p>ความพยายามดังกล่าวมีขึ้น เพื่อยับยั้งการซื้อขายเทคโนโลยีอาวุธ ซึ่งเป็นหนึ่งในแหล่งสินค้าที่มีอยู่น้อยของเกาหลีเหนือ แต่เกาหลีใต้ยังยืนยันว่า จะสนับสนุนข้อตกลงการขนส่งสินค้าทางเรือกับเกาหลีเหนือต่อไป</p>
<p>ก่อนหน้านี้ เกาหลีเหนือเคยประท้วงเกาหลีใต้ที่มีแผนเข้าร่วมโครงการพีเอสไอ แต่รัฐบาลกรุงเปียงยางยังไม่ได้ตอบโต้การกระทำของเกาหลีใต้ครั้งนี้ แม้สำนักข่าวเคซีเอ็นเอ กระบอกเสียงของรัฐบาลเกาหลีเหนือ เคยกล่าวไว้เมื่อเดือน เม.ย.ที่ผ่านมาว่า ความพยายามในการเข้าร่วมโครงการพีเอสไอจะถูกมองว่าเป็นการประกาศสงคราม</p>
<p>เมื่อวันจันทร์ (25 พ.ค.) สมาชิกคณะมนตรีความมั่นคงแห่งสหประชาชาติ (ยูเอ็น) ทั้ง 15 ชาติ บรรลุข้อตกลงอย่างรวดเร็วในการประชุมที่นครนิวยอร์ก โดยลงมติเป็นเอกฉันท์ประณามเกาหลีเหนืออย่างรุนแรง และตกลงจะร่วมกันร่างมาตรการคว่ำบาตรรัฐบาลเกาหลีเหนือเพิ่มเติม</p>
<p>แม้แต่จีน ซึ่งเป็นพันธมิตรที่ใกล้ชิดที่สุดของเกาหลีเหนือ ยังกล่าวว่า เกาหลีเหนือไม่คำนึงถึงการต่อต้านจากประชาคมโลกจึงได้ทดลองระเบิดนิวเคลียร์ พร้อมเรียกร้องให้รัฐบาลกรุงเปียงยางกลับเข้าเจรจา 6 ฝ่ายเพื่อปลดอาวุธนิวเคลียร์และยุติการกระทำที่จะทำให้สถานการณ์เลวร้ายไปกว่านี้</p>
<p>เมื่อปีที่แล้ว เกาหลีเหนือตกลงว่าจะยุติโครงการอาวุธนิวเคลียร์ทั้งหมด แลกกับความช่วยเหลือทางเศรษฐกิจ แต่ภายหลังรัฐบาลกรุงเปียงยางได้ยกเลิกข้อตกลงดังกล่าว พร้อมขับผู้ตรวจการนานาชาติ และประกาศแผนเปิดใช้เตาปฏิกรณ์นิวเคลียร์อีกครั้ง</p></body>
</news>
