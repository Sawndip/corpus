<teiHeader>
<fileDesc>
<titleStmt>
  <title>ปิโตรไชน่ารุกซื้อกิจการนอก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/26/news_28811618.php?news_id=28811618  </bibl>
</sourceDesc>
</fileDesc>
</teiHeader>
<news>
<headline>ปิโตรไชน่ารุกซื้อกิจการนอก</headline>
<lead>นักวิเคราะห์คาด ปิโตรไชน่า เทคโอเวอร์ สิงคโปร์ ปิโตรเลียม เป็นสัญญาณเริ่มต้นการทุ่มเงินซื้อสินทรัพย์ในต่างประเทศ หลังจากผู้ถือหุ้นอนุมัติให้ออกหุ้นกู้ 100,000 ล้านหยวน เพื่อสนับสนุนการขยายขอบเขตการลงทุน</lead>
<neck></neck>
<body><p>ปิโตรไชน่า บริษัทรายใหญ่อันดับสองของโลก แจ้งตลาดหลักทรัพย์เซี่ยงไฮ้และตลาดหลักทรัพย์ฮ่องกงว่า บริษัทเสนอเงิน 1,470 ล้านดอลลาร์สิงคโปร์ ซื้อหุ้น สิงคโปร์ ปิโตรเลียม จำนวน 234.5 ล้านหุ้น หรือประมาณ 45.5% จาก เคปเปล คอร์ป ในราคาหุ้นละ 6.25 ดอลลาร์สิงคโปร์ สูงกว่าระดับปิดตลาดเมื่อวันศุกร์ (22 พ.ค.) ที่ 5.04 ดอลลาร์สิงคโปร์ และเมื่อการซื้อขายเสร็จสิ้น บริษัทจะเสนอซื้อหุ้นที่เหลือจากนักลงทุนทั่วไป</p>
<p>นายออง เอ็ง ตง ที่ปรึกษาการค้าน้ำมันในสิงคโปร์ กล่าวว่า จีนมีเงินมากมายแต่มีโภคภัณฑ์จำกัด ดังนั้น จึงสมเหตุผลที่จะซื้อทรัพยากรจากภายนอกมาไว้ใช้งานในอนาคต
ในปีนี้ จีนตกลงให้เงินกู้แก่ รัสเซีย คาซัคสถาน บราซิล และเวเนซุเอลา มูลค่ารวม 49,000 ล้านดอลลาร์ เพื่อแลกเปลี่ยนกับการจัดหาน้ำมัน โดยรัฐบาลจีนแบ่งเงินส่วนหนึ่งจากทุนสำรองเงินตราระหว่างประเทศมูลค่า 1.95 ล้านล้านดอลลาร์ ซื้อสินค้าโภคภัณฑ์และทรัพย์สินด้านพลังงาน ที่มีราคาถูกลงหลังจากราคาน้ำมันดิบร่วงลง 58% จากระดับสูงสุดเป็นประวัติการณ์ที่ 147.27 ดอลลาร์ต่อบาร์เรล เมื่อเดือน ก.ค.ปีที่แล้ว</p>
<p>ทั้งนี้ สิงคโปร์ ปิโตรเลียม ถือหุ้นแหล่งน้ำมันในประเทศต่างๆ อาทิเช่น อินโดนีเซีย จีน ออสเตรเลีย เวียดนาม และกัมพูชา รวมทั้งมีท่อลำเลียงก๊าซใต้ทะเลจากอินโดนีเซียไปยังสิงคโปร์ และมีสถานีกักเก็บก๊าซ อีกทั้งถือหุ้นใน สิงคโปร์ รีไฟนิง ร่วมกับ เชฟรอน บริษัทน้ำมันยักษ์ใหญ่อันดับสองของสหรัฐ</p>
<p>ปิโตรไชน่าเพิ่งได้รับอนุมัติจากผู้ถือหุ้นเมื่อวันที่ 12 พ.ค. ให้ขายหุ้นกู้มูลค่า 100,000 ล้านหยวน เพื่อใช้เป็นเงินทุนในการสำรวจหาน้ำมัน วางท่อน้ำมัน และดำเนินโครงการน้ำมันในต่างประเทศ ซึ่ง นายเจียง จีหมิน ประธานปิโตรไชน่า กล่าวว่า บริษัทวางแผนใช้งบประมาณ 233,000 ล้านหยวนในปีนี้ เพื่อซื้อและยกระดับสินทรัพย์ เนื่องจากช่วงนี้เป็นจังหวะดีที่จะซื้อกิจการในต่างประเทศ และตั้งเป้าว่าจะเพิ่มการดำเนินงานในต่างประเทศช่วง 8-10 ปีข้างหน้า</p>
<p>นายชิว เสี่ยวเฟิง นักวิเคราะห์จาก ไชน่า เมอร์ชานต์ส ซิเคียวริตีส์ กล่าวว่า การเสนอซื้อ สิงคโปร์ ปิโตรเลียม เป็นเพียงจุดเริ่มต้นของปิโตรไชน่า ที่จะเข้าซื้อสินทรัพย์โดยตรง เพื่อกระตุ้นปริมาณน้ำมันและก๊าซสำรอง มูลค่าการซื้อกิจการครั้งนี้ถือว่าไม่มากนัก และจะกระทบผลกำไรของปิโตรไชน่าเพียงเล็กน้อย
</p></body>
</news>
