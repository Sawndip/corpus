<teiHeader>
<fileDesc>
<titleStmt>
  <title>ซูจีจวกพม่า รปภ.หละหลวมสาเหตุถูกดำเนินคดี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-28 08:40:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200416&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ซูจีจวกพม่า รปภ.หละหลวมสาเหตุถูกดำเนินคดี</headline>
<lead>นางออง ซาน ซูจี  ผู้นำฝ่ายค้านพม่าวัย 63 ปี ได้กล่าวตำหนิรัฐบาลทหารพม่าถึงความล้มเหลวในการรักษาความปลอดภัย จนทำให้เกิดเหตุการณ์หนุ่มใหญ่ชาวอเมริกันว่ายน้ำเข้ามาที่บ้านพักของเธอในนครย่างกุ้ง  </lead>
<neck></neck>
<body><p>โดยนางซูจี กล่าวในแถลงการณ์ที่พรรคสันนิบาตแห่งชาติเพื่อประชาธิปไตย (เอ็นแอลดี) แกนนำฝ่ายค้านนำมาเปิดเผยต่อสื่อมวลชนเมื่อวันพุธว่า เธอไม่สามารถรับผิดชอบต่อการที่นายจอห์น วิลเลียม ยีตตอว์ วัย 53 ปี ชาว อเมริกันที่ลอบเข้ามาในบ้านของเธอ พร้อมยืนยันถึงความบริสุทธิ์ต่อข้อกล่าวหาที่ว่า เธอละเมิดคำสั่งกักบริเวณในบ้านพัก</p>
<p>ส่วนสาเหตุที่นางซูจี ไม่แจ้งให้รัฐบาลทหารพม่าทราบทันที เพราะไม่ต้องการให้นาย  ยีตตอว์และเจ้าหน้าที่รักษาความปลอดภัยได้รับอันตราย และว่า ต้นเหตุเบื้องต้นที่ทำให้เกิดคดีนี้ขึ้นมา เพราะความหละหลวมของระบบรักษาความปลอดภัยของรัฐบาลทหาร ซึ่งทำให้เธอกลายเป็นผู้เดียวที่ถูกตั้งข้อหา  </p>
<p>นางซูจี ให้การว่า เธอได้ขอร้องให้นาย ยีตตอว์กลับออกไป แต่เขาอ้างว่าอาจถูกจับได้หากออกไปตอนเช้า และขอกลับไปตอนกลางคืนแทน แต่เมื่อตกกลางคืนก็กลับมาขอร้องอยู่ต่อเพราะมีปัญหาสุขภาพ ส่วนตัวเธอเองนั้นไม่ต้องการให้มีใครถูกจับจึงอนุญาตให้นายยีตตอว์พักชั่วคราว และเมื่อนายยีตตอว์ออกไปจากบ้านแล้ว เธอตั้งใจจะบอกเรื่องนี้ให้แพทย์ประจำตัวรับทราบในวันที่ 7 พ.ค. เพื่อจะได้นำไปแจ้งเจ้าหน้าที่ต่อไป แต่แพทย์ประจำตัวก็กลับถูกห้ามพบเธออีก</p>
<p>สำหรับวันพุธที่ผ่านมา กลุ่มผู้สนับสนุนนางซูจีราว 300 คน ร่วมฉลองวาระครบรอบ 19 ปี ชัยชนะในการเลือกตั้งทั่วไปเมื่อวันที่ 27 พ.ค. ปี 2533 และครบรอบ 6 ปี ที่นางซูจีถูกควบคุมตัว โดยกลุ่มผู้สนับสนุนนางซูจี ไปชุมนุมกันที่สำนักงานใหญ่พรรคสันนิบาตแห่งชาติเพื่อประชาธิปไตย เพื่อร่วมปล่อยนกพิราบ และลูกโป่งในพิธีฉลองวาระครบรอบ 19 ปี ที่พรรค กุมชัยชนะอย่างท่วมท้นในการเลือกตั้งทั่วไป แต่ถูกรัฐบาลทหารพม่าประกาศให้เป็นโมฆะ</p>
<p>กลุ่มผู้เห็นเหตุการณ์ ระบุว่า มีเจ้าหน้าที่ฝ่ายความมั่นคงนอกเครื่องแบบคอยบันทึกวิดีโอ และถ่ายภาพผู้ร่วมงาน ซึ่งรวมทั้งนักการทูตตะวันตกบางคน นอกจากนี้ ทางการยังวางกำลังรักษาความปลอดภัยรอบนครย่างกุ้งอย่างเข้มงวด.</p></body>
</news>
