<teiHeader>
<fileDesc>
<titleStmt>
  <title>เนปาลเลือกนายกฯ คนใหม่สำเร็จ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090524/14019/%e0%b9%80%e0%b8%99%e0%b8%9b%e0%b8%b2%e0%b8%a5%e0%b9%80%e0%b8%a5%e0%b8%b7%e0%b8%ad%e0%b8%81%e0%b8%99%e0%b8%b2%e0%b8%a2%e0%b8%81%e0%b8%af%e0%b8%84%e0%b8%99%e0%b9%83%e0%b8%ab%e0%b8%a1%e0%b9%88%e0%b8%aa%e0%b8%b3%e0%b9%80%e0%b8%a3%e0%b9%87%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>เนปาลเลือกนายกฯ คนใหม่สำเร็จ</headline>
<lead>กาฐมาณฑุ-รัฐสภาเนปาลเลือกนายกรัฐมนตรีคนใหม่ของประเทศสำเร็จ หลัง 22 พรรครวมพลังพันธมิตรการเมืองโค่นเหมาอิสต์ที่มีเสียงมากที่สุดในสภา</lead>
<neck></neck>
<body><p>รัฐสภาเนปาล นำโดยพันธมิตรการเมือง 22 พรรค ลงมติเมื่อวันเสาร์ (23 พ.ค.) เลือกนายมัดฮาฟ กุมาร เนปาล แกนนำระดับสูงของพรรคคอมมิวนิสต์เนปาล-ยูไนเต็ด มาร์กซิสต์ เลนินนิสต์ (ซีพีเอ็น-ยูเอ็มแอล) ขึ้นเป็นนายกรัฐมนตรีคนใหม่ของประเทศ หลังจากที่รัฐบาลนำโดยพรรคคอมมิวนิสต์เนปาล (เหมาอิสต์) ล่มสลายจากการที่อดีตนายกรัฐมนตรีลาออก เพราะไม่พอใจประธานาธิบดีล้มเลิกคำสั่งปลดผู้บัญชาการทหารสูงสุดเมื่อช่วงต้นเดือนนี้</p>
<p> นายสุบาช เนมวัง ประธานรัฐสภา แถลงว่า นายเนปาลวัย 56 ปี นักการเมืองสังคมนิยมสายกลาง ได้รับเลือกขึ้นดำรงตำแหน่งโดยไม่มีฝ่ายใดคัดค้าน เพราะเป็นคนเดียวที่ได้รับการเสนอชื่อ โดยนายเนปาลเผยหลังได้รับตำแหน่งว่า เป็นความรับผิดชอบยิ่งใหญ่ และจะเดินหน้าทำงานต่อไปด้วยการสร้างความเป็นเอกฉันท์ในหมู่พรรคการเมืองทั้ง 22 พรรคที่ครองเสียงในสภา 350 ที่นั่ง จากทั้งหมด 601 ที่นั่ง โดยที่นั่งที่เหลือนั้นเป็นของพรรคเหมาอิสต์ที่ชนะการเลือกตั้งถล่มทลาย</p>
<p> ก่อนหน้านี้นายประจันดา ซึ่งเป็นอดีตแกนนำกบฏนิยมลัทธิเหมาที่จับอาวุธต่อสู้มานานนับสิบปี ได้สั่งปลดผู้บัญชาการทหารสูงสุด ซึ่งเป็นศัตรูกันมาตลอดการสู้รบ แต่ประธานาธิบดีได้ล้มเลิกคำสั่ง ทำให้นายประจันดาลาออกจากตำแหน่ง เพื่อประท้วงการตัดสินใจนี้ ขณะที่ความพยายามเลือกนายกรัฐมนตรีคนใหม่เมื่อกลางสัปดาห์ถูกขัดขวางโดย ส.ส.พรรคเหมาอิสต์ที่บุกประท้วงกลางรัฐสภา โดยในการลงมติครั้งใหม่นี้ ส.ส.เหมาอิสต์ได้พากันเดินออกจากรัฐสภาก่อนการลงมติ พร้อมเย้ยหยันการเลือกนายกรัฐมนตรีครั้งนี้ว่าเป็นเหมือนละครตลก</p>
<p> ขณะเดียวกันกระทรวงการต่างประเทศสหรัฐออกคำเตือนชาวอเมริกันให้ระมัดระวังการเดินทางไปยังเนปาล เนื่องจากความรุนแรงทางการเมืองและมีสถิติอาชญากรรมบนท้องถนนสูงขึ้น โดยชาวต่างชาติหลายคนถูกขโมยข้าวของไปจากห้องพักของโรงแรมขณะกำลังนอนหลับ ขณะที่บางคนถูกข่มขู่ต่างๆ นานา นอกจากนี้ยังเกิดเหตุระเบิดขึ้นที่โบสถ์คาทอลิกแห่งหนึ่งที่เต็มไปด้วยคริสต์ศาสนิกชนราว 500 คน ที่ชานกรุงกาฐมาณฑุ ส่งผลให้มีผู้เสียชีวิต 2 คน บาดเจ็บอีก 14 คน ทั้งยังพบแผ่นพับของกลุ่มฮินดูหัวรุนแรงตกอยู่ในที่เกิดเหตุด้วย แต่ทางการยังไม่ปักใจว่าเป็นฝีมือของกลุ่มนี้ โดยจะสอบสวนหาสาเหตุต่อไป</p></body>
</news>
