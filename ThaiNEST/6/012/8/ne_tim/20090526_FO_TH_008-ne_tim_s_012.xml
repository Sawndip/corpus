<teiHeader>
<fileDesc>
<titleStmt>
  <title>โสมแดงยิงนิวเคลียร์ยูเอ็นเต้นขู่ใช้มาตรการรุนแรง  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-26 08:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8513  </bibl>
</sourceDesc>
</fileDesc>
</teiHeader>
<news>
<headline>โสมแดงยิงนิวเคลียร์ยูเอ็นเต้นขู่ใช้มาตรการรุนแรง</headline>
<lead>ที่ประชุมคณะมนตรีความมั่นคงแห่งสหประชาชาติ เห็นพ้องที่จะใช้มาตรการแก้ปัญหาเกาหลีเหนือทันที หลังจาก ที่ได้ทดลองยิงนิวเคลียร์ครั้งที่สอง  ขณะสหรัฐฯ ต้องการให้ใช้มาตรการรุนแรง เพราะเป็นการคุกคามสันติภาพและความมั่นคงระหว่างประเทศ...</lead>
<neck></neck>
<body><p>สำนักข่าวต่างประเทศรายงานว่า ที่ประชุมคณะมนตรีความมั่นคงแห่งสหประชาชาติ (ยูเอ็น) ซึ่งได้จัดประชุมฉุกเฉิน เมื่อวันที่ 25 พ.ค. ตามเวลาท้องถิ่น ในนครนิวยอร์ก ประเทศสหรัฐฯ ได้เห็นพ้องที่จะเริ่มมาตรการแก้ปัญหาเกาหลีเหนือทันที หลังจากเกาหลีเหนือได้ทดลองนิวเคลียร์ ครั้งที่สอง นายวิตาลี เชอร์คิน ทูตรัสเซียประจำสหประชาชาติ ในฐานะประธานที่ประชุมฯ  กล่าวว่า สมาชิกมีจุดยืนที่แข็งกร้าว ต่อการทดลองนิวเคลียร์ใต้ดินของเกาหลีเหนือ</p>
<p>ด้านนางซูซาน ไรซ์ ทูตสหรัฐอเมริกาประจำสหประชาชาติ กล่าวว่า สหรัฐฯ ต้องการให้ใช้มาตรการรุนแรง  และหวังว่าที่ประชุมจะเริ่มแก้ปัญหาเกาหลีเหนือในวันอังคารนี้</p>
<p>"สหรัฐฯ คิดว่านี่เป็นการฝ่าฝืนกฎหมายระหว่างประเทศ อย่างร้ายแรง และคุกคามสันติภาพ ความมั่นคงในภูมิภาคและระหว่างประเทศ ดังนั้น สหรัฐฯ จะใช้วิธีการแก้ปัญหาด้วยมาตรการที่รุนแรง" นางไรซ์?กล่าว</p>
<p>สำหรับการทดลองนิวเคลียร์ ของเกาหลีเหนือ ทำให้เกิดแผ่นดินไหว 4.5 ริกเตอร์  ซึ่งรุนแรงมากกว่าการทดลองนิวเคลียร์ครั้งแรก เมื่อเดือนตุลาคม ปี 2006 (พ.ศ.2549) โดยเป็นการระเบิดมากกว่า 20 กิโลตัน ซึ่งเทียบเท่าได้กับตอนที่สหรัฐอเมริกาทิ้งระเบิดปรมาณูถล่มเมืองฮิโรชิมาและนางาซากิ เมื่อปี 1945  (พ.ศ.2488)</p>
<p>ด้านกระทรวงการต่างประเทศจีน ได้ออกแถลงการณ์ เรียกร้องให้เกาหลีเหนือรักษาคำมั่นที่จะปลดอาวุธนิวเคลียร์ และหยุดทุกการกระทำที่จะทำให้สถานการณ์เลวร้ายลง และว่า เกาหลีเหนือทดลองอาวุธนิวเคลียร์อีกครั้ง โดยที่ไม่ได้สนใจต่อเสียงคัดค้านของประชาคมระหว่างประเทศ นอกจากนี้ จีนยังได้เรียกร้องให้เกาหลีเหนือกลับเข้าสู่โต๊ะเจรจาหกฝ่าย และแถลงการณ์ของจีนยังได้เรียกร้องให้ทุกฝ่ายที่เกี่ยวข้องแสดงท่าทีต่อเกาหลีเหนืออย่าง เหมาะสมและอย่างสงบ และร่วมมือกันแก้ไขปัญหาด้วยการเจรจาต่อไป</p>
<p>ส่วนกระทรวงต่างประเทศอินเดีย แถลงว่า อินเดียมีความเห็นเช่นเดียวกับประชาคมโลก ด้วยความกังวลว่าการทดลองนิวเคลียร์จะส่งผลกระทบต่อความมั่นคงและเสถียรภาพในภูมิภาค</p></body>
</news>
