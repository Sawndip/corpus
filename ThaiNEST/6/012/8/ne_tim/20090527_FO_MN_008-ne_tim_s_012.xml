<teiHeader>
<fileDesc>
<titleStmt>
  <title>คาร์บอมบ์ส่งสัญญาณความรุนแรงปากีฯขยายตัว ตาย 23 เจ็บร่วมสามร้อย  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-27 20:16:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000059611  </bibl>
</sourceDesc>
</fileDesc>
</teiHeader>
<news>
<headline>คาร์บอมบ์ส่งสัญญาณความรุนแรงปากีฯขยายตัว ตาย 23 เจ็บร่วมสามร้อย</headline>
<lead>เอเอฟพี � เกิดเหตุระเบิดคาร์บอมบ์ ในเมืองละฮอร์ ของปากีสถาน เมื่อวันนี้ (27) โดยมือระเบิดฆ่าตัวตายพยายามขับรถบุกเข้าไปในอาคารสำนักงานตำรวจแห่งหนึ่ง แล้วจุดระเบิดขึ้น ส่งผลให้มีผู้เสียชีวิตอย่างน้อย 23 บาดเจ็บกว่า 300 คน ขณะที่รัฐบาลระบุเป็นการกระทำเพื่อแก้แค้นการที่รปากีสถานปราบปรามกลุ่มตอลิบานอย่างหนัก</lead>
<neck></neck>
<body><p>การระเบิดครั้งนี้ชี้ให้เห็นว่า เครือข่ายก่อความรุนแรงของกลุ่มอิสลามิสต์ได้ขยายตัวออกไป ซึ่งในช่วงเวลาไม่ถึงสองปีที่ผ่านมาได้คร่าชีวิตคนในปากีสถานมากกว่า 1,800 คนแล้ว</p>
<p>ตำรวจระบุว่า ผู้ก่อเหตุอย่างน้อย 5 คนได้เปิดฉากยิงและขว้างระเบิดเข้าใส่ ก่อนที่รถกระบะซึ่งบรรทุกวัตถุระเบิดจำนวนมากจะระเบิดขึ้น ที่ด้านนอกอาคารสำนักงานรับเหตุฉุกเฉินของตำรวจ ข้างๆ สำนักงานของหน่วยข่าวกรองของนายกรัฐมนตรีปากีสถานในเมืองละฮอร์</p>
<p>คนร้าย 2 คนที่อยู่ในรถดังกล่าว พยายามขับฝ่าจุดตรวจเข้าไป ทว่า ไม่ประสบความสำเร็จ โดยรถพุ่งชนที่กั้น แล้วก็ระเบิดขึ้นเป็นลูกไฟลูกใหญ่ตรงบริเวณถนน แรงระเบิดทำให้อาคารดังกล่าวพังลงมา ตำรวจและเจ้าหน้าที่ปกครองเล่าเหตุการณ์</p>
<p>พวกเจ้าหน้าที่รับผิดชอบบอกด้วยว่า การโจมตีคราวนี้ยังทำให้มีผู้บาดเจ็บมากกว่า 300 คน</p>
<p>�ผมได้ยินเสียงปืน แล้วสักพักก็มีเสียงระเบิดดังตามมา� ตำรวจนายหนึ่งซึ่งเดินโซเซออกมาจากซากปรักหักพังของอาคารเล่า และว่ายังมีตำรวจอีก 30-35 นายติดอยู่ภายใน</p>
<p>�สำนักงานพังลงมา ผมอยู่ที่ด้านหลังตัวอาคารก็เลยโชคดีที่รอดชีวิตได้� เขาบอก</p>
<p>เจ้าหน้าที่กู้ภัยได้เข้ามานำผู้บาดเจ็บออกจากที่เกิดเหตุ และบางส่วนก็พยายามช่วยขุดเอาเศษหินและกองไม้ต่างๆ ที่ทับร่างของชายผู้หนึ่งอยู่ แรงระเบิดยังทำลายปั๊มน้ำมันแห่งหนึ่ง รวมทั้งอาคารในบริเวณใกล้เคียง</p>
<p>แม้จะยังไม่มีผู้ออกมาระบุว่าเป็นผู้ก่อเหตุระเบิดในครั้งนี้ แต่ก็มีการตั้งข้อสงสัยว่าจะเป็นฝีมือของกลุ่มที่เชื่อมโยงกับตอลิบานและอัลกออิดะห์ โดยรัฐบาลปากีสถานเชื่อว่าเป็นการโจมตีเพื่อแก้แค้นที่รัฐบาลรุกโจมตีกลุ่มตอลิบานอย่างหนัก ในบริเวณเขตสวัต ซึ่งอยู่ทางภาคตะวันตกเฉียงเหนือ</p>
<p>�ศัตรูของปากีสถานที่ต้องการทำลายเสถียรภาพของประเทศ มาลงมือที่นี่หลังจากพ่ายแพ้ที่สวัต� เรห์มาน มาลิค รัฐมนตรีมหาดไทยบอกและเสริมว่า �นี่คือสงคราม นี่เป็นสงครามเพื่อความอยู่รอดของเรา�</p>
<p>ส่วน นายกรัฐมนตรี ยูซุฟ ราซา กิลานี ออกมาแสดงความเสียใจกับผู้เสียชีวิตและได้ประณามเหตุระเบิดดังกล่าวและว่าเป็นฝีมือของ �ศัตรูของประเทศ�</p>
<p>สัจจาด พุทธา หัวหน้าสำนักงานเมืองละฮอร์ระบุว่า จำนวนผู้เสียชีวิตมี 23 คน</p>
<p>สถานีโทรทัศน์ท้องถิ่นได้แพร่ภาพฝูงชนที่ตื่นตกใจกับเหตุการณ์ และยืนออกันในบริเวณที่เกิดเหตุ ในขณะที่อาสามัครช่วยกันค้นหาผู้บาดเจ็บเพื่อช่วยเหลือออกมา ผู้เห็นเหตุการณ์บอกด้วยหน้าต่างของโรงพยาบาลที่อยู่ใกล้ๆ กันถูกแรงระเบิดทำให้แตกไปด้วย ส่วนรถยนต์ที่คนร้ายขับมาก็พังราบ มีมอเตอร์ไซค์อีกหลายคันถูกแรงระเบิดเผาไหม้จนดำเป็นถ่าน</p>
<p>ในเวลาต่อมา ตำรวจแถลงจากเมืองหลวงอิสลามาบัดว่า พวกเขาได้จับกุมชาย 3 คนที่ต้องสงสัยว่ากำลังวางแผนโจมตีสถานที่ของรัฐบาล โดยคนเหล่านี้มาจากเขตบูเนอร์ ซึ่งเป็นพื้นที่หนึ่งที่ทหารกำลังกระหน่ำโจมตีเป้าหมายของพวกตอลิบาน</p>
<p>อนึ่ง ก่อนหน้านี้ เมื่อวันที่ 3 มีนาคม กลุ่มมือปืนได้บุกจู่โจมยิงใส่รถของทีมนักกีฬาคริกเก็ตชาวศรีลังกาในระหว่างเดินทางมาแข่งขันที่เมืองละฮอร์ ทำให้มีชาวปากีสถานเสียชีวิตไป 8 คน และปากีสถานก็หมดโอกาสที่จะเป็นเจ้าภาพจัดการแข่งขันกีฬาคริกเก็ตนานาชาติอีก</p>
<p>หลังจากนั้น ในวันที่ 30 มีนาคม ก็มีมือปืนกลุ่มหนึ่งได้บุกเข้าไปยังโรงเรียนตำรวจแห่งหนึ่งที่อยู่ในเขตชานเมืองละฮอร์ แล้วกราดยิ่งใส่นักเรียนตำรวจ จนมีการปะทะกันนานถึง 8 ชั่วโมง ทำให้นักเรียนตำรวจเสียชีวิตไป 7 คนและพลเรือนอีก 1 คน ซึ่งต่อมาหัวหน้ากลุ่มตอลีบันในปากีสถานได้ออกมาระบุว่าเป็นการกระทำของกลุ่มตน อีกทั้งยังขู่ว่าจะปฏิบัติการจู่โจมอีกทั่วประเทศ</p></body>
</news>
