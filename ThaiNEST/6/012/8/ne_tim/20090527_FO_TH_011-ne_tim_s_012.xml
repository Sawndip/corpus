<teiHeader>
<fileDesc>
<titleStmt>
  <title>ฝรั่งเศสตั้งข้อหาผู้นำศาสนาใหม่ตุ๋นคนจิตตก  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 05:45:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8747  </bibl>
</sourceDesc>
</fileDesc>
</teiHeader>
<news>
<headline>ฝรั่งเศสตั้งข้อหาผู้นำศาสนาใหม่ตุ๋นคนจิตตก</headline>
<lead></lead>
<neck></neck>
<body><p>ผู้ก่อตั้งและแกนนำการเผยแพร่แนวคิดนิกาย "ไซเอนโตโลจี" รวม 7 ราย ถูกเบิกตัวขึ้นศาลในกรุงปารีสของฝรั่งเศส เพื่อรับฟังข้อกล่าวหาในคดีหลอกลวงและฉ้อโกงเงิน เมื่อ 25 พ.ค. หลังผู้ร้องเรียน 2 รายยื่นฟ้องว่าได้รับผลกระทบจากการเผยแพร่แนวคิดของไซเอนโตโลจี โดยผู้ร้องเรียนรายแรกอ้างว่าถูกตัวแทนของไซเอนโตโลจีหลอกขายสินค้าหลายชนิดขณะที่มีสภาพจิตใจไม่ปกติ ทำให้สูญเสียเงินไปกว่า 20,000 ยูโร (ประมาณ 952,000 บาท) และอีกรายหนึ่งเป็นลูกจ้างหญิงซึ่งถูกเจ้านายไล่ออก หลังปฏิเสธเข้าร่วมการทดสอบสภาพจิตใจที่จัดทำโดยสถาบันเครือข่ายของไซเอนโตโลจี</p>
<p>ด้าน น.ส.ดานิแอล กูนอร์ด โฆษกของไซเอนโตโลจีในฝรั่งเศส ระบุไซเอนโตโลจีเป็นศาสนาที่ก่อตั้งขึ้นอย่างถูกกฎหมาย แต่ถูกกล่าวหาว่าเป็นพวกนอกรีตเพราะเสนอแนวความคิดที่แตกต่างไปจากเดิม ขณะที่ผู้พิพากษาโซฟี-เอแลน ชาโต ซึ่งรับผิดชอบคดีระบุไม่ใช่หน้าที่ของศาลที่จะตัดสินในประเด็นทางสังคม แต่ประเด็นสำคัญของการพิจารณาคดีนี้อยู่ที่ข้อหาหลอกลวงและฉ้อโกงเงิน</p>
<p>ทั้งนี้ รัฐบาลฝรั่งเศสนิยามให้ไซเอนโตโลจีเป็นลัทธิความเชื่อ แต่นายแอล. รอน ฮับเบิร์ด อดีตนักเขียนนิยายวิทยาศาสตร์ชาวอเมริกัน ซึ่งเป็นผู้ริเริ่มแนวคิดนี้ขึ้นในปี 2497 สามารถจดทะเบียนในฐานะศาสนาใหม่ของสหรัฐฯอย่างถูกกฎหมาย ขณะที่ปัจจุบันมีผู้นับถือศาสนาไซเอนโตโลจีประมาณ 12 ล้านคนทั่วโลก โดยมีคนดังอย่างน้อย 2 ราย เข้าร่วม ได้แก่ ทอม ครูซ และจอห์น ทราโวลตา ซึ่งเป็นนักแสดงชายที่มีชื่อเสียงในวงการบันเทิงฮอลลีวูด ส่วนผู้นับถือไซเอนโตโลจีในฝรั่งเศสมีประมาณ 45,000 คน.</p></body>
</news>
