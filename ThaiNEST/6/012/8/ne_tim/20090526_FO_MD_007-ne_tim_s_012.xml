<teiHeader>
<fileDesc>
<titleStmt>
  <title>กษัตริย์ซาอุฯชี้น้ำมันควรอยู่ที่$75 - 80  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-26 20:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000059090  </bibl>
</sourceDesc>
</fileDesc>
</teiHeader>
<news>
<headline>กษัตริย์ซาอุฯชี้น้ำมันควรอยู่ที่$75 - 80</headline>
<lead>เอเอฟพี - กษัตริย์อัลดุลเลาะห์แห่งซาอุดีอาระเบีย ประเทศที่ทรงอิทธิพลที่สุดในองค์การประเทศผู้ส่งออกน้ำมัน (โอเปก) ทรงพระราชทานสัมภาษณ์แก่หนังสือพิมพ์คูเวตฉบับวานนี้ (26) โดยทรงตรัสว่า ราคาน้ำมันที่เหมาะสมควรอยู่ระหว่าง 75 ถึง 80 ดอลลาร์ต่อบาร์เรล</lead>
<neck></neck>
<body><p>"เรายังคงเชื่อว่า ราคาน้ำมันที่เหมาะสมควรจะอยู่ที่ 75 ดอลลาร์ หรืออาจจะ 80 ดอลลาร์ต่อบาร์เรล เฉพาะอย่างยิ่งในเวลานี้" กษัตริย์อับดุลเลาะห์ทรงพระราชทานสัมภาษณ์แก่อัสซิยัสซะ หนังสือพิมพ์คูเวต</p>
<p>กษัตริย์อัลดุลเลาะห์ ผู้ปกครองประเทศผู้ส่งออกน้ำมันอันดับหนึ่งของโลก ทรงมีพระราชดำรัสด้วยว่า ราคาน้ำมัน ซึ่งร่วงลงมาอย่างฮวบฮาบ เนื่องจากภาวะวิกฤตเศรษฐกิจ ท้ายที่สุดแล้วจะกลับมามีเสถียรภาพในระดับที่สูงขึ้น เมื่อเศรษฐกิจโลกเริ่มฟื้นตัว</p>
<p>"ปัญหาราคาน้ำมันปั่นป่วนผันผวน ถูกควบคุมด้วยพัฒนาการและเงื่อนไขต่าง ๆ ของตลาดโลก ราคาน้ำมัน จะกลับมามีเสถียรภาพในราคาที่สูงขึ้นในอนาคต" ผู้นำซาอุดีอาระเบียตรัส</p>
<p>**ฝรั่งเศสจะเสนอแผนแก้ราคาน้ำมันผันผวน**</p>
<p>ทางด้านประธานาธิบดีนิโกลาส์ ซาร์โกซีของฝรั่งเศส กล่าวระหว่างเดินทางเยือนสหรัฐอาหรับเอมิเรตส์วานนี้ (26) ว่า เตรียมยื่นข้อเสนอต่อกลุ่ม 9 ประเทศอุตสาหกรรมชั้นนำของโลก หรือ จี8 ในการประชุมซัมมิตคราวต่อไป เพื่อพยายามยุติปัญหาราคาน้ำมันผันผวน</p>
<p>"เราต้องทำงานร่วมกันเพื่อสะสางปัญหาราคาน้ำมันผันผวน ราคาน้ำมันผันผวนไม่เป็นประโยชน์กับใครทั้งสิ้น" ประธานาธิบดีซาร์โกซีกล่าวสุนทรพจน์ที่กรุงอาบูดาบี</p>
<p>"ทำไมเราไม่จัดทำข้อตกลงร่วมกันระหว่างผู้ผลิตและผู้บริโภคน้ำมัน เพื่อเสนอทิศทางราคาในภาพรวมต่อตลาด ... โดยต้องเป็นระดับราคาที่กระตุ้นให้เกิดการลงทุน แต่ไม่เป็นภาระกับประเทศผู้บริโภค" ซาร์โกซีกล่าว</p>
<p>ผู้นำฝรั่งเศสบอกอีกว่า จะยื่นข้อเสนอดังกล่าวต่อกลุ่มจี 8 ในประชุมระดับผู้นำคราวหน้า ซึ่งจะจัดขึ้นที่อิตาลีในเดือนกรกฎาคมศกนี้</p>
<p>"เราทุกคนต่างต้องการให้ราคาน้ำมันมีเสถียรภาพมากขึ้น ผมขอพูดว่า ราคาน้ำมันที่แพงลิบลิ่วทำลายเสถียรภาพต่อเศรษฐกิจโลกอย่างร้ายแรง"</p>
<p>ช่วงนี้ราคาน้ำมันดิบในตลาดโลกยังขึ้น ๆ ลง ๆ แถว 60 ดอลลาร์ต่อบาร์เรล โดยวานนี้ (26) ราคาน้ำมันลดลงมาต่ำกว่าระดับ 60 ดอลลาร์ต่อบาร์เรล ส่วนหนึ่งเป็นเพราะเงินดอลลาร์ปรับแข็งค่าขึ้น ประกอบกับนักลงทุนพากันคาดการณ์ว่า องค์การประเทศผู้ส่งออกน้ำมัน (โอเปก) น่าจะคงเพดานการผลิตเอาไว้เท่าเดิมในการประชุมวันพฤหัสบดี(28)นี้</p>
<p>การซื้อขายผ่านระบบอิเล็กทรอนิกส์ในวันอังคาร (26) เมื่อถึงเวลา <time when="10:00:00">10.00 น.</time>จีเอ็มที (<time when="17:00:00">17.00 น.</time> เวลาเมืองไทย) สัญญาล่วงหน้าน้ำมันดิบชนิดไลต์สวีตครูดของสหรัฐฯ ฉบับส่งมอบกรกฎาคม ขยับลงมา 1.91 ดอลลาร์ จากราคาซื้อขายในวันศุกร์ (22) ซึ่งปิดตลาดที่ 59.76 ดอลลาร์ต่อบาร์เรล โดยตลาดจริงหยุดทำการในวันจันทร์ (25) เนื่องจากเป็นวันหยุดต่อเนื่อง ส่วนน้ำมันดิบเบรนต์ของลอนดอนขยับลงมา 1.31 ดอลลาร์ ปิดที่ 58.90 ดอลลาร์ต่อบาร์เรล</p></body>
</news>
