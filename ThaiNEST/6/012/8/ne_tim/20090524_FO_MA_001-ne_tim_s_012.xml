<teiHeader>
<fileDesc>
<titleStmt>
  <title>ป่วนเลือกนายกฯเนปาล ระเบิดถล่มโบสถ์ตาย2  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02240552&sectionid=0104&day=2009-05-24  </bibl>
</sourceDesc>
</fileDesc>
</teiHeader>
<news>
<headline>ป่วนเลือกนายกฯเนปาล ระเบิดถล่มโบสถ์ตาย2</headline>
<lead></lead>
<neck></neck>
<body><p>เกิดเหตุระเบิดรุนแรงขึ้นที่โบสถ์แห่งหนึ่งในกรุงกาฐมาณฑุ เมืองหลวงของประเทศเนปาล เมื่อช่วงเช้าวันที่ 23 พฤษภาคม ก่อนหน้าที่จะมีการจัดเลือกตั้งนายกรัฐมนตรีคนใหม่ได้ไม่กี่ชั่วโมง เหตุระเบิดดังกล่าวส่งผลให้มีผู้เสียชีวิตอย่างน้อย 2 คน และบาดเจ็บ 15 คน โดยผู้เสียชีวิตเป็นเด็กหญิงวัย 14 ปี ที่เดินทางมาจากประเทศอินเดีย และผู้หญิงวัย 30 ปี</p>
<p>ข่าวระบุว่า นับเป็นครั้งแรกที่เกิดระเบิดขึ้นกับโบสถ์คริสต์ในเนปาล ที่ซึ่งมีประชากรส่วนใหญ่เป็นชาวฮินดูและชาวพุทธ แต่ไม่เคยเกิดเหตุรุนแรงระหว่างผู้นับถือศาสนาต่างกัน ขณะที่ผู้เห็นเหตุการณ์กล่าวว่า เห็นผู้ต้องสงสัยนำกระเป๋าซึ่งเต็มไปด้วยหนังสือมาวางไว้บนพื้น ก่อนที่มันจะเกิดระเบิดขึ้นเสียงดัง ท่ามกลางผู้คนที่อยู่ในโบสถ์อย่างน้อย 150 คน เนื่องจากวันเสาร์เป็นวันที่ผู้คนจะเดินทางไปโบสถ์กันเพราะเป็นวันหยุด ส่วนวันอาทิตย์เป็นวันทำงาน</p>
<p>ด้านนายนาวิน กีมีร์ โฆษกกระทรวงมหาดไทยเนปาล เปิดเผยว่า กลุ่มกองกำลังป้องกันตนเองแห่งชาติ ซึ่งเป็นกลุ่มหัวรุนแรงฮินดู ได้ทิ้งจดหมายไว้ในที่เกิดเหตุอ้างว่าเป็นผู้อยู่เบื้องหลังเหตุระเบิดครั้งนี้ แต่ก็ไม่มีใครทราบว่ากลุ่มดังกล่าวมีใครเป็นผู้นำหรือมีความสามารถในการก่อเหตุมากน้อยแค่ไหน</p>
<p>ทั้งนี้ เหตุระเบิดดังกล่าวมีขึ้นไม่กี่ชั่วโมงก่อนหน้าที่รัฐสภาเนปาลจะเลือกตั้งนายกรัฐมนนตรีคนใหม่ หลังจากที่การเมืองเนปาลตกอยู่ในสถานการณ์สั่นคลอนเป็นเวลาหลายสัปดาห์ที่ผ่านมา และคาดว่าการเลือกตั้งนายกรัฐมนตรีคนใหม่ขึ้นมาช่วยผ่อนคลายให้การเมืองเนปาลมีเสถียรภาพมากขึ้น (เอพี/รอยเตอร์)</p></body>
</news>
