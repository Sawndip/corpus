<teiHeader>
<fileDesc>
<titleStmt>
  <title>โอบามาเรียกร้องปล่อยตัวซูจี  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 07:15:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8752  </bibl>
</sourceDesc>
</fileDesc>
</teiHeader>
<news>
<headline>โอบามาเรียกร้องปล่อยตัวซูจี</headline>
<lead>ผู้นำสหรัฐออกแถลงการณ์เรียกร้องต่อรัฐบาลทหารพม่า ให้ปล่อยตัวผู้นำฝ่ายค้านโดยทันที และไม่มีเงื่อนไข</lead>
<neck></neck>
<body><p>ประธานาธิบดีบารัค โอบามา ของสหรัฐ เรียกร้อง ให้รัฐบาลพม่าปล่อยตัวนางอองซาน ซูจี ผู้นำพรรคฝ่ายค้านในพม่า วัย 63 ปี โดยทันที และปราศจากเงื่อนไข โดยในแถลงการณ์ของประธานาธิบดีสหรัฐ ระบุว่า เขาขอประณามอย่างรุนแรง ในการกักตัวนางซูจี ภายในบ้านพักของเธอ เป็นเวลานานถึง 19 ปี และขณะนี้ เธอกำลังถูกพิจารณาคดี ที่เธอถูกตั้งข้อหาฝ่าฝืนกฎ ระหว่างถูกกักตัว หลังจากนายจอห์น วิลเลี่ยม ยีตตอว์ ชายชาวสหรัฐ ได้ว่ายน้ำเข้าไปหาเธอที่บ้านพัก ซึ่งการตั้งข้อกล่าวหา และการพิจารณาคดีที่เกิดขึ้นนี้ เป็นการจัดฉากเท่านั้น สร้างความสงสัยถึงความพยายามของรัฐบาลทหารพม่า ในฐานะประเทศที่เป็นสมาชิกที่มีความรับผิดชอบของประชาคมโลก</p>
<p>แถลงการณ์ยังระบุอีกว่า ถึงเวลาแล้วที่รัฐบาลพม่าจะต้องยุติข้อกล่าวทั้งหมด ต่อนางซูจี และปล่อยตัวเธอโดยปราศจากเงื่อนไข รวมถึงการปล่อยตัวนักโทษการเมืองคนอื่นๆ ด้วย ทั้งนี้ การพิจารณาคดีของนางซูจี จะมีขึ้นอีกครั้ง ในวันนี้ (27 พ.ค.) ขณะที่ก่อนหน้านี้ นางซูจีได้ยืนยันในความบริสุทธิ์ของตนเอง </p></body>
</news>
