<teiHeader>
<fileDesc>
<titleStmt>
  <title>อินเดียคุมเข้มรัฐปัญจาบหลังเหตุจลาจลจากชาวซิกข์ต่างวรรณะปะทะกัน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-27 01:30:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000059167  </bibl>
</sourceDesc>
</fileDesc>
</teiHeader>
<news>
<headline>อินเดียคุมเข้มรัฐปัญจาบหลังเหตุจลาจลจากชาวซิกข์ต่างวรรณะปะทะกัน</headline>
<lead>เอเจนซี - ทหารปฏิบัติการตรวจตราตามเมืองและถนนหลวงสายต่างๆในรัฐปัญจาบ ทางตอนเหนือของอินเดียที่ประกาศภาวะฉุกเฉินเมื่อวันอังคาร(26) หลังจากมีผู้เสียชีวิต 3 รายในเหตุจลาจลที่กระพือขึ้นจากเหตุสังหารนักเทศน์ซิกข์รายหนึ่งในออสเตรีย</lead>
<neck></neck>
<body><p>ผู้โดยสารรถบัสและรถไฟกว่า 18,000 คนต้องตกค้างอยู่ในรัฐชัมมูและกัศมีร์ หลังจากความรุนแรงทำให้การบริการบางอย่างต้องหยุดชะงัก อย่างไรก็ตามการเดินทางกลับสู่ภาวะปกติอีกครั้งในช่วงบ่ายวันอังคาร(26)</p>
<p>ชาวซิกข์วรรณะจัณฑาลหลายพันคนได้ออกมารวมตัวก่อเหตุจลาจลในพื้นที่หลายเมืองของรัฐปัญจาบ ทั้งจุดไฟเผาอาคารสถานที่หลายแห่ง รวมถึงเผารถยนต์ ขบวนรถไฟ และตะลุมบอนกับตำรวจปราบจลาจล ส่งผลให้มีผู้ประท้วงถูกตำรวจยิงเสียชีวิต 1 คน เมื่อวันจันทร์(25) หลังโกรธกริ้วกรณีนักเทศน์ชาวซิกข์วรรณะต่ำรายหนึ่งถูกฆ่าในเหตุตะลุมบอนกันระหว่างกลุ่มชาวซิกข์คู่อริวรรณะจัณฑาลกับวรรณะที่สูงกว่าที่วัดซิกข์ในกรุงเวียนนาของออสเตรีย</p>
<p>ทั้งนี้ชาวซิกข์วรรณสูงหัวแข็งกร้าวได้กล่าวหาครูสอนศาสนารายดังกล่าวไม่เคารพต่อคัมภีร์ศักดิ์สิทธิ์ กรณีสนับสนุนการล้มเลิกระบบวรรณะ</p>
<p>ความรุนแรงที่เกิดขึ้นเป็นเหตุให้นายกรัฐมนตรีอินเดีย <persName><forename>มานโมฮัน</forename> <surname>ซิงห์</surname></persName> ออกมาวิงวอนให้ประชาชนอยู่ในความสงบ</p>
<p>ร้านค้าส่วนใหญ่ในรัฐปัญจาบซึ่งได้รับผลกระทบจากเหตุประท้วงเมื่อวันจันทร์(25) ยังคงปิดบริการต่อเนื่องเป็นวันที่สอง แต่ทางการเริ่มผ่อนปรนประกาศเคอร์ฟิวในบางพื้นที่แล้ว</p>
<p>"ได้มีการผ่อนปรนเคอร์ฟิวจาก 10 โมงเช้าถึงบ่าย 2 โมง และจะมีการขยายเวลาเพิ่มเติมอีกหากว่าไม่มีความรุนแรง" เจ้าหน้าที่ระดับอาวุโสของรัฐปัญจาบระบุ</p>
<p>มีผู้ได้รับบาดเจ็บอย่างน้อย 16 คนในเหตุรุนแรงที่กรุงเวียนนา หลังมีชาย 6 คนพร้อมอาวุธบุกเข้าไปเล่นงานนักเทศน์ 2 คนที่เดินทางมาจากอินเดียระหว่างพิธีกรรมทางศาสนาในวัดซิกข์แห่งหนึ่ง</p>
<p>แต่ตำรวจออสเตรียบอกว่าพวกเขายังไม่ทราบถึงแจงจูงใจในเหตุโจมตีนี้</p></body>
</news>
