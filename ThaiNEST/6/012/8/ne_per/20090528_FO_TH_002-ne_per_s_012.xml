<teiHeader>
<fileDesc>
<titleStmt>
  <title>เกาหลีใต้และสหรัฐเพิ่มระดับเฝ้าระวังเกาหลีเหนือ  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-28 10:05:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/9002  </bibl>
</sourceDesc>
</fileDesc>
</teiHeader>
<news>
<headline>เกาหลีใต้และสหรัฐเพิ่มระดับเฝ้าระวังเกาหลีเหนือ</headline>
<lead>สหประชาชาติเตรียมออกมาตรการคว่ำบาตรเกาหลีเหนือ ขณะที่เกาหลีใต้ และสหรัฐปรับเพิ่มระดับการเฝ้าระะวัง</lead>
<neck></neck>
<body><p>สำนักข่าวยอนฮัพของเกาหลีใต้ รายงานวันนี้ (28 พ.ค.) โดยอ้างการเปิดเผยของเจ้าหน้าที่ ที่ระบุว่า กองทัพของเกาหลีใต้ และสหรัฐ ได้เสริมกำลังตรวจตราเกาหลีเหนือ ซึ่งเป็นการเฝ้าระวังสูงสุดในขั้นที่ิสอง และถือเป็นครั้งแรก นับตั้งแต่เกาหลีเหนือทดสอบนิวเคลียร์ ครั้งแรก เมื่อปี พ.ศ.2549</p>
<p>โดยการปรับระดับการเฝ้าระวัง ที่มีทั้งหมด 5 ขั้น ได้เกิดขึ้น หลังจากเกิดสถานการณ์ตึงเครียด บนคาบสมุทรเกาหลี จากการทดสอบนิวเคลียร์ และการยิงขีปนาวุธ ของเกาหลีเหนือ นับตั้งแต่วันจันทร์ที่ผ่านมา และยังประกาศยกเลิกข้อตกลงพักรบ ที่ทำขึ้นเมื่อปี พ.ศ.2496 อันส่งผลให้สงครามเกาหลียุติลงชั่วคราว ในครั้งนั้น</p>
<p>ด้าน<persName><surname>วอน</surname> <forename>แท-แจ</forename></persName> โฆษกกลาโหมของเกาหลีใต้ กล่าวเพียงสั้นๆ ว่า เกาหลีใต้ และสหรัฐ จะส่งเจ้าหน้าที่เข้าหาข่าวมากขึ้น และเพิ่มการลาดตระเวน ทั้งนี้ สหรัฐมีนายทหารประจำการ ที่เกาหลีใต้ 28,500 นาย</p>
<p>ส่วน 5 ชาติสมาชิกถาวร ของคณะมนตรีความมั่นคงแห่งสหประชาชาติ รวมทั้งญี่ปุ่น และเกาหลีใต้ ได้ตกลงในหลักการว่า จะต้องคว่ำบาตรเกาหลีเหนือ ที่ฝ่าฝืนมติของสหประชาชาติ จากการทดลองอาวุธนิวเคลียร์ ครั้งที่ 2 โดยข้อตกลงดังกล่าวมีขึ้นในการประชุมสมาชิกคณะมนตรีความมั่นคงถาวรฯ ร่วมกับญี่ปุ่น และเกาหลีใต้ เมื่อวันอังคารที่ผ่านมา โดยฝ่ายจีนและรัสเซีย ซึ่งที่ผ่านมารู้สึกลังเลในการดำเนินการคว่ำบาตรเกาหลีเหนือ กลับมีท่าทีเห็นชอบให้คว่ำบาตรได้ อย่างไรก็ตาม นักการทูตไม่คาดว่า จะเห็นร่างญัตติการคว่ำบาตร ที่จะหมุนเวียนให้ชาติสมาชิกทั้ง 15 ประเทศ ในคณะมนตรีความมั่นคงฯ แสดงความเห็น และลงมติได้ทัน ในสัปดาห์นี้</p>
<p>โดยนักการทูต กล่าวว่า ชาติสมาชิกสำคัญ 7 ประเทศ จะประชุมกัน ในวันนี้ และวันศุกร์ เพื่อหารือถึงรายละเอียดของการคว่ำบาตรเกาหลีเหนือ โดยเชื่อว่า จะยังไม่มีมาตรการใหม่ออกมา แต่จะเป็นการหาแนวทางที่จะบังคับใช้ และขยายมาตรการคว่ำบาตร ที่มีอยู่ตามมติที่ 1718 ซึ่งได้ผ่านความเห็นชอบ จากคณะมนตรีฯ ตั้งแต่เดือน ต.ค. 2549 หลังจากการทดลองนิวเคลียร์ ครั้งแรก ของเกาหลีเหนือ แต่การคว่ำบาตรมักไม่ได้รับความสนใจ และไม่มีการบังคับใช้ ขณะที่เมื่อวันจันทร์ที่ผ่านมา คณะมนตรีความมั่นคงฯ มีมติเป็นเอกฉันท์ ให้ประณามการทดลองนิวเคลียร์ ของเกาหลีเหนือ เพราะเป็นการละเมิดกฎหมายระหว่างประเทศ</p></body>
</news>
