<teiHeader>
<fileDesc>
<titleStmt>
  <title>นักวิจัยชี้สารเคมีจีนทำปลาพิการ  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 05:40:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8746  </bibl>
</sourceDesc>
</fileDesc>
</teiHeader>
<news>
<headline>นักวิจัยชี้สารเคมีจีนทำปลาพิการ</headline>
<lead></lead>
<neck></neck>
<body><p>การประชุมประจำปีของสถาบันวิทยาศาสตร์แห่งชาติจีน รายงานผลการศึกษาของคณะนักวิจัยด้านวิทยาศาสตร์และสิ่งแวดล้อมจากมหาวิทยาลัยปักกิ่ง เมื่อ 25 พ.ค. อ้างอิงผลกระทบที่เกิดขึ้นในระบบนิเวศหลังรัฐบาลจีนสร้างเขื่อนสามโตรก (Three Gorges Dam) บริเวณแม่น้ำแยงซี ระบุหลักฐานที่เห็นได้ชัดเจนคือปริมาณปลาหายากพันธุ์ "สเตอร์เจียน" ที่เคยพบชุกชุมในแม่น้ำแยงซีลดจำนวนลงอย่างต่อเนื่อง ขณะที่ปลาเกิดใหม่ตามธรรมชาติมีอัตราพิกลพิการเพิ่มขึ้น</p>
<p>ผลวิจัยระบุด้วยว่า สาเหตุที่ทำให้ปลาสเตอร์เจียนในลุ่มแม่น้ำแยงซีพิการ เกิดจากสารไตรเฟนนิทิล หรือ "ทีพีที" ปนเปื้อนอยู่ในแม่น้ำแยงซีช่วงที่อยู่ทางใต้ของเขื่อนสามโตรก ทำให้ปลาที่เกิดใหม่ประมาณ 3.9 เปอร์เซ็นต์ ประสบภาวะกระดูกสันหลังเบี้ยวผิดรูป และอีก 1.7 เปอร์เซ็นต์เป็นปลาที่ไม่มีตา หรือไม่ก็มีตาเพียงข้างเดียว ทั้งนี้ สารทีพีทีมีส่วนประกอบของดีบุก และถูกนำมาใช้เป็นส่วนผสมของสีทาภายนอก ซึ่งชาวประมงจีนส่วนใหญ่ใช้ทาเคลือบผิวเรือและอวนลากขนาดใหญ่เพื่อป้องกันเชื้อรา </p>
<p>ขณะเดียวกัน เจ้าหน้าที่หน่วยอนุรักษ์สิ่งแวดล้อมของเอกวาดอร์ออกแถลงการณ์ เรียกร้องรัฐบาลเปรูชี้แจงกรณีเรือของกองทัพเปรูบรรทุกน้ำมันเชื้อเพลิงเข้าไปจอดเทียบท่าทางตอนใต้ของหมู่เกาะกาลาปากอส ในมหาสมุทรแปซิฟิก ทางตะวันออกของเอกวาดอร์ ซึ่งองค์การยูเนสโกขึ้นทะเบียนให้เป็นมรดกโลกตั้งแต่ปี 2521 ถือเป็นการฝ่าฝืนคำสั่งห้ามจอดเรือบรรทุกน้ำมันในเขตอนุรักษ์สัตว์หายาก หลังเคยเกิดเหตุน้ำมันกว่า 600 ตันรั่วลงสู่ทะเลเมื่อปี 2544 สร้างความเสียหายต่อระบบนิเวศอย่างรุนแรง.</p></body>
</news>
