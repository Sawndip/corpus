<teiHeader>
<fileDesc>
<titleStmt>
  <title>ประชุมอาเซมปัญหาพม่า-เกาหลีเหนือบดบังเรื่องอื่น  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-26 05:01:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8492  </bibl>
</sourceDesc>
</fileDesc>
</teiHeader>
<news>
<headline>ประชุมอาเซมปัญหาพม่า-เกาหลีเหนือบดบังเรื่องอื่น</headline>
<lead></lead>
<neck></neck>
<body><p>การประชุมระดับรัฐมนตรีต่างประเทศกลุ่มชาติเอเชีย-ยุโรป หรืออาเซม สมาชิก 45 ประเทศ ประกอบด้วยกลุ่มอาเซียน และจีน ญี่ปุ่น เกาหลีใต้ กับชาติสมาชิกสหภาพยุโรป ที่กรุงฮานอย เมืองหลวงเวียดนาม ระยะเวลา 2 วัน เริ่มเมื่อวันจันทร์ 25 พ.ค. เดิมทีเนื้อหาหลักมุ่งประชุมหารือกันเรื่องวิกฤติการเงินโลก ความร่วมมือกันด้านเศรษฐกิจ ปัญหาสภาพชั้นบรรยากาศโลกเปลี่ยน แปลง และปัญหาโรคระบาด อาทิ ไข้หวัดใหญ่สายพันธุ์ใหม่ 2009 แต่ต้องเปลี่ยนประเด็นหันมาหารือกันกรณีรัฐบาลทหารพม่าจับขัง<persName><roleName>นาง</roleName><forename>ออง ซาน</forename> <surname>ซูจี</surname></persName> และ อยู่ระหว่างดำเนินคดีต่อ<persName><roleName>นาง</roleName><surname>ซูจี</surname></persName>ข้อหาละเมิดกฎหมายกักบริเวณ โดยให้ที่พักพิงแก่ชายชาวอเมริกันที่แอบว่ายน้ำเข้าไปบ้านพักของเธอ ซึ่ง<persName><roleName>นาง</roleName><surname>ซูจี</surname></persName>อาจถูกตัดสินโทษจำคุกได้มากกว่า 5 ปี</p>
<p><persName><roleName>นาย</roleName><forename>บิลล์</forename> <surname>แรมเมลล์</surname></persName> รมช.ต่างประเทศของอังกฤษ กล่าวเรียกร้องต่อที่ประชุมอาเซมให้ออกแถลงการณ์อย่างรุนแรงถึงรัฐบาลทหารพม่า พร้อมเรียกร้องรัฐบาลพม่าให้ปล่อยตัว<persName><roleName>นาง</roleName><forename>ออง ซาน</forename> <surname>ซูจี</surname></persName>ทันที เช่นเดียวกับสหภาพยุโรป โดย<persName><roleName>นาง</roleName><forename>แจน</forename> <surname>โคเฮาต์</surname></persName> รมว.ต่างประเทศสาธารณรัฐเช็ก ในฐานะประธานหมุนเวียนของกลุ่มสหภาพยุโรปเป็นหัวหอกเดินหน้าเรียกร้องเรื่องนี้ หวังนำไปสู่การเจรจานอกรอบกับ<persName><roleName>นาย</roleName><forename>เนียน</forename> <surname>วิน</surname></persName> รมว.ต่างประเทศของพม่า ระหว่างการประชุมอาเซมครั้งนี้ด้วย</p>
<p>ส่วน<persName><roleName>นาย</roleName><forename>คาซูโอะ</forename> <surname>โคดามา</surname></persName> โฆษกกระทรวงต่างประเทศญี่ปุ่น กล่าวแสดงความกังวลอย่างยิ่งต่อสถานการณ์ในพม่า เช่นเดียวกับ<persName><roleName>นาง</roleName><forename>เบนิตา</forename> <surname>เฟอร์เรโรวอลด์เนอร์</surname></persName> คณะกรรมาธิการความสัมพันธ์นอกกลุ่มสหภาพยุโรป กล่าวเรียกร้องถึงจีนกับอินเดีย ชาติเพื่อน บ้านยักษ์ใหญ่ของพม่า ให้ยื่นมือเข้าช่วยคลี่คลายปัญหาในพม่าด้วย ขณะเดียวกันทางการพม่ารายงานระบุพบระเบิดลูกหนึ่งถูกวางซุกซ่อนภายในห้องน้ำบนตู้รถไฟบริเวณกรุงเนย์ปีดอว์ เมืองหลวงทางภาคเหนือ แต่เจ้าหน้าที่สามารถกู้เก็บได้ทัน ทางการพม่าเชื่อว่าเป็นฝีมือของกลุ่มก่อการร้ายพยายามสั่นคลอนเสถียรภาพของรัฐบาล </p>
<p>อีกปัญหาหนึ่งที่บดบังเนื้อหาหลักของเวทีประชุมระดับรัฐมนตรีอาเซมที่เวียดนามคือ กรณีเกาหลีเหนือท้าทายทดลองนิวเคลียร์และทดลองยิงขีปนาวุธหลายลูก ก่อให้เกิดปฏิกิริยาจากประชาคมโลกอย่างกว้างขวาง องค์การความร่วมมือด้านความมั่นคงแห่งยุโรป หรือโอเอสซีอี เรียกร้องประชาคมโลกให้แก้ปัญหานี้โดยเร็ว แม้แต่รัฐบาลจีนกับรัสเซียต่างก็แสดงท่าทีไม่พอใจการกระทำของเกาหลีเหนือ รัสเซียระบุการกระทำของเกาหลีเหนือสั่นคลอนเสถียรภาพในภูมิภาคอย่างยิ่ง ส่วน คณะมนตรีความมั่นคงแห่งสหประชาชาติอยู่ระหว่างประชุมแก้ปัญหาเรื่องนี้.</p></body>
</news>
