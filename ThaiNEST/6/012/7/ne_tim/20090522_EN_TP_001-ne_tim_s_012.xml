<teiHeader>
<fileDesc>
<titleStmt>
  <title>รื้อบ้านเด็ก Slumdog  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thaipost.net/x-cite/220509/5036  </bibl>
</sourceDesc>
</fileDesc>
</teiHeader>
<news>
<headline>รื้อบ้านเด็ก Slumdog</headline>
<lead></lead>
<neck></neck>
<body><p>รูบินา  อาลี  ดาราเด็กวัย  9  ขวบจากหนัง  Slumdog  Millionaire  ผู้ได้บินไปร่วมงานออสการ์อันหรูหราเมื่อ  3  เดือนก่อน  ยืนร้องไห้อยู่กลางซากบ้านของเธอ  หลังถูกเจ้าหน้าที่การรถไฟรื้อทิ้งพร้อมบ้านของเพื่อนบ้านจำนวนมาก  ในสลัมที่รุกล้ำเขตทางรถไฟใกล้สถานีภัณฑรา</p>
<p>ราฟิก  คิวเรชี  พ่อของเธอพยายามขัดขวางเจ้าหน้าที่  จึงถูกตีบาดเจ็บต้องเข้าโรงพยาบาล</p>
<p>"พวกเขาทำอย่างนี้ทำไม  พ่อของหนูพยายามป้องกันบ้านของเรา  แต่ถูกตำรวจตีที่ขาและมือขวา  พ่อเจ็บมาก"  รูบินาพยายามวิ่งเข้าไปเก็บข้าวของของเธอ  โดยเฉพาะชุดแสนสวยที่ใส่ไปเดินบนพรมแดงงานออสการ์  "นี่คือบ้านของเรา  แล้วเราจะไปอยู่ที่ไหน"</p>
<p>เมื่อสัปดาห์ที่แล้ว  บ้านของอาซารุดดิน  โมฮัมหมัด  เด็ก  Slumdog  ตัวจริงอีกรายก็ถูกรื้อเช่นกัน  แต่เจ้าหนูวัย  10  ขวบยังโชคดีที่ถูกรื้อไม่หมด  เพราะเจ้าหน้าที่จำได้ว่าเขาเป็นดาราเด็ก  และมีนักข่าวช่างภาพแห่กันมาจำนวนมาก  เจ้าหน้าที่จึงถอยไป  ทั้งที่กำลังจะใช้รถบุลโดเซอร์ทลายราบอยู่แล้ว</p>
<p>ที่น่าเศร้าคือในสัปดาห์เดียวกันนี้  ดาราเด็ก  Slumdog  อีกรายกลับได้ไปร่วมงานเทศกาลหนังเมืองคานส์  อายุษ  คีติการ  ซึ่งแสดงเป็นจามาลตอนเด็ก  ได้ไปร่วมงานเปิดหนัง  Shyam's  Secret  ที่เขาแสดงกับดาราดัง  ณิชา  ฮาราเล  เป็นชีวิตที่แตกต่างกันสิ้นเชิง  เพราะพ่อของเขาเป็นวิศวกร  แม่เป็นครู</p>
<p>อาซารุดดินยังทวงถามความช่วยเหลือจากผู้กำกับแดนนี  บอยล์  และผู้อำนวยการสร้างคริสเตียน  โคลสัน  โดยบอกว่า  3  เดือนที่ผ่านมาไม่ได้รับการติดต่อเลย</p>
<p>อย่างไรก็ดี  โคลสันกล่าวว่าเขาจะไปเยี่ยมในเดือนนี้  และยืนยันว่าได้ให้ความช่วยเหลือเด็กสลัมทั้งสองแล้ว  โดยตั้งกองทุนดูแลค่าเล่าเรียน  ค่าใช้จ่าย  และที่อยู่อาศัยให้เด็กทั้งสอง  กองทุนจะจ่ายเงินให้เดือนละ  85  ปอนด์  และอีกปีละ  2,000  ปอนด์  จนกว่าอายุ  18  จึงโอนเงินก้อนให้เด็ก  ส่วนบ้าน  ก็จะซื้อแฟลตราคา  20,000  ปอนด์  แต่ไม่โอนกรรมสิทธิ์ให้จนกว่าเด็กจะอายุ  18  เช่นกัน  พ่อแม่เด็กไม่ยอม  จึงยังไม่ได้ซื้อบ้านจนบัดนี้</p></body>
</news>
