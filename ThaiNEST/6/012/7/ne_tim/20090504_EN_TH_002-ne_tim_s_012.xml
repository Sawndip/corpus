<teiHeader>
<fileDesc>
<titleStmt>
  <title>หามลิเกไชยาส่งรพ. ปูดองเป็นเหตุ ทรุดหนักเกือบช็อก  </title>
  <author>ทีมข่าวบันเทิง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-04 18:23:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thairath.co.th/content/ent/3764  </bibl>
</sourceDesc>
</fileDesc>
</teiHeader>
<news>
<headline>หามลิเกไชยาส่งรพ. ปูดองเป็นเหตุ ทรุดหนักเกือบช็อก</headline>
<lead>ญาติเผยพระเอกลิเกดังมีอาการท้องเสียและอาเจียนอย่างรุนแรงติดต่อกันถึง 5 ครั้ง จนมีอาการอ่อนเพลีย ก่อนตัดสินใจนำส่งโรงพยาบาล แพทย์ชี้อาจติดเชื้อแบคทีเรียที่ปนเปื้อนในปูดอง หลังไปกินส้มตำปูดองที่งานคอนเสิร์ต</lead>
<neck></neck>
<body><p>เมื่อเวลา <time when="16:50:00">16.50 น.</time>ที่ผ่านมา (4 พ.ค.) นางวงเดือน ใจกว้าง ได้พาร่างอันอ่อนล้าของพระเอกไชยา มิตรชัย นักร้อง-พระเอกลิเกชื่อดังซึ่งเป็นลูกชาย ที่มีอาการท้องเสียและอาเจียนอย่างรุนแรง จนมีอาการอ่อนเพลียเดินทางมาส่งที่โรงพยาบาลอ่างทองเวชชการ 2 ต.ศาลาแดง อ.เมือง จ.อ่างทอง</p>
<p>ทันทีที่มาถึงคณะแพทย์และพยาบาลได้นำร่างเข้าห้องฉุกเฉินโดยมี นพ.นพรัตน์ ศรีประดิษฐ์พงษ์ แพทย์เวรเข้าตรวจดูอาการ พบว่าร่างกายมีอาการขาดน้ำอย่างรุนแรงจนเกือบมีอาการช็อก และมีอาการไข้ร่วมด้วย วัดความดันโลหิตเหลือเพียง 90/60 เท่านั้น จึงต้องรีบให้น้ำเกลือแร่และยากระตุ้นหัวใจ พร้อมทั้งให้ออกซิเจนช่วยหายใจด้วย หลังการปฐมพยาบาลและเยียวยาในเบื้องต้นได้ให้ขึ้นไปนอนพักเพื่อรอดูอาการที่ ห้อง 322 ชั้น 3 ของโรงพยาบาล โดยมีแพทย์และพยาบาลคอยดูแลอย่างใกล้ชิดตลอดเวลา </p>
<p>นางวงเดือน ใจกว้าง ซึ่งคอยเฝ้าดูแลพระเอก-นักร้องหนุ่มหน้าหวานซึ่งเป็นลูกชายด้วยความห่วงใย เปิดเผยว่า ก่อนหน้านี้เมื่อคืนที่ผ่านมาได้ไปแสดงคอนเสิร์ตที่ทางเทศบาลพนัสนิคม จ.ชลบุรี จัดขึ้น หลังงานเลิกได้เดินทางกลับมาบ้านพักเลขที่ 85/4 ม.3 ต.สี่ร้อย อ.วิเศษชัยชาญ จ.อ่างทอง จนกระทั่งรุ่งเช้ามีอาการปวดท้องและท้องเสีย จึงได้ทานยาแก้ท้องเสีย จนกระทั่งช่วงเย็นได้เดินทางไปร่วมงานฌทปนกิจศพของคนสนิทที่วัดสระแก้ว อ.ป่าโมก แต่อาการกำเริบหนักทั้งท้องเสียและอาเจียนติดต่อกันถึง 5 ครั้ง จนหมดแรงไม่สามารถลงจากรถยนต์เข้าไปร่วมในงานได้ ตนเองต้องเป็นคนลงไปทอดผ้าบังสุกุลแทน แต่อาการยังรุนแรงขึ้นอีกเนื่องจากมีไข้ร่วมด้วย จึงตัดสินใจพามาส่งที่โรงพยาบาลดังกล่าว </p>
<p>แม่ของพระเอกหนุ่มยังเผยต่อไปว่า หลังจากแพทย์ตรวจแล้วลงความเห็นว่ากระเพาะและลำไส้อักเสบ จึงสั่งให้นอนพักเพื่อดูอาการ แต่พระเอกลิเกคนดัง ยังเป็นห่วงงานที่ต้องแสดงคอนเสิร์ตในคืนนี้ที่วัดจระเข้ไร่ อ.เสนา จ.พระนครศรีอยุธยา รวมทั้งงานที่ต้องแสดงในคืนวันพรุ่งนี้ซึ่งเป็นวันฉัตรมงคล ที่ต้องนำคณะลิเกไปแสดงที่ท้องสนามหลวงในตอน 1 ทุ่ม และร่วมแสดงคอนเสิร์ตเวทีไทตอน 4 ทุ่มในงานเดียวกันด้วย จึงอยากให้อาการหายโดยเร็วที่สุดเพื่อจะได้ทำงานตามกำหนดได้</p>
<p>ทางด้าน นพ.นพรัตน์ ศรีประดิษฐ์พงษ์ แพทย์เจ้าของไข้เปิดเผยว่า สำหรับอาการที่ตรวจพบในเบื้องต้นคือกระเพาะและลำไส้อักเสบอย่างรุนแรงและเฉียบพลัน จนทำให้ร่างกายเสียน้ำมาก และยังมีไข้ร่วมด้วย ทำให้ร่างกายอ่อนล้ามาก ส่วนสาเหตุทราบจากคนไข้ว่าอาจจะมาจากที่ได้ไปรับประทานส้มตำปูดองที่งานคอนเสิร์ตเมื่อคืนนี้ จึงอาจติดเชื้อแบคทีเรียที่ปนเปื้อนในปูดองซึ่งพบบ่อยมาก และหลังจากที่มีอาการไม่ได้มาพบแพทย์ทันทีเพื่อให้ยาฆ่าเชื้อและเกลือแร่ เพื่อชดเชยการที่ร่างกายขาดน้ำมาก หลังจากที่คนป่วยมาถึงโรงพยาบาลก็มีอาการทรุดหนักจนเกือบจะช็อก จึงอยากให้นอนพักเพื่อรอดูอาการและรับการรักษาจนแน่ใจว่าปลอดภัย เพราะหากยังฝืนร่างกายไปทำการแสดงทั้งที่ร่างกายยังอ่อนล้ามาก อาจเป็นอันตรายได้</p></body>
</news>
