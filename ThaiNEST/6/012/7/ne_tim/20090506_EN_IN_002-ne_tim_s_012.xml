<teiHeader>
<fileDesc>
<titleStmt>
  <title>เต๋าดิ้นเฮือกสุดท้ายขอยืดส่งฟ้องศาล13พค.  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-06 12:48:14  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=170016  </bibl>
</sourceDesc>
</fileDesc>
</teiHeader>
<news>
<headline>เต๋าดิ้นเฮือกสุดท้ายขอยืดส่งฟ้องศาล13พค.</headline>
<lead>"เต๋า สมชาย " ยื่นหนังสือขอความเป็นธรรม ต่อ อัยการ จ.ลำปาง ขอยืดเวลาสอบพยานอีก 2 ปาก ก่อนพิจารณาส่งฟ้องศาล ไปเป็นวันที่ 13 พ.ค.</lead>
<neck></neck>
<body><p>นางรำไพ เชาวน์ชัย อัยการจังหวัดคดีศาลแขวงลำปาง เปิดเผยว่า หลัง เต๋า สมชาย เข็มกลัด พร้อมทนายความส่วนตัว ได้เดินทางเข้าพบกับอัยการ เมื่อวันที่ 17 มี.ค.2552 ที่ผ่านมา และทางสำนักงานอัยการจังหวัดคดีศาลแขวงลำปาง ได้นัดให้ นายสมชาย เดินทางมาที่สำนักงานอัยการจังหวัดคดีศาลแขวงลำปาง เพื่อรับฟังคำสั่ง ในวันที่ 7 พฤษภาคม แต่ในการเดินทางมาของ นายสมชาย ทางอัยการจังหวัดคดีศาลแขวงลำปาง จะยังไม่ส่งคดีฟ้องศาลแขวงลำปาง ในคดีทำร้ายร่างกาย นายวีระชาติ เด่นศิริกุล หรือ โกตา เจ้าของร้านขายของชำ ตรงข้างวัดศรีชุม ต.สวนดอก อ.เมือง จ.ลำปาง เหตุเกิดขึ้นเมื่อวันที่ 5 มกราคม 2552 ที่ผ่านมา เนื่องจากเมื่อวันที่ 9 เมษายน 2552 ที่ผ่านมา ทางอัยการจังหวัดคดีศาลแขวงลำปาง ได้รับหนังสือจาก นายสมชาย เข้ามาเพื่อขอความเป็นธรรมในคดีดังกล่าว</p>
<p>โดยระบุขอให้มีการสอบสวนพยานบุคคลเพิ่มเติมอีก 2 คน ทางอัยการจังหวัดคดีศาลแขวงลำปาง ได้สั่งให้พนักงานสอบสวน สภ.เมืองลำปาง ทำการสอบพยานบุคคลและพยานแวดล้อม ให้ครบถ้วนตามที่ทางอัยการจังหวัดคดีศาลแขวงลำปางต้องการ และทางอัยการจังหวัดคดีศาลแขวงลำปาง ให้พนักงานสอบสวนส่ง ผลการสอบสวนพยานเพิ่มเติม กลับมายังสำนักงานอัยการจังหวัดคดีศาลแขวงลำปาง ภายในวันที่ 13 พฤษภาคม 2552 ที่จะถึงนี้</p>
<p>ดังนั้น หาก นายสมชาย เดินทางมาพบอัยการในวันที่ 7 พ.ค. 2552 ทางสำนักงานอัยการ ต้องเลื่อนการส่งฟ้องศาลออกไป อัยการจังหวัดคดีศาลแขวงลำปาง ยังเปิดเผยอีกว่า สำหรับคดีดังกล่าว ได้มอบหมายให้ นายสุริยา สุยะนา รองอัยการจังหวัดคดีศาลแขวงลำปาง เป็นผู้ดูแลรับผิดชอบ แต่ตนยังคงดูแลอย่างใกล้ชิด ซึ่งการดำเนินงานของสำนักงานอัยการจังหวัดคดีศาลแขวงลำปาง ได้ปฏิบัติตามขั้นตอนของคดีอย่างถูกต้อง และยุติธรรมกับทุกฝ่าย ซึ่งถือว่าคดีมีความคืบหน้าและต่อเนื่องไม่ล่าช้า ซึ่งสามารถทำคดีนี้ได้ตามกรอบระยะเวลาก่อนที่จะส่งฟ้องศาลได้ต่อไป</p></body>
</news>
