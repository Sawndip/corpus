<teiHeader>
<fileDesc>
<titleStmt>
  <title>'บลู-เอลิกา'กรี๊ดโรคจิตโทรป่วน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-26 08:15:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200160&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>'บลู-เอลิกา'กรี๊ดโรคจิตโทรป่วน</headline>
<lead>แรกๆชวนถ่ายแบบหวิว!หนักเข้าขอร่วมเพศเฉยแจ้นแจ้ง ตร.ตามลากคอ</lead>
<neck></neck>
<body><p>โทรศัพท์โรคจิตโผล่อีก ทำดาราสาวผวาแจ้งความ "บลู เอลิกา"สาวดัชชี่ 2001 กรี๊ดโรคจิตอ้างตัวเป็นช่างภาพนิตยสารดังป่วนแรกๆ เอ่ยปากชื่นชม ชวนถ่ายแบบหวิว ร้ายสุดลามถึงขั้นขอจ้ำจี้ เจ้าตัวผวาแจ้งตำรวจตามลากตัวชายโรคจิตมาสอบปากคำ เผย ก่อนหน้านี้ ช่วง 3 เดือนก่อน จู่ ๆ มีสายลึกลับโทรฯ หากลางดึก ป่วนชวนร่วมเพศ ทิ้งช่วงหายไป โทรฯ ตามรังควานถึงบ้าน แถมยังรู้เบอร์มือถือที่เพิ่งเปิดใช้ ตร.เตรียมเช็กเบอร์ตรวจสอบ</p>
<p>บลู-เอลิกา กรี๊ด โรคจิตโทรฯ รังความ ชวนจ้ำจี้ครั้งนี้ เกิดขึ้นเมื่อเวลา <time when="19:00:00">19.00 น.</time> วันที่ 25 พ.ค. ขณะที่ ร.ต.ท.นุกูล สุขสด พงส. (สบ 1) สน.ทองหล่อ ปฏิบัติหน้าที่อยู่ ได้มีหญิงสาวสวยร่างบอบบางเดินหน้าตาตื่นเข้ามาแจ้งความ ทราบชื่อภายหลังคือดาราสาวดาวรุ่ง บลู-เอลิกา พลอยอัมพร อายุ 23 ปี ดัชชี่เกิร์ลปี ค.ศ. 2001 และนักแสดงจากเรื่องตะวันรุ่งที่ทุ่งกระทิง ทางช่อง 7 ระบุว่า ตนถูกคนร้ายโรคจิต อ้างตนเป็นช่างภาพนิตยสารชื่อดัง โทรฯ เข้ามือถือ ชักชวนให้ถ่ายแบบวาบหวิว จนสุดท้ายถึงกับชวนร่วมเพศ ทำให้เกิดความหวาดกลัวเพราะชายโรคจิตคนดังกล่าว เหมือนรู้ความเคลื่อนไหวแทบทุกย่างก้าวของตน</p>
<p>น.ส.เอลิกา เล่าเสียงสั่นเครือว่า เมื่อประมาณ 3 เดือนก่อน เวลา<time when="04:00:00"><offset>ประมาณ</offset> 04.00 น.</time> ขณะตนนอนพักอยู่ห้องพักย่านทองหล่อ ได้มีโทรฯ ลึกลับเข้ามาที่มือถือของตน อ้างตัวว่า ชื่อหนึ่ง เป็นช่างภาพของนิตยสารชื่อดัง โดยพยายามพูดจาชื่นชมตนต่าง ๆ นานา และชักชวนหว่านล้อมให้ตนถ่ายแบบโป๊วาบหวิว แบบเปิดบนปิดล่าง ซึ่งขณะนั้นตนรู้สึกง่วงจึงบอกปฏิเสธไป และพยายามหาทางออกด้วยการให้ชายดังกล่าวติดต่อกลับมาใหม่ แต่หนุ่มโรคจิตรายนี้กลับไม่ยอมวางหู บอกซ้ำ ๆ ว่าชอบตนมาก ซึ่งขณะนั้นมีเสียงบางอย่างเล็ดลอดออกมาจากโทรศัพท์ สุดท้ายถึงขั้นขอร่วมเพศ ตนจึงรีบวางหูไปด้วยความตกใจ</p>
<p>บลู-เอลิกา เล่าต่อว่า ชายโรคจิตดังกล่าว ได้หายตัวไป 2-3 เดือน จู่ ๆ มีโทรฯ ลึกลับไปที่บ้านพักที่ จ.จันทบุรี และมารดาของตนรับสาย โดยปลายสายอ้างตัวว่าเป็นช่างภาพเหมือนเดิม และชักชวนให้ตนไปถ่ายแบบอีกหลายครั้ง กระทั่งแม่ตนทนไม่ไหวได้โทรฯ มาบอก ซึ่งตนมั่นใจว่าจะเป็นหนุ่มโรคจิตคนเดิม แต่ก็ไม่ได้คิดอะไรมาก กระทั่งล่าสุด ในช่วงเช้าวันเดียวกันนี้ ตนได้รับโทรฯ ลึกลับเข้าหมายเลขมือถือส่วนตัวที่เพิ่งเปิดใช้บริการ และไม่เคยบอกใคร เป็นเสียงผู้ชายที่อ้างตัวชื่อหนึ่ง และมาชักชวนตนให้ถ่ายแบบวาบหวิวเหมือนเดิม ทำให้ตนเกิดความอยาก รู้ว่าเป็นใคร จึงพยายามพูดคุยหลอกถาม และยิ่งคุยก็ยิ่งรู้สึกกลัว เพราะคนร้ายรู้ความเคลื่อนไหว เรื่องราวของตนมาก เหมือนคนใกล้ชิด หลังคนร้ายวางหู ตนจึงรีบเช็กไปยัง บก.นิตยสารดังกล่าวที่คนร้ายอ้าง แต่ทาง บก.บอกไม่มีช่างภาพคนนี้ประจำอยู่ ตนจึงตัดสินใจแจ้งความ เพราะหวาดกลัวมาก อยากให้ตำรวจป้องปรามไม่ให้คนร้ายโทรฯ มารังควานตนอีก</p>
<p>ร.ต.ท.นุกูล กล่าวว่า เบื้องต้น จากการฟังคำให้การ คนร้ายยังไม่มีการล่วงละเมิด หรือดูหมิ่น ดูถูก เพราะไม่ได้พูดจาลามก จาบจ้วง อย่างไรก็ตาม จะต้องสอบปากคำผู้เสียหาย อย่างละเอียดอีกครั้ง และตรวจสอบเบอร์โทรศัพท์ ของชายคนดังกล่าว เพื่อจะเรียกตัวมาสอบปากคำอีกครั้งหนึ่ง</p>
<p>สำหรับดาราสาว บลู-เอลิกา เป็น  ดัชชี่เกิร์ล ปี ค.ศ. 2001 รุ่นเดียวกับ น้ำ-รพีภัทร เอกพันธ์กุล ที่ได้ตำแหน่งดัชชี่บอย เคยผ่านงานละคร งานถ่ายโฆษณาหลายชิ้น ขณะนี้กำลัง ถ่ายละครเรื่องไฟโชนแสง ที่กำลังจะออกอากาศทางช่อง 3.</p></body>
</news>
