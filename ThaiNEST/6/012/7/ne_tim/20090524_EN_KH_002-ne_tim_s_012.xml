<teiHeader>
<fileDesc>
<titleStmt>
  <title>"ตุ้ย"รอพร้อมค่อยลงละคร  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObGJuUXhPVEkwTURVMU1nPT0=&sectionid=TURNeE1nPT0=&day=TWpBd09TMHdOUzB5TkE9PQ==  </bibl>
</sourceDesc>
</fileDesc>
</teiHeader>
<news>
<headline>"ตุ้ย"รอพร้อมค่อยลงละคร</headline>
<lead></lead>
<neck></neck>
<body><p>มีงานละครติดต่อเข้ามาบ้าง แต่หนุ่ม "ตุ้ย"ธีรภัทร์ สัจจกุล ขอดูความพร้อมของตัวเองก่อนรับปากเล่น โดยเจ้าตัวเผยว่า</p>
<p>"หลังละคร เมียหลวง จบไป ก็มีละครติดต่อเข้ามาบ้าง แต่ต้องดูความพร้อมของเราเป็นหลัก ไม่อยากให้ข้อจำกัดด้านเวลามาเป็นภาระ"</p>
<p>ได้ยินว่าตอนถ่ายเรื่อง "เมียหลวง" ค่อนข้างกินเวลาการทำงานเป็นผู้บริหารคลื่นซี้ดของตุ้ย ทำให้มีข่าวว่าถึงขั้นจะลาออก "โอ้ย... ไม่ถึงขั้นนั้นครับ(หัวเราะ) เราไม่ได้รับเงินเดือนช่วงเดือนที่เราหายไปถ่ายละคร ซึ่งตรงนี้ทำตามระเบียบและขั้นตอนของบริษัท แต่อย่าใช้คำว่าลาออกเลย มันน่ากลัว(หัวเราะ)"</p>
<p>ตอนนี้ถ้าจะรับละครก็ต้องดูคิวและเวลาเป็นหลัก "น่าจะเป็นเวลาที่เราสามารถบริหารจัดการเพื่อให้ภารกิจทุกอย่างมันดำเนินได้และไม่สะดุด ถามว่าอยากเล่นละครมั้ย อยากเล่น เล่นแล้วสนุก มุมหนึ่งเรายอมรับว่าเหนื่อยมาก แต่อีกมุมเราก็ได้ผ่อนคลาย"</p>
<p>ได้ยินว่ามีละครของทางเจเอสแอลที่จะผลิตให้กับทางโมเดิร์นไนน์ติดต่อให้ตุ้ยเล่น "จริงๆ แล้วละครที่ติดต่อเข้ามามีหลายเรื่องเหมือนกัน แต่ขอเวลาในการจัดการบริหารงาน ภารกิจหลักที่มีอยู่ก่อนและถ้าเห็นภาพรวมที่ชัดเจนถึงจะรับได้ครับ"</p></body>
</news>
