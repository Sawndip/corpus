<teiHeader>
<fileDesc>
<titleStmt>
  <title>"พอลล่า"กรี๊ดสลบ ถูกหลอกซื้อคอนโดสูญเกือบ2ล้านบาท  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-15 08:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=199118&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>"พอลล่า"กรี๊ดสลบ ถูกหลอกซื้อคอนโดสูญเกือบ2ล้านบาท</headline>
<lead>"พอลล่า เทเลอร์” ครวญถือเป็นบทเรียนสำคัญของชีวิต หลังทุ่มซื้อคอนโดหรูกลางกรุงเกือบ 2 ล้าน ผลสุดท้ายได้แค่แผ่นพับ เผยเห็นจากโมเดลแล้วชอบตัดสินใจซื้อทันที จ่ายเงินจอง-ผ่อนทุกเดือนไม่เคยขาดนาน 2 ปี พอใกล้ถึงงวดสุดท้ายให้ผจก.ส่วนตัวไปติดต่อเรื่องโอนกรรมสิทธิ์ ไปเห็นพื้นที่โครงการกรี๊ดสลบ-ไม่มีเสาเข็มแม้แต่ต้นเดียว สอบถามบริษัทก็บ่ายเบี่ยง ติดต่อเจ้าของโครงการก็หลบเลี่ยง เลยตัดสินใจฟ้องศาลเรียกค่าเสียหาย</lead>
<neck></neck>
<body><p>เมื่อเวลา <time when="13:30:00">13.30 น.</time> วันที่ 14 พ.ค. ในงาน “พาวเวอร์ เพลท” ที่เซ็นทรัลเวิลด์ ผู้สื่อข่าวได้รับการเปิดเผยจาก ดารานางแบบสาวชื่อดัง พอลล่า เทเลอร์ ถึงกรณีซื้อคอนโดมิ เนียมไว้แล้วเจ้าของโครงการชิ่งหนี ไม่ก่อสร้างให้แล้วเสร็จ ทั้งที่จ่ายเงินไปแล้วเกือบ 2 ล้าน จากราคาคอนโดฯประมาณ 2 ล้านกว่า</p>
<p>เกี่ยวกับเรื่องนี้ พอลล่า เปิดเผยรายละเอียดว่า ปกติตนเองเป็นคนชอบซื้อคอนโดฯเก็บไว้เพื่อเก็งกำไร หรือให้เช่า ที่ผ่านมาจึงซื้อคอนโดฯไว้มากมายหลายแห่ง สำหรับคอนโดฯที่เกิดปัญหาแห่งนี้ ตนได้ซื้อไว้เมื่อประมาณ 2 ปีก่อน เป็นคอนโดฯโครงการชื่อดัง ตั้งอยู่ในย่านเอกมัย ซึ่งตอนนั้นโครงการยังไม่ได้เริ่มก่อสร้าง มีเพียงแผ่นพับและโมเดลคอนโดฯให้ดู เมื่อตนดูแล้วรู้สึกชอบจึงตัดสินใจซื้อ โดยจ่ายเงินจองและผ่อนกับทางโครงการโดยตรงทุกเดือน รวมเป็นเงินที่จ่ายไปแล้วประมาณ 1.8 ล้านบาท ซึ่งตลอดเวลาที่ผ่อนจ่ายทุกเดือนไม่เคยแวะเวียนไปดูเลยว่ามีความคืบหน้าใน การก่อสร้างอย่างไรบ้าง เพียงแต่เข้าใจเอาเองว่าคงดำเนินการก่อสร้างไปเรื่อย ๆ และน่าจะใกล้แล้วเสร็จ</p>
<p>กระทั่งใกล้ถึงงวดสุดท้าย ตนได้ให้ผู้จัดการส่วนตัวไปติดต่อสอบถามที่สำนักงานขายของโครงการ เกี่ยวกับเรื่องการโอนกรรมสิทธิ์ พบว่าสำนักงานขายได้ปิดตัวไปนานแล้ว และที่สำคัญพื้นที่โครงการก่อสร้างไม่มีเสาเข็มสักต้น เท่ากับคอนโดฯยังไม่ได้เริ่มก่อสร้างเลย ตนและผู้จัดการจึงสอบถามไปยังบริษัทเจ้าของโครงการ เพื่อขอคำชี้แจงและความรับผิดชอบ แต่ได้รับการบ่ายเบี่ยงเรื่อยมา จึงพยายามติดต่อกับเจ้าของโครงการเพื่อขอเงินคืน แต่ก็ไม่เป็นผล  ดังนั้นเมื่อช่วงปลายปี 51 ตนจึงตัดสินใจฟ้องร้องทางแพ่งเพื่อเรียกค่าเสียหาย ขณะนี้คดีอยู่ในชั้นศาล ซึ่งศาลได้นัดไกล่เกลี่ยมาครั้งหนึ่งแล้ว เมื่อเดือน ก.พ. 52 ที่ผ่านมา ปรากฏว่าทางฝ่ายคู่กรณีไม่ยอมมาศาล ล่าสุดศาลได้นัดอีกครั้งในวันที่ 18 พ.ค.นี้</p>
<p>“ในเมืองนอกถ้าเกิดเหตุการณ์แบบนี้ จะเป็นข่าวใหญ่โตเลย และมีคนเล่าให้ฟังว่าเรื่องแบบนี้ในเมืองไทยเกิดขึ้นเรื่อย ๆ ดังนั้นเราควรลุกขึ้นสู้ และหวังว่าผู้เสียหายคนอื่นจะมาร่วมสู้ด้วยกัน อย่างไรก็ตามเรื่องนี้ถือเป็นบทเรียนที่สำคัญให้กับพอลล่า” ดาราสาวสวย กล่าว.</p></body>
</news>
