<teiHeader>
<fileDesc>
<titleStmt>
  <title>“ป้อง” หน้าแหก “เบสท์” ยัน ไม่เคยไปกินข้าวด้วย แต่เปิดทางถ้าจะจีบ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-22 19:04:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000056940  </bibl>
</sourceDesc>
</fileDesc>
</teiHeader>
<news>
<headline>“ป้อง” หน้าแหก “เบสท์” ยัน ไม่เคยไปกินข้าวด้วย แต่เปิดทางถ้าจะจีบ</headline>
<lead>"เบสท์" ยัน ไม่เคยไปกินข้าวกับ "ป้อง" เผย แค่เจอกันตามงานของบริษัทเฉยๆ ปัด ไม่รู้อีกฝ่ายจีบหรือไม่ เพราะเห็นคุยกับทุกคน รับ แอบกลัวความเจ้าชู้ ไม่อยากเป็นหนึ่งในตัวเลือก ก่อนแง้มเปิดทาง ฝ่ายชายตรงสเปก เท่าที่รู้จักเป็นคนน่ารัก นิสัยดี</lead>
<neck></neck>
<body><p>หลังจากรุ่นพี่ร่วมค่ายเอ็กแซ็กท์ "ป้อง ณวัฒน์ กุลรัตนรักษ์" ออกมายอมรับ ว่าเคยควงรุ่นน้อง "เบสท์ อธิชา พงศ์ศิลป์พิพัฒน์" ไปหม่ำข้าวกัน เสมือนบอกเป็นนัยว่าความสัมพันธ์มีลุ้นเป็นมากกว่าน้องร่วมค่ายธรรมดา แต่พอสอบถามไปยังสาวเบสท์ เจ้าตัวกลับงง บอก ไม่เคยไปไปกินข้าวด้วยกันอย่างที่ฝ่ายชายให้ข่าว</p>
<p>"จริงเหรอคะ ที่พี่เขาออกมาพูดว่าเคยทานข้าวกับเบสท์ ถ้าพี่เขาบอกอย่างนั้นคือเป็นงานอะไรหรือเปล่า เพราะหลังจากเลิกงานก็จะมีการทานข้าวหลังเลิกงานนะคะ แต่ไปกินกันเองไม่มีเลยค่ะ จริงๆ ไม่มีเลย ไม่ได้เคยไปกินข้าวด้วยกันเลย พี่ป้องเป็นพี่ที่เอ็กแซ็กท์ เป็นพี่คนหนึ่งเท่านั้นค่ะ ไม่ได้ปากแข็ง ที่ผ่านมาเจอกันตามงานเฉยๆ ก็เจอตามบริษัท ก็เจอกันตามงานเลี้ยง มีไปทานข้าวที่บ้านพี่บอยค่ะ ถ้าเรตติ้งละครดี"</p>
<p>"กับพี่ป้องจริงๆ ก็รู้จักกันมานานแล้ว เดินแบบด้วยกัน เขาก็เป็นนายแบบนางแบบ แต่ถ้าสนิทจริงๆ ก็ตอนที่เข้ามาอยู่เอ็กแซ็กท์ คนเคยทำงานด้วยกันเคยเดินแบบด้วยกัน เจอกันก็เจอตามงาน เจอกันที่บริษัทบางทีก็แซววันนี้อ้วนขึ้นนะ บางทีก็จะบอกว่าผอมลงนะ แล้วก็จะบอกว่าพยายามพัฒนาฝีมือนะ เราจะได้มีละครเล่นอีก พยายามสู้ๆ เขา เพราะเมื่อก่อนพี่ก็เคยเจอมาเหมือนกัน เขาก็จะเป็นกำลังใจให้อย่าท้อ"</p>
<p>"พี่เขาไม่ได้จีบนะคะ ไม่มีค่ะ และพี่เขาก็คุยกับทุกคน การที่เป็นกันเองกับทุกคน ก็ไม่รู้ว่าจีบหรือเปล่าก็ไม่แน่ใจ พี่เขาก็มาคุยด้วย เล่นด้วย แซวด้วย แต่ก็ต้องดูๆ ค่ะ ก็ไม่ทราบเหมือนกัน ถ้าพี่เขาจีบก็ต้องดูๆ กันค่ะ เพราะว่าก็กลัวๆ เหมือนกันพี่ป้องสาวเยอะมาก ข่าวเยอะมากไม่อยากเป็นหนึ่งในนั้นค่ะ(หัวเราะ)"</p>
<p>"ยังไม่ได้คบหาดูใจกัน เป็นพี่น้องกัน พี่เขาก็จะมีอะไรเขาก็แนะนำเรา ส่วนเราก็ปรึกษาพี่เขาได้ทุกเรื่อง พี่ป้องเขาเป็นคนที่เฟรนลี่ค่ะ เป็นมิตรกับทุกคนคุยเก่ง และจริงๆ เราก็กลัวๆ พี่เขาเหมือนกันนะคะ พี่เขาเจ้าชู้เหมือนกัน"</p>
<p>อมยิ้มพร้อมเปรย ข่าวฝ่ายชายปลื้ม ย้อน ตนก็ปลื้มฝ่ายชายเหมือนกัน ที่สำคัญตรงสเปค เพราะชอบผู้ชายอายุมากกว่า</p>
<p>"พี่ป้องปลื้มอยู่เหรอคะ จริงๆ ต้องบอกก่อนว่าพี่ป้องเนี่ยเป็นพี่ที่เก่งนะคะ และเบสท์เองก็ปลื้มพี่เขาเหมือนกันปลื้มตรงที่ตอนแรกที่เขาจะยังมีการแสดง ที่ไม่ดีและพี่เขาก็มีความพยายาม ที่ตอนนี้เป็นพระเอกแถวหน้าของเมืองไทย แล้วก็คิดว่าพี่ป้องเป็นตัวอย่างที่ดีสำหรับเบสท์ และก็จะพัฒนาฝีมือของตัวเองคะ"</p>
<p>"จริงๆ แล้วเบสท์ก็ชอบผู้ชายที่อายุมากกว่าอยู่แล้ว ก็มากกว่าประมาณ 10 ปีได้มั้งคะ ก็ชอบผู้ชายอายุมากกว่า อบอุ่นดูแลเราได้ พี่ป้องก็น่ารัก ก็เป็นคนนิสัยดี และก็เป็นคนเฟรนลี่ เป็นกันเองด้วยค่ะ"</p></body>
</news>
