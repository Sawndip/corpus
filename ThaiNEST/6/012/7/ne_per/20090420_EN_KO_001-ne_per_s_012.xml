<teiHeader>
<fileDesc>
<titleStmt>
  <title>ติดใจเล่นร้าย'นก'โล่งอกลูกเข้าใจ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-20 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090420/9940/%e0%b8%95%e0%b8%b4%e0%b8%94%e0%b9%83%e0%b8%88%e0%b9%80%e0%b8%a5%e0%b9%88%e0%b8%99%e0%b8%a3%e0%b9%89%e0%b8%b2%e0%b8%a2%e0%b8%99%e0%b8%81%e0%b9%82%e0%b8%a5%e0%b9%88%e0%b8%87%e0%b8%ad%e0%b8%81%e0%b8%a5%e0%b8%b9%e0%b8%81%e0%b9%80%e0%b8%82%e0%b9%89%e0%b8%b2%e0%b9%83%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>ติดใจเล่นร้าย'<persName><addName>นก</addName></persName>'โล่งอกลูกเข้าใจ</headline>
<lead>"<persName><addName>นก</addName></persName>" <persName><forename>จริยา</forename> <surname>แอนโฟเน่</surname></persName> ดี๊ด๊าเล่นร้าย บทแรงในละครเรื่อง "น้ำผึ้งขม" รับหากเล่นเป็นคนดี เข้าฉากหลับทุกที แจงลูกๆ เข้าใจ หลังเล่นร้ายมาหลายเรื่อง</lead>
<neck></neck>
<body><p>กลายเป็นโลโก้นางร้ายรุ่นใหญ่ไปซะแล้ว สำหรับ "<persName><addName>นก</addName></persName>" <persName><forename>จริยา</forename></persName> ล่าสุดมาลงเล่นละครเรื่อง "น้ำผึ้งขม" ละครเก่ามาเล่าใหม่ของผู้จัด "<persName><addName>จิ๋ม</addName></persName>" <persName><forename>มยุรฉัตร</forename></persName> โดยเรื่องนี้เธอต้องมาวาดลีลาบทร้ายปะทะคารมกับ "<persName><addName>ต่อง</addName></persName>" <persName><forename>สาวิตรี</forename></persName> ทั้งนี้<persName><addName>นก</addName></persName>เล่าให้ฟังดังนี้</p>
<p>"บทในเรื่องนี้ค่อนข้างแรงเหมือนกัน  ต้องใส่ขาสั้น ต้องแต่งตัวเยอะกว่านางเอกซะอีก คือในเรื่องรับบทเป็นโรส เป็นผู้หญิงที่ไม่ยอมแก่ เรื่องนี้เล่นร้ายนะ ก็ร้ายไม่เบาเลย จะตบตีกับพี่ต่อง (<persName><forename>สาวิตรี</forename> <surname>สามิภักดิ์</surname></persName>) ตลอดเวลา แต่พี่ต่องเขาร้ายตัวแม่มาก (หัวเราะ) รสชาติความสนุกสนานของเรื่องคือคนดูจะเห็นอีแก่สองคนตีกันด้วยเรื่องปัญญาอ่อน" <persName><addName>นก</addName></persName>กล่าวอย่างอารมณ์ดี</p>
<p>ถามต่อ ว่าต้องใส่กางเกงขาสั้นด้วย รู้สึกมั่นใจหรือไม่ นักแสดงมืออาชีพหัวเราะร่วนก่อนตอบว่ามั่นใจ แต่ไม่รู้จะสวยหรือเปล่า</p>
<p>"นกคงไม่ถึงขนาดต้องไปฟิตหุ่นหรอก แค่พยายามไม่ให้อ้วนก็พอ เพราะตามบท เราเป็นนางแบบเก่า คือถ้าใส่ตามบทและเหตุผล และคุยกันเรื่องมุมกล้อง นกสามารถทำให้ได้ (บทร้ายและแรงกว่าเรื่องที่ผ่านๆ มามั้ย) ต่างกันนะ  ตอนเล่นเรื่อง "บัวปริ่มน้ำ" นกจะร้ายไปเลย แต่เรื่องน้ำผึ้งขม จะร้ายโดยที่ไม่รู้ว่าเราทำผิด หลังๆ นกรับแต่บทร้ายๆ แรงๆ เรื่องไหนเล่นเป็นคนดีถึงขั้นนั่งหลับคาฉากมาแล้วนะ คือรู้สึกว่ามันไม่สนุก" <persName><addName>นก</addName></persName>แจกแจง พร้อมกับเสริมต่อ ว่าลูกๆ เห็นเล่นร้ายแล้วก็รู้สึกชิน</p>
<p>"ลูกๆ นกชินแล้วล่ะ ตั้งแต่เล่น อาญารัก เขาก็ชอบ ก๊อบบทแม่ไปนั่งเล่นกันสองพี่น้อง เขารู้ว่าสิ่งที่แม่ทำอยู่ในทีวีคือการแสดง เพราะเวลาอยู่บ้านเราก็ไม่ได้เป็นอย่างในละคร" <persName><addName>นก</addName></persName>กล่าวสรุป</p></body>
</news>
