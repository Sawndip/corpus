<teiHeader>
<fileDesc>
<titleStmt>
  <title>หนูน้อยดารานำจากหนังดัง "สลัมด็อก"ถูกไล่ที่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-15 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090515/13029/%e0%b8%ab%e0%b8%99%e0%b8%b9%e0%b8%99%e0%b9%89%e0%b8%ad%e0%b8%a2%e0%b8%94%e0%b8%b2%e0%b8%a3%e0%b8%b2%e0%b8%99%e0%b8%b3%e0%b8%88%e0%b8%b2%e0%b8%81%e0%b8%ab%e0%b8%99%e0%b8%b1%e0%b8%87%e0%b8%94%e0%b8%b1%e0%b8%87%e0%b8%aa%e0%b8%a5%e0%b8%b1%e0%b8%a1%e0%b8%94%e0%b9%87%e0%b8%ad%e0%b8%81%e0%b8%96%e0%b8%b9%e0%b8%81%e0%b9%84%e0%b8%a5%e0%b9%88%e0%b8%97%e0%b8%b5%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>หนูน้อยดารานำจากหนังดัง "สลัมด็อก"ถูกไล่ที่</headline>
<lead>บ้านดารานำจากภาพยนตร์เรื่องดัง "สลัมด็อก มิลเลี่ยนแนร์ " ในสลัมนครมุมไบของอินเดียถูกรื้อถอนไล่ที่</lead>
<neck></neck>
<body><p><persName><forename>อัซฮาร์รุดดิน</forename> <middlename>โมฮัมเหม็ด</middlename> <surname>อิสมาอิล</surname></persName> ดาราดังวัย 10 ขวบจากภาพยนตร์"สลัมด็อก มิลเลี่ยนแนร์ " ถูกปลุกให้ตื่นเมื่อเช้าวานนี้ เมื่อตำรวจเข้ามาไล่เขาและครอบครัวออกจากบ้านที่ตั้งอยู่ในชุมชนแออัดในนครมุมไบ ก่อนที่บ้านของเขาและเพื่อนบ้านอีกกว่า 30 หลัง จะถูกเจ้าหน้าที่เทศบาลนับร้อยคนรื้อถอนทำลายเพียงไม่กี่นาทีหลังจากนั้น</p>
<p><persName><forename>อัซฮาร์</forename></persName>บอกทั้งน้ำตาว่า เขารู้สึกอายที่ต้องอาศัยอยู่ในสภาพเช่นนี้ แม้ว่าจะมีชื่อเสียงโด่งดัง เขาบอกด้วยว่า เขาคงจะได้รับการปฏิบัติที่ดีกว่านี้หากอยู่ในวรรณะอื่น ขณะที่มารดาของเขาบอกว่า ไม่ได้รับการแจ้งเตือนจากเจ้าหน้าที่มาก่อนว่าจะมีการเข้ามารื้อถอนเพื่อจัดระเบียบเมือง และแม้จะจัดหาที่อยู่ให้ใหม่แต่บรรดาชาวสลัมก็ไม่อยากได้ เพราะอยู่นอกเมืองไกลจากแหล่งทำมาหากิน </p>
<p>การรื้อถอนไล่ในชุมชนแออัดครั้งนี้ คงจะไม่กลายเป็นเรื่องที่ตกอยู่ในความสนใจของสื่อทั่วโลก หากไม่ได้เป็นบ้านของดาราจากภาพยนตร์เรื่องดังก้องโลก ที่กวาดรางวัลออสการ์ในปีนี้มาถึง 8 รางวัล ทำเงินไปถึง 326 ล้านดอลลาร์ ในบ็อกซ์ ออฟฟิศ แต่กลับไม่ได้ทำให้คุณภาพชีวิตของ<persName><forename>อัซฮาร์</forename></persName> และ <persName><forename>รูบิน่า</forename> <surname>อาลี</surname></persName> สองหนูน้อยผู้ยากจนที่ถูกจับมาเป็นดารานำของเรื่องนี้ดีขึ้น พวกเขาแค่มีชื่อเสียงในช่วงสั้น ๆ และได้รับของขวัญมากมาย แต่ตอนนี้พวกเขาก็ยังอาศัยอยู่ในสลัม การิบ นาการ์ ที่ครอบครัวอาศัยอยู่อย่างผิดกฎหมายมานานกว่า 15 ปี</p>
<p>ขณะที่<persName><forename>คริสเตียน</forename> <surname>คอลสัน</surname></persName> ผู้สร้างหนังเรื่องนี้บอกว่า ได้ช่วยเหลือเด็กทั้งสองอย่างดีที่สุดแล้ว โดยได้ตั้งกองทุนที่มีชื่อว่า ไชโย ตามชื่อเพลงประกอบภาพยนตร์ เพื่อให้เด็กทั้งสองได้มีที่อยู่อาศัยที่เหมาะสมและได้รับการศึกษาที่ดี รวมทั้งมีเงินสะสมไว้ตอนที่พวกเขาเรียนจบมัธยม แต่ไม่ได้แพร่งพรายเรื่องนี้ให้ใครรู้แม้แต่พ่อแม่ของเด็กเพราะเกรงว่าจะมีการนำเงินไปใช้อย่างไม่เหมาะสม   นอกจากนี้ทางผู้สร้างยังได้บริจาคเงินเกือบ 750,000 ดอลลาร์ไว้กับองค์การการกุศลแห่งหนึ่งเพื่อช่วยเหลือเด็ก ๆ ในชุมชนแออัดของมุมไบได้วย</p></body>
</news>
