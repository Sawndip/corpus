<teiHeader>
<fileDesc>
<titleStmt>
  <title>อนันต์พูดจาสับสน-เบลอขณะรอฮ.มารับ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-03 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090503/11483/%e0%b8%ad%e0%b8%99%e0%b8%b1%e0%b8%99%e0%b8%95%e0%b9%8c%e0%b8%9e%e0%b8%b9%e0%b8%94%e0%b8%88%e0%b8%b2%e0%b8%aa%e0%b8%b1%e0%b8%9a%e0%b8%aa%e0%b8%99%e0%b9%80%e0%b8%9a%e0%b8%a5%e0%b8%ad%e0%b8%82%e0%b8%93%e0%b8%b0%e0%b8%a3%e0%b8%ad%e0%b8%ae.%e0%b8%a1%e0%b8%b2%e0%b8%a3%e0%b8%b1%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline><persName><forename>อนันต์</forename></persName>พูดจาสับสน-เบลอขณะรอฮ.มารับ</headline>
<lead>"<persName><addName>เอ</addName></persName>" <persName><forename>อนันต์</forename> <surname>บุนนาค</surname></persName> นักแสดงชื่อดัง ขับปิกอัพบรรทุกเครื่องครัวไปรีสอร์ทส่วนตัว ถูกรถหกล้อขับตัดหน้ากะทันหันเบรกไม่ทันชนท้ายอย่างจัง เสียหลักพุ่งชนขอบกลางถนน แรงกระแทกทำให้คอเคล็ด แขนขาหัก แพทย์ระบุพ้นขีดอันตรายแล้ว แต่ต้องเช็กอาการด้านสมอง หวั่นได้รับความกระทบกระเทือน กำลังส่งขึ้นฮ.ผ่าตัดรพ.กรุงเทพ</lead>
<neck></neck>
<body><p>อุบัติเหตุที่เกิดกับนักร้องนักแสดงรุ่นใหญ่รายนี้ เกิดขึ้นเมื่อเวลา 14.00 น. วันที่ 3 พฤษภาคม <persName><roleName>พ.ต.ต.</roleName><forename>เสถียร</forename> <surname>ชุมกว้าง</surname></persName> สารวัตรเวรสอบสวน สภ.หนองไผ่ จ.เพชรบูรณ์ ได้รับแจ้งมีอุบัติเหตุรถชนบริเวณหน้าวัดหนองไผ่ ถนนสายสระบุรี-หล่มสัก อ.หนองไผ่ มีผู้ได้รับบาดเจ็บ 1 คน จึงประสานหน่วยกู้ภัยและแพทย์เวรรุดไปตรวจสอบ</p>
<p>ที่เกิดเหตุบริเวณคลองข้างทาง พบรถกระบะยี่ห้อโตโยต้า วีโก้ 4 ประตู สีดำ ทะเบียน ศฉ 83 กรุงเทพมหานคร สภาพด้านหน้าพังยับเยิน ด้านขวาของตัวรถมีรอยกระแทกพังเสียหายทั้งแถบ ภายในรถมีถ้วยชามแตกกระจาย ส่วนที่นั่งคนขับมีผู้ได้รับบาดเจ็บสาหัสติดอยู่ หน่วยกู้ภัยช่วยเหลือออกมาได้ พบว่าเป็นนักร้องนักแสดงชื่อดัง <persName><roleName>นาย</roleName><forename>อนันต์</forename> <surname>บุนนาค</surname></persName> สภาพเบื้องต้นมีร่องรอยบาดแผลตามใบหน้า แขนซ้ายและขาขวา จึงรีบนำส่งโรงพยาบาลหนองไผ่อย่างเร่งด่วน</p>
<p>ใกล้กันพบรถคู่กรณีเป็นรถบรรทุกหกล้อ ยี่ห้อฮีโน่ สีขาว ไม่ติดแผ่นป้ายทะเบียน คาดว่าเป็นรถสำหรับใช้บรรทุกพืชไร่ ไม่ได้รับความเสียหาย ส่วนคนขับอาศัยช่วงชุลมุนหลบหนีไป</p>
<p>สอบสวนทราบว่า <persName><roleName>นาย</roleName><forename>อนันต์</forename></persName>ขับรถจากกรุงเทพฯ นำเครื่องครัวถ้วยชามเพื่อเดินทางไปที่รีสอร์ทส่วนตัว บริเวณบ้านกกกะบก ต.น้ำหนาว อ.น้ำหนาว จ.เพชรบูรณ์ เมื่อมาถึงที่เกิดเหตุมีรถหกล้อขับตัดหน้ากะทันหัน ทำให้<persName><roleName>นาย</roleName><forename>อนันต์</forename></persName>เบรกไม่ทัน พุ่งชนท้ายก่อนจะแฉลบหมุนคว้างไปชนขอบปูนกลางถนนก่อนจะหยุดนิ่ง</p>
<p>หลังจากหน่วยกู้ภัยนำตัว<persName><roleName>นาย</roleName><forename>อนันต์</forename></persName>ไปถึงโรงพยาบาลหนองไผ่ มี <persName><roleName>นพ.</roleName><forename>อานนท์</forename> <surname>จัติชาติ</surname></persName> แพทย์เวรดูแลอย่างใกล้ชิด นำตัวไปเอกซเรย์และรักษาอาการเบื้องต้น</p>
<p><persName><roleName>นพ.</roleName><forename>อานนท์</forename></persName> กล่าวว่า เมื่อแรกรับตัว<persName><roleName>นาย</roleName><forename>อนันต์</forename></persName>อาการสาหัสมาก มีสติแต่ไม่สามารถให้การได้ เมื่อเอกซเรย์ตรวจสอบอย่างละเอียด พบว่ากระดูกคอเคล็ด แขนทั้งสองข้างและขาซ้ายกระดูกหักหลายแห่ง เป็นลักษณะกระดูกหักชนิดเปิด มีบาดแผลตามใบหน้า ความดันโลหิตสูง อาการพ้นขีดอันตรายแล้ว สามารถพูดจาได้ แต่เนื่องจากลักษณะกระดูกที่หักหลายแห่งอาจทำให้เกิดอันตรายได้ จึงประสานญาติเพื่อสอบถามว่าจะส่งตัวไปรักษาต่อที่ใดหรือไม่ เนื่องจากต้องเช็กอาการทางสมองอย่างละเอียด</p>
<p>ล่าสุดได้รับการติดต่อแล้วว่า โรงพยาบาลกรุงเทพจะส่งเฮลิคอปเตอร์มารับตัวไปรักษาต่อที่กรุงเทพฯ</p>
<p>แพทย์ส่ง "<persName><forename>อนันต์</forename></persName>"ขึ้น ฮ.ผ่าตัดรพ.กรุงเทพ</p>
<p>ล่าสุด<persName><roleName>นายแพทย์</roleName><forename>อานนท์</forename></persName> ระบุว่า <persName><roleName>นาย</roleName><forename>อนันต์</forename></persName>รู้สึกตัวแล้ว และได้ตรวจบาดแผลพบว่า กระดูกแขน ขาหักหลายจุด จำเป็นต้องรีบผ่าตัดเป็นการด่วนเพราะเป็นแผลชนิดเปิด นอกจากนี้ ความดันสูงขึ้นเป็นระยะ ซึ่งทางโรงพยาบาลหนองไผ่ ได้แจ้งไปยัง โรงพยาบาลกรุงเทพ ให้ส่งเฮลิคอปเตอร์มารับ<persName><roleName>นาย</roleName><forename>อนันต์</forename></persName> เข้าไปรักษาตัวต่อที่โรงพยาบาลกรุงเทพเพื่อทำการผ่าตัดต่อไป</p>
<p>"<persName><forename>อนันต์</forename></persName>"พูดจาสับสน-เบลอขณะรอฮ.มารับ</p>
<p>ล่าสุดแพทย์จากโรงพยาบาลหนองไผ่ ได้นำตัว <persName><roleName>นาย</roleName><forename>อนันต์ </forename></persName> ส่ง รพ.ค่ายพ่อขุนผาเมือง และแพทย์ได้ตรวจอาการพบว่า<persName><roleName>นาย</roleName><forename>อนันต์</forename></persName> พูดจาสับสนและเกิดอาการเบลอ จึงส่งตัวไปเอ็กซเรย์สมองที่โรงพยาบาลเพชรบูรณ์ ขณะรอเฮลิคอปเตอร์มารับที่กองพลทหารม้าที่ 1 หน้า รพ.ค่ายพ่อขุนผาเมือง  เพื่อนำเข้ามารักษาที่โรงพยาบาลกรุงเทพ ซึ่งขณะนี้เฮลิคอปเตอร์ยังคงเติมน้ำมันอยู่ที่ จ.พิษณุโลก</p></body>
</news>
