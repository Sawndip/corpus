<teiHeader>
<fileDesc>
<titleStmt>
  <title>"ลูกเกด" ตื่นเต้นลูกใกล้คลอด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-21 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090421/9984/%e0%b8%a5%e0%b8%b9%e0%b8%81%e0%b9%80%e0%b8%81%e0%b8%94%e0%b8%95%e0%b8%b7%e0%b9%88%e0%b8%99%e0%b9%80%e0%b8%95%e0%b9%89%e0%b8%99%e0%b8%a5%e0%b8%b9%e0%b8%81%e0%b9%83%e0%b8%81%e0%b8%a5%e0%b9%89%e0%b8%84%e0%b8%a5%e0%b8%ad%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>"<persName><addName>ลูกเกด</addName></persName>" ตื่นเต้นลูกใกล้คลอด</headline>
<lead>"<persName><addName>ลูกเกด</addName></persName>" <persName><forename>เมทินี</forename> <surname>กิ่งโพยม</surname></persName> ตื่นเต้น เตรียมตัวเป็นคุณแม่มือใหม่ จัดห้องสีฟ้าต้อนรับลูกชาย เผยไม่ห่วงเรื่องการเลี้ยงลูก เพราะมีประสบการณ์เลี้ยงเด็กมาก่อน</lead>
<neck></neck>
<body><p>ห่างหายจากวงการบันเทิงไปพักใหญ่ สำหรับนางแบบสาว "<persName><addName>ลูกเกด</addName></persName>" <persName><forename>เมทินี</forename></persName> เพราะตั้งแต่รู้ตัวว่าจะเป็นว่าที่คุณแม่ ก็ไม่ค่อยได้เห็นเธอออกมาโชว์ตัวตามงานสักเท่าไร ล่าสุดเจอตัว ถามไถ่ถึงเรื่องท้องได้ความดังนี้</p>
<p>"ตื่นเต้นมาก ตอนนี้น้องก็ใกล้คลอดแล้ว เตรียมห้องน้องไว้เสร็จเรียบร้อย เป็นห้องสีสดใส สีฟ้าเพราะเป็นผู้ชาย แล้วก็มีการเตรียมซื้อของเด็กไว้บ้าง  ก่อนหน้านี้มีเล่นโยคะ ว่ายน้ำ แต่ตอนนี้น้อยลง เพราะพุงเริ่มใหญ่ ขยับเขยื้อนลำบาก เดินลำบากขึ้นนิดหน่อย การเดินต้องไม่เดินแบบนางแบบแล้ว ตอนนี้เดินกึ่งเป็ดเล็กน้อย มีปวดเนื้อปวดตัวนิดหน่อย แต่ค่อนข้างจะปวดหลังมากกว่า ตอนกลางคืนนอนไม่ค่อยสะดวก ช่วงนี้ก็รอคลอดอย่างเดียว" <persName><addName>ลูกเกด</addName></persName>พยายามอธิบาย</p>
<p>ถามถึงศึกษาวิธีการเลี้ยงลูก ว่าไปถึงไหนแล้ว เธอกล่าวว่า ไม่ต้องศึกษาอะไรมาก เพราะมีประสบการณ์การเลี้ยงน้องชายมาแล้ว หากมีปัญหาอะไร จะมีคุณแม่คอยช่วยดูแล  ส่วนการคลอดนั้นถ้าทุกอย่างไปได้ดีก็อยากคลอดแบบธรรมชาติ</p>
<p>"เกดอุ้มเด็กอ่อนเป็นอยู่แล้ว เพราะว่าเลี้ยงน้องชายมาแล้วสามคน เลยไม่ต้องศึกษา อีกทั้งยังมีคุณแม่ช่วยอยู่ด้วย ถ้าทุกอย่างไปได้ดี ก็อยากคลอดธรรมชาติมากกว่า" <persName><addName>ลูกเกด</addName></persName>กล่าว</p>
<p>ถามต่อว่า<persName><addName>ลูกเกด</addName></persName>จะเลี้ยงลูกด้วยนมตัวเองหรือเปล่า และระหว่างว่าที่คุณแม่และคุณพ่อให้เห่อกว่ากัน</p>
<p>"ตั้งใจไว้อยู่แล้ว ว่าจะให้ลูกได้ดื่มนมตัวเอง ต้องถามว่าในบ้านใครเห่อที่สุด (หัวเราะ) คือจริงๆ น้องไมค์ มาร์ค เห่อหมด ทุกคนมาเล่นกับน้องหมด เดี๋ยวก็มาจับ มากอด มาลูบ มาจูบพุง พี่สาวไม่สนใจแล้ว พุ่งไปที่หน้าท้องก่อนเลย" นางแบบสาวว่าที่คุณแม่มือใหม่กล่าวทิ้งท้าย</p></body>
</news>
