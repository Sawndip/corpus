<teiHeader>
<fileDesc>
<titleStmt>
  <title>"พอลล่า" ปิ๋ว คดีฟ้องคอนโด 3 ล้าน ตกลงกันไม่ได้ แฉ เจ้าของเป็นแฟนของ “พลอย จินดาโชติ”  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-18 16:14:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000055367  </bibl>
</sourceDesc>
</fileDesc>
</teiHeader>
<news>
<headline>"<persName><forename>พอลล่า</forename></persName>" ปิ๋ว คดีฟ้องคอนโด 3 ล้าน ตกลงกันไม่ได้ แฉ เจ้าของเป็นแฟนของ “<persName><forename>พลอย</forename> <surname>จินดาโชติ</surname></persName>”</headline>
<lead>“<persName><forename>พอลล่า</forename></persName>” เซ็ง คดีฟ้องเจ้าของคอนโดคาริสมา 3 ล้าน ฐานผิดสัญญา เป็นอันเหลวเพราะตกลงเรื่องเงินกันไม่ได้ ศาลนัดอีกที 2 มิ.ย. เจ้าตัววอนขอเงินทั้งหมดคืน เรื่องจะได้จบๆ ด้านผู้เสียหายอีกรายแฉ เจ้าของคอนโดเป็นแฟนของดาราสาว “<persName><forename>พลอย</forename> <surname>จินดาโชติ</surname></persName>”</lead>
<neck></neck>
<body><p>ยื่นฟ้องเป็นรอบที่ 2 สำหรับคดีที่ "<persName><forename>พอลล่า</forename> <surname>เทเลอร์</surname></persName>" แจ้งความดำเนินคดีกับ "บริษัท อินสไตล์ เอสเตท เอกมัย จำกัด" เจ้าของคอนโดคาริสมา ย่านสุขุมวิท ในข้อหาผิดคำสัญญา ที่สาว<persName><forename>พอลล่า</forename></persName>ได้ทำการติดต่อซื้อและผ่อนไปแล้วเป็นเงินกว่า 2 ล้านบาท แต่ทางคู่กรณีไม่ได้ดำเนินการสร้างแต่อย่างใด แถมหนีหายติดต่อไม่ได้ ผ่านมา 3 ปียังไม่ออกมารับผิดชอบใดๆ เป็นเหตุให้เจ้าตัวต้องลุกขึ้นมาฟ้องร้องดังกล่าว โดยเรียกค่าเสียหายเป็นเงินกว่า 3 ล้านบาท</p>
<p>ซึ่งล่าสุดวันนี้ (18 พ.ค.) ที่ศาลแพ่ง ถนนรัชดาภิเษก <persName><forename>พอลล่า</forename></persName>ได้เดินทางมาพร้อมกับทนาย เพื่อเข้าไกล่เกลี่ยหาข้อยุติ แต่ผลปรากฏว่าคู่กรณีส่งแต่ทนายมา จึงเป็นผลให้ไม่สามารถไกล่เกลี่ยกันได้ เพราะตกลงเรื่องค่าเสียหายไม่ได้ ศาลจึงนัดอีกทีวันที่ 2 มิ.ย.ซึ่งทางด้าน <persName><forename>พอลล่า</forename></persName> เปิดใจว่านัดหน้าน่าจะหาข้อสรุปได้ เพราะโดยส่วนตัวอยากให้เรื่องจบเร็วๆ เพราะไม่ได้ต้องการอะไร แค่ขอเงินที่จ่ายไปคืนเท่านั้นเอง</p>
<p>"วันนี้มายื่นฟ้อง แต่ยังไม่ได้ข้อสรุปเลย ต้องมาอีกรอบ ยอดที่จ่ายไปแล้วเกือบ 2 ล้าน ตามกฎหมายทำทุกอย่างถูกต้อง เราไม่ได้เรียกอะไรเกินกว่าที่เป็นไปได้ เราทำตามกฎหมายทุกอย่างเพราะว่าเรื่องมันก็ผ่านมา 3 ปีแล้ว ซื้อตั้งแต่อายุ 22 แล้ว เพิ่งมารู้ว่าเขาจะไม่สร้าง มันเป็นเรื่องที่นานแล้วค่ะ ห้องก็คงไม่เอาแล้วแหละ เขายังไม่ได้สร้าง ตอนนี้ไม่เอาอะไรแล้ว ขอเงินคืนมาก็พอใจแล้ว เพราะเงินเราก็จมอยู่กับเรื่องนี้ แทนที่เราจะเอาเงินไปทำอย่างอื่น เพราะฉะนั้นเราขอค่าทนายของเรา ขอค่าเสียหายเท่านั้น เราไม่ได้ขออะไรมากมาย”</p>
<p>“ผ่านมา 3 ปีแล้วด้วยค่ะ เคยยื่นไปแล้ว แต่ยังไม่รับ วันนี้เลยมายื่นอีกรอบ ตอนนี้ยังมีปัญหาที่เรายังตกลงกันไม่ได้ ก็ต้องกลับมาอีกทีวันที่ 2 มิถุนายน เรียกค่าเสียหายประมาณ 3 ล้านค่ะ ก็มีค่าทนาย ค่าเสียหาย แต่ทุกอย่างก็ยังตกลงกันไม่ได้ ค่าทนายหรืออะไรคือเขาไม่อยากที่จะจ่าย เราก็อยากให้มันจบๆ แหละค่ะ เพราะเรื่องมันไม่ได้ยาก มันไม่ได้อะไรมากมาย มันไม่ใช่เรื่องใหญ่ก็อยากให้มันจบๆ ไป ก็อีกนิดเดียวก็คงได้ข้อสรุปก็หวังว่าทุกอย่างจะสรุปกันได้ เพราะว่าจริงๆ มันไม่ได้อะไรเยอะ ไม่ได้ยาก"</p>
<p>เผย ทางด้านเจ้าของคอนโดเพิ่งจะโทร.มาเคลียร์เมื่อวาน(17 พ.ค.) แต่คู่กรณีไม่ยอมจ่ายเลยมายื่นฟ้องวันนี้</p>
<p>"เมื่อวานนี้เพิ่งโทร.มาค่ะ เป็นครั้งแรกที่ได้ยิน ก่อนหน้านี้ไม่มีใครติดต่อมาเลย เคยโทร.มาแล้วรอบหนึ่งแต่ไม่มีใครมาวันนี้ก็ไม่มีใครมา มีแต่ทนายมา คราวหน้าก็คิดว่า น่าจะสรุปกันได้แล้วแหละ คืออย่างที่บอก เขาไม่ยอมที่จะจ่าย ก็ไม่ได้ต้องการอะไร แค่เอาเงินส่วนที่จ่ายไปแล้วคืนเท่านั้นเอง"</p>
<p>ลั่น ซื้อคอนโดไว้เยอะ แต่ไม่เคยเจอปัญหาแบบนี้ ฟุ้ง ก็หวังว่าจะหาข้อสรุปได้</p>
<p>"ซื้ออสังหาริมทรัพย์บ่อยคะ แต่ไม่เคยเจอแบบนี้ ก็งงเหมือนกัน รวมๆ แล้วก็อาจจะถึง 10 ที่ค่ะ ไม่ได้ซื้อมาขายไป ซื้อมาปล่อยเช่า ซื้อมาเก็บไว้นะคะ เราไม่ต้องการทำธุรกิจอะไร เราแค่ต้องการเก็บเงินของเรา แล้วเอาไปลงทุน เพราะว่าเราเก็บเงินไม่ค่อยเก่ง เลยเอาเงินไปซื้ออะไรพวกนี้ แล้วก็หวังว่าอะไรจะดีขึ้น แต่ก็ผ่านไป 3 ปีแล้ว ก็ยังไม่มีอะไรดีขึ้น (หัวเราะ) ก็หวังว่าจะได้คืนนะคะ"</p>
<p>ทางด้าน "<persName><roleName>นาย</roleName><forename>อนุสรณ์</forename> <surname>เจ็งสุขสวัสดิ์</surname></persName>" พนักงานบริษัทแห่งหนึ่ง หนึ่งในผู้เสียหายคดีซื้อคอนโดคาริสมา ที่โดนโกงไปกว่า 2 ล้านบาท ได้ออกมาแฉ ว่าเจ้าของคอนโดดังกล่าวเป็นแฟนของดาราสาว “<persName><forename>พลอย</forename> <surname>จินดาโชติ</surname></persName>” นั่นเอง</p>
<p>"ผมเคยยื่นเรื่องไปแล้ว แต่ไม่ได้เรื่องอะไรกลับคืนมาเลย ทางด้านนั้นบอกว่าจะผ่อนคืนให้ผมเป็นเวลา 10 งวดงวดละ 2 แสนบาท แต่ตอนนี้ก็ยังไม่ได้สักบาท เจ้าของคอนโดชื่อ ตั้ว พีระศักดิ์ กลิ่นสุนทร ที่เป็นไฮโซถ่ายรูปกับรถสปอร์ต มีรถสปอร์ตขับ ที่เขาเป็นแฟนกับพลอย จินดาโชติ น่ะครับ"</p>
<p>"ตอนนี้มีผู้เสียหายรวมอยู่ประมาณ 20 รายซึ่งศาลก็บอกว่าให้รวมพลมาฟ้องทีเดียว ซึ่งฟ้องไปแล้วแต่ไม่มีความคืบหน้า ถ้าไม่ได้คุณพอลล่าก็คงไม่มีความคืบหน้าเหมือนเดิม เพราะไม่ได้ออกสื่อไงครับ แต่ผมจำรายละเอียดไม่ค่อยได้ แต่จะมีข้อมูลอยู่ใน เว็บ prakard.com นะครับ จะมีรายละเอียดทั้งหมด มีรูปภาพ รูปถ่ายกับรถสปอร์ตครับ"</p></body>
</news>
