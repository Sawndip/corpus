<teiHeader>
<fileDesc>
<titleStmt>
  <title>"ทีโอที"อ่วมลูกค้ายกเลิก50% เข็น"ไว-ไฟ"ลุยผุดโมเดลใหม่  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com06230452&day=2009-04-23&sectionid=0209  </bibl>
</sourceDesc>
</fileDesc>
</teiHeader>
<news>
<headline>"ทีโอที"อ่วมลูกค้ายกเลิก50% เข็น"ไว-ไฟ"ลุยผุดโมเดลใหม่</headline>
<lead>"ทีโอที" หืดจับเศรษฐกิจพ่นพิษภาคตะวันออกรายได้ฮัลโหลวูบ-ลูกค้ายกเลิกเฉียด 50% เข็นบริการ "ไว-ไฟ" ปั๊มรายได้แทนจับมือ "เทศบาลศรีราชา" ป??นโมเดลใหม่ติดตั้งเครือข่ายเน็ตไร้สายรอบเมืองให้ประชาชนเล่นฟรี ทั้งเตรียมเปิดประชาพิจารณ์ "ทีโออาร์" มือถือ 3 จี เร็วๆ นี้</lead>
<neck></neck>
<body><p><persName><roleName>นาย</roleName><forename>วิเชียร</forename> <surname>นาคสีนวล</surname></persName> รองกรรมการผู้จัดการใหญ่ บริษัท ทีโอที จำกัด (มหาชน) เปิดเผยว่า ขณะนี้ทีโอทีเปลี่ยนรูปแบบการหารายได้บริการอินเทอร์เน็ตไร้สาย (ไวไฟ) ใหม่จากเดิมเน้นกระจายจุดให้บริการตามสถานีน้ำมัน แต่ผลตอบรับน้อยกว่าที่คาด ล่าสุดร่วมกับเทศบาลเมืองศรีราชา ติดตั้งโครงข่ายอินเทอร์เน็ตไวไฟ ครอบคลุมพื้นที่เขตเทศบาลเมืองศรีราชาทั้งหมด 2 ตารางกิโลเมตร โดยเทศบาลรับผิดชอบค่าบริการรายเดือนให้ทีโอที เพื่อให้ประชาชนในพื้นที่ใช้บริการฟรี ทั้งนี้ก่อนหน้านี้ทีโอทีติดตั้งโครงข่ายให้บริการไวไฟในพื้นที่สาธารณะของเทศบาลเมืองพัทยาและหัวหินมาแล้ว แต่ยังไม่มีเทศบาลไหนสนับสนุนงบประมาณเพื่อให้ประชาชนได้ใช้ฟรี</p>
<p>โครงการของเทศบาลศรีราชาถือเป็นแห่งแรกที่ใช้โมเดลการเก็บรายได้ในรูปแบบนี้ คาดว่าจะเป็นรายได้ที่ต่อเนื่องยาวนาน และทีโอทียังสามารถขายบัตรชั่วโมงอินเทอร์เน็ตเพิ่มสำหรับผู้ใช้บริการที่ต้องการความเร็วสูงกว่าที่เปิดให้ใช้ฟรี ทั้งเป็นการทำสัญญากับหน่วยงานราชการจึงหายห่วงเรื่องงบประมาณ ถือเป็นการเกื้อกูลกันระหว่างหน่วยงานรัฐ คาดว่าจะใช้โมเดลนี้เข้าไปเจรจากับองค์การปกครองท้องถิ่นอื่นๆ เพื่อขยายพื้นที่ให้บริการต่อไป โดยเฉพาะในเขตภาคตะวันออกซึ่งอยู่ระหว่างการเจรจากับบางแสนและชลบุรี </p>
<p>ด้าน<persName><roleName>นาย</roleName><forename>ฉัตรชัย</forename> <surname>ทิมกระจ่าง</surname></persName> นายกเทศบาลเมืองศรีราชา เสริมว่า ศรีราชาตั้งเป้าเป็นเมืองแห่งเทคโนโลยีเพื่อบริการประชาชน โครงการนี้จึงช่วยเชื่อมโยงข่าวสารจากทั่วโลก ยกระดับการศึกษาและคุณภาพชีวิตให้ประชาชนในพื้นที่ได้ โดยปีนี้ได้จัดสรรงบประมาณเดือนละ 80,000 บาท เป็นค่าขอใช้ระบบไวไฟจากทีโอที ตั้งแต่เดือน ก.พ.-ก.ย. และอีก 210,000 บาท เพื่อจัดทำสถานที่ให้ประชาชนใช้บริการในพื้นที่สาธารณะได้อย่างสะดวก</p>
<p>"เทศบาลจะทำเป็นโครงการต่อเนื่อง เพื่อพัฒนาคุณภาพการให้บริการประชาชนเชื่อว่าจะไม่มีปัญหาเรื่องการจัดสรรงบประมาณปีต่อไป เนื่องจากเทศบาลเมืองศรีราชามีงบฯต่อปีมากกว่า 240 ล้านบาท"</p>
<p><persName><roleName>นาย</roleName><forename>ประยูร</forename> <surname>อัมภาพรรณ</surname></persName> ผู้ช่วยกรรมการผู้จัดการใหญ่ บมจ.ทีโอที กล่าวว่า ทีโอทีได้ลงทุนติดตั้งโครงข่าย 25 จุด ใช้เงิน 4.5 ล้านบาท เพื่อให้บริการในพื้นที่สาธารณะของเทศบาลเมืองศรีราชารวม 10 แห่ง อาทิ สวนสาธารณะเกาะลอย สวนสุขภาพเทศบาลเมืองศรีราชา โดยประชาชนจะใช้บริการฟรีในความเร็ว 512 kbps หากต้องการความเร็วสูงขึ้น ซื้อบัตรชั่วโมง ไว-ไฟเพิ่มได้ ความเร็วสูงสุดถึง 2 Mbps โดยทีโอทีจะเป็นผู้จัดการเก็บล็อกไฟล์ตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ และบำรุงรักษาระบบทั้งหมด คาดว่าไม่เกิน 3 ปีจะคืนทุนได้</p>
<p>"ประชาชนสามารถลงทะเบียนรับรหัสผ่านเพื่อใช้บริการได้บนเว็บไซต์ทันที หลังเชื่อมต่อกับระบบไวไฟของทีโอทีแล้ว โดยการเชื่อมต่อแต่ละครั้งได้ครั้งละ 1 ชั่วโมง ไม่จำกัดการใช้ต่อเดือน โมเดลนี้น่าจะช่วยชดเชยรายได้ที่ลดลงจากโทรศัพท์พื้นฐานได้ จากปัญหาเศรษฐกิจทำให้เขตภาคตะวันออกได้รับผลกระทบมาก เนื่องจากมีนิคมอุตสาหกรรมกระจายอยู่มาก มีหลายกิจการต้องปิดตัวลงหรือลดขนาดกิจการทำให้อัตราการยกเลิกเลขหมายเพิ่มสูงขึ้นราวๆ 50% แต่ในส่วนของอินเทอร์เน็ต ADSL ไม่ได้รับผลกระทบมากนัก"</p>
<p>ปัจจุบันภาคตะวันออกมีสัดส่วนรายได้ให้ทีโอทีประมาณ 2,500 ล้านบาท มี เลขหมายโทรศัพท์พื้นฐาน 3 แสนเลขหมาย อินเทอร์เน็ต ADSL 70,000 พอร์ต ตั้งเป้าภายในสิ้นปีนี้จะเพิ่มอีก 30,000 พอร์ต และติดตั้งโทรศัพท์สาธารณะเพิ่มในเขตชุมชนโดยเฉพาะในห้างสรรพสินค้า เนื่องจากเป็นพื้นที่ที่มีรายได้เฉลี่ยต่อเลขหมายต่อเดือนสูงถึง 2,000 บาท สูงกว่าค่าเฉลี่ยของทีโอทีทั้งหมดที่อยู่ราว 400 บาทเท่านั้น</p>
<p>ส่วนความคืบหน้าโครงการโทรศัพท์เคลื่อนที่ 3 จี ของทีโอที <persName><roleName>นาย</roleName><forename>วิเชียร</forename></persName>กล่าวว่า ร่างทีโออาร์อุปกรณ์ที่จะติดตั้งเสร็จเรียบร้อยแล้วกำลังจะเปิดประชาพิจารณ์ในกลุ่มผู้สนใจเสนอราคา มั่นใจว่าจะเปิดประกวด ราคาและติดตั้งอุปกรณ์ได้ภายในปีนี้แน่นอน</p>
<p>"น่าจะก่อนที่ กทช.ออกใบอนุญาตให้บริการ 3 จี ส่วนเรื่องของงบประมาณ กระทรวงการคลังแจ้งมาแล้วว่ามีแหล่งเงินกู้ที่ให้ข้อเสนอที่ดีกว่าทีโอทีจะหาเอง"</p></body>
</news>
