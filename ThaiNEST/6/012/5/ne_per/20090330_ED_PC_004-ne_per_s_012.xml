<teiHeader>
<fileDesc>
<titleStmt>
  <title>สามารถควงจัสมินคว้าไอพีบรอดแบนด์4พันล.  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-03-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com05300352&day=2009-03-30&sectionid=0209  </bibl>
</sourceDesc>
</fileDesc>
</teiHeader>
<news>
<headline>สามารถควงจัสมินคว้าไอพีบรอดแบนด์4พันล.</headline>
<lead>โผไม่พลิก "อีออกชั่น" โปรเจ็กต์ไอพี บรอดแบนด์ "ทีโอที" กลุ่มจัสมิน-สามารถเทลคอมคว้าชัยตามคาด เสนอราคาต่ำกว่าราคากลางแค่ 3.17% มูลค่า 4,081.5 ล้านบาท เฉือนกลุ่มล็อกซเล่ย์ไปอย่างฉิวเฉียด</lead>
<neck></neck>
<body><p><persName><roleName>นาย</roleName><forename>ชาครีย์</forename> <surname>ทรัพย์พระวงศ์</surname></persName> รองกรรมการผู้จัดการใหญ่ บมจ.ทีโอที ในฐานะประธานคณะกรรมการประกวดราคาโครงการจ้างเหมาติดตั้งอุปกรณ์ตามโครงการขยายโครงข่ายบรอดแบนด์ไอพี มูลค่า 4,215 ล้านบาท เปิดเผยว่า การประกวดราคาด้วยวิธีการทางอิเล็กทรอนิกส์ (อีออกชั่น) เมื่อเวลา 14.30-15.00 น. วันที่ 26 มี.ค มีผู้ผ่านหลักเกณฑ์เข้าเสนอราคา 2 ราย คือกลุ่มล็อกซเล่ย์ เอเอที คอนซอร์เตี้ยม และกลุ่มเจเจเอส คอนซอร์ เตี้ยม ขณะที่กลุ่มคอนซอร์เตี้ยมของฟอร์ท คอร์ปอเรชั่น ซึ่งยื่นซองด้วยนั้นไม่ผ่านเกณฑ์ด้านเทคนิค จึงไม่มีสิทธิ์เข้าประกวดราคา </p>
<p>ผู้เสนอราคาต่ำสุดอยู่ที่ 4,081.5 ล้านบาท ลดลงจากราคากลาง 133.5 ล้านบาท หรือ 3.17% ขณะที่ผู้เสนอราคาลำดับถัดมาเสนอที่ 4,119.999 ล้านบาท ลดลงจากราคากลาง 95.1 ล้านบาท หรือ 2.25% แต่เนื่องจากยังเป็นผลที่ไม่เป็นทางการ ต้องรอให้กรรมการผู้จัดการใหญ่ และคณะกรรมการ บมจ.ทีโอทีเห็นชอบก่อน จึงยังไม่สามารถเปิดเผยชื่อผู้เสนอราคาต่ำสุดได้</p>
<p>ขั้นตอนจากนี้ คณะกรรมการประกวดราคาจะเสนอรายงานเพื่อให้กรรมการผู้จัดการใหญ่ และบอร์ดเห็นชอบก่อนมีการเจรจาต่อรองราคากับผู้เสนอราคาต่ำสุดและลงนามในสัญญาเป็นทางการอีกครั้ง ซึ่งในเงื่อนไขการประมูล ทีโอทีได้สงวนสิทธิ์ที่จะยกเลิกการประกวดราคาได้</p>
<p>ด?านแหล่งข่าวจาก บมจ.ทีโอทีเปิดเผยว่า ผู้เสนอราคาต่ำสุดได้แก่ เจเจเอส คอนซอร์ เตี้ยม ซึ่งเป็นการรวมตัวกันของ บมจ.จัสมิน เทเลคอมซิสเต็มส์, บมจ.สามารถเทลคอม และบริษัท เจอาร์ดับบลิว จำกัด</p>
<p>สำหรับโครงการขยายโครงข่ายบรอดแบนด์ไอพีดังกล่าวเป็นการสร้างโครงข่ายหลัก (core network) ขนาดใหญ่ครอบคลุมพื้นที่ทั่วประเทศ ทำหน้าที่เป็นเหมือนถนนหลักรองรับทราฟฟิกอินเทอร์เน็ตบรอดแบนด์ และบริการใหม่ๆ ที่จะเกิดขึ้นจากการเชื่อมต่อเข้ากับโครงข่ายที่มีอยู่เดิมของทีโอทีและโครงการใหม่ที่จะเกิดขึ้นในอนาคต อย่างโครงการติดตั้งอินเทอร์เน็ตบรอดแบนด์ 1 ล้านพอร์ต การขยายเลขหมายโทรศัพท์ และโครงข่ายเอ็นจีเอ็น รวมถึงเป็นส่วนหนึ่งของโครงข่ายหลักที่รองรับบริการ 3 จี ของทีโอทีด้วย </p>
<p>"ปัจจุบันโครงข่ายไอพีคับคั่งมาก ถ้าไม่มีการเตรียมการรองรับจะมีปัญหามาก การสร้างโครงข่ายนี้จึงจำเป็นมาก อย่างลูกค้าอินเทอร์เน็ตเอดีเอสแอลตามบ้านก็ต้องการความเร็วสูงขึ้นเรื่อยๆ เชื่อว่าในอนาคตอาจต้องถึง 8 Mbps และใช้แบนด์วิดท์สูงมากขึ้นเรื่อยๆ"</p></body>
</news>
