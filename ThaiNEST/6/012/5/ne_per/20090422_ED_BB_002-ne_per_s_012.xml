<teiHeader>
<fileDesc>
<titleStmt>
  <title>เอไอเอสผนึกโรสส่งหนังลงมือถือ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-22 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/22/news_28601176.php?news_id=28601176  </bibl>
</sourceDesc>
</fileDesc>
</teiHeader>
<news>
<headline>เอไอเอสผนึกโรสส่งหนังลงมือถือ</headline>
<lead>เอไอเอสรับ "กังวล" พิษเศรษฐกิจ กระทบรายได้บริการเสริมบนมือถือ เร่งหานวัตกรรมบันเทิงเป็นทางออก ล่าสุดผนึก "โรส มีเดีย" ให้บริการดูหนังลิขสิทธิ์เฉพาะชมผ่านมือถือ รักษาฐานรายได้นอนวอยซ์ 10,000 ล้านบาท ขณะพันธมิตร โรส มีเดียฯ หวังรายได้ช่องทางนิว มีเดีย ปีแรกถึง 100 ล้านบาท ชดเชยรายได้ขายแผ่นภาพยนตร์วูบ</lead>
<neck></neck>
<body><p><persName><roleName>นาย</roleName><forename>ปรัธนา</forename> <surname>ลีลพนัง</surname></persName> ผู้อำนวยการสำนักการตลาดบริการเสริม เอไอเอส กล่าวว่า ได้จับมือกับ โรส มีเดีย แอนด์ เอ็นเตอร์เทนเม้นท์ ในการเปิดบริการเสริมใหม่ "มูฟวี่ออนโมบาย" เพื่อรักษาฐานรายได้ของบริการเสริม (นอนวอยซ์) ที่มีรายได้เฉลี่ยในปีที่แล้ว ไม่ต่ำกว่า 1 หมื่นล้านบาท </p>
<p>"เศรษฐกิจ และปัจจัยแวดล้อมในประเทศ ทำให้น่ากังวลใจ แม้จะยังไม่เห็นปริมาณการใช้บริการเสริมลดต่ำลง ซึ่งในภาวะปกติบริการนอนวอยซ์จะเติบโตปีละไม่ต่ำกว่า 20 % แต่ขณะนี้ยังประเมินอัตราการเติบโตได้ยาก” <persName><roleName>นาย</roleName><forename>ปรัธนา</forename></persName> กล่าว</p>
<p>ทั้งนี้ บริการ มูฟวี่ ออนโมบายจะเป็นอีกหนึ่งบริการความบันเทิงราคาประหยัดสำหรับกลุ่มลูกค้าที่ ใช้มือถืออยู่แล้ว ซึ่งสามารถสมัครใช้บริการดูภาพยนตร์จากฮอลลีวู้ดที่ฉายเฉพาะผ่านมือถือนี้ เท่านั้น โดยคิดอัตราค่าบริการเรื่องละ 40 บาท ต่อสัปดาห์ โดยสามารถชมได้ไม่จำกัดครั้ง</p>
<p>ทั้งนี้ภาพยนตร์ 1 เรื่องจะแบ่งฉายเป็นตอนๆ ตอนละ 15 นาที และเสียค่าจีพีอาร์เอสตามแพ็คเกจ โดยแพ็คเกจต่ำสุดของจีพีอาร์เอส เฉลี่ยชั่วโมงละ 2 บาทเท่านั้น จึงถูกกว่าไปชมในโรงภาพยนตร์ </p>
<p>ปัจจุบันเอไอเอสมียอดผู้ใช้บริการจีพีอาร์เอส ราว 4.5 ล้านคนต่อเดือน โดยในจำนวนนี้กว่า 2.5 ล้านคนใช้อินเทอร์เน็ตเป็นประจำ ขณะที่มียอดคนใช้บริการทีวีออนโมบายในส่วนของเอไอเอส 4-5 แสนคน ในจำนวนนี้ 3 แสนคน เป็นผู้นิยมทีวีออนโมบายอย่างสม่ำเสมอ</p>
<p>"ขณะนี้ มีคนใช้มือถือที่รองรับบริการนี้ได้มากกว่า 6 ล้านเครื่อง ซึ่งมือถือที่มีจีพีอาร์เอส กว่า 90 % ก็จะสามารถใช้บริการนี้ได้ทั้งหมด" <persName><roleName>นาย</roleName><forename>ปรัธนา</forename></persName>กล่าว </p>
<p>ด้าน<persName><roleName>นาย</roleName><forename>จิรัฏ</forename> <surname>บวรวัฒนะ</surname></persName> รองประธานกรรมการสายงานพัฒนาธุรกิจ และการตลาด บริษัท โรส มีเดีย แอนด์ เอ็นเตอร์เทนเม้นท์ จำกัด กล่าวว่า สภาพเศรษฐกิจปัจจุบันเป็นตัวเร่งให้บริษัทต้องหารายได้จากช่องทางใหม่ๆ โดยเฉพาะช่องทางนิวมีเดีย ซึ่งขณะนี้ช่องทางที่ทำรายได้หลักให้กับบริษัทในกลุ่มหนังแผ่น ดีวีดี ซีวีดี ต่างๆ เริ่มมียอดขายตกลงไม่ต่ำกว่า 20 % </p>
<p>โดยบริษัทฯ ตั้งเป้าหมายรายได้จากมูฟวี่ ออนโมบายปีแรกถึง 30 ล้านบาทขณะที่รวมรายได้จากนิวมีเดียคาดไม่ต่ำกว่า 100 ล้านบาท รายได้รวม 700 ล้านบาท</p>
<p>ทั้งนี้ ลิขสิทธิ์ภาพยนตร์ฮอลลีวู้ดที่ซื้อมาเพื่อฉายบนมือถือนี้ ต้องเสียค่าใช้จ่ายเพิ่มขึ้นอีกจากเดิมที่นำมาฉายในโรงภาพยนตร์ไม่ต่ำกว่า 30 % ซึ่งภาพยนตร์เรื่องแรกที่ฉายได้แก่เรื่อง The Spirit</p></body>
</news>
