<teiHeader>
<fileDesc>
<titleStmt>
  <title>ลุ้นกทช.บีบค่ายมือถือลดราคา"ไอซี" หลังยุติข้อพิพาท"ดีแทค-กสทฯ"เคาะ0.56บาท/นาที  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-20 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com01200452&day=2009-04-20&sectionid=0209  </bibl>
</sourceDesc>
</fileDesc>
</teiHeader>
<news>
<headline>ลุ้นกทช.บีบค่ายมือถือลดราคา"ไอซี" หลังยุติข้อพิพาท"ดีแทค-กสทฯ"เคาะ0.56บาท/นาที</headline>
<lead>ลุ้น "กทช." บีบค่ายมือถือลดราคา "ไอซี" หลังคณะกรรมการวินิจฉัยข้อพิพาทกรณี "ดีแทค-กสทฯ" เคาะราคาชั่วคราวที่ "0.56 บาท/นาที" ฟาก "กสทฯ" เชื่อต้นทุนจริงถูกลงได้อีก หวั่น"ฮัทช์-แคท ซีดีเอ็มเอ" หมดสิทธิชู "ราคาถูก" สร้างจุดขายสู้ยักษ์มือถือ ขณะที่ "ดีแทค" ยังสงวนท่าที ไม่แน่ใจกระทบสัญญาไอซีระหว่าง "เอไอเอส-ทรูมูฟ" ทั้งยันต้นทุนจริงนาทีละ 1 บาท</lead>
<neck></neck>
<body><p>แหล่งข่าวจากธุรกิจโทรคมนาคมเปิดเผย "ประชาชาติธุรกิจ" ว่า คณะกรรมการวินิจฉัยข้อพิพาท (กวพ.) สถาบันการใช้และเชื่อมต่อโครงข่ายโทรคมนาคม สำนักงานคณะกรรมการกิจการโทรคมนาคมแห่งชาติ (กทช.) ได้มีคำวินิจฉัยข้อพิพาทเรื่องการเชื่อมต่อโครงข่ายระหว่าง บมจ.โทเทิ่ล แอ็คเซ็ส คอมมูนิเคชั่น (ดีแทค) กับ บมจ.กสท โทรคมนาคมเรียบร้อยแล้ว เมื่อ 31 มี.ค.2552 ที่ผ่านมา โดยระบุให้ทั้งคู่ ใช้อัตราค่าเชื่อมต่อโครงข่ายที่ 0.56 บาท/นาที สำหรับ Call Termination และ Call Origination ตั้งแต่ปี 2551 เป็นต้นไป และกรณีที่มีการเก็บค่าไอซีย้อนหลังไปในปี 2552 ให้ใช้อัตรา 0.61 บาท/นาที</p>
<p>นอกจากนี้ยังวินิจฉัยให้ดีแทคคิดค่าตอบแทนการใช้โครงข่ายตั้งแต่วันที่ 22 พ.ย.2550 ซึ่งเป็นวันที่ กทช.มีมติให้ กวพ.รับคำร้องไว้พิจารณา ส่วน กสทฯให้เริ่มคิดได้ตั้งแต่วันที่ 17 ธ.ค.2550 อันเป็นวันที่ กทช.เห็นชอบข้อเสนอการเชื่อมต่อโครงข่ายโทรคมนาคม</p>
<p>ทั้งนี้ข้อพิพาทดังกล่าวเกิดจากการที่ทั้งคู่มีความเห็นต่อการกำหนดอัตราค่าไอซีที่แตกต่างกันทำให้ไม่สามารถตกลงเชื่อมต่อโครงข่ายระหว่างกันได้ โดยดีแทคต้องการคิดค่าไอซีในอัตรา 1 บาท/นาที สำหรับ Call Termination และ 3 บาท/นาที กับ Call Origination ขณะที่ กสทฯที่ต้องการกำหนดค่าไอซีที่ 0.21 บาท/นาที ทั้ง Call Termination และ Call Origination ทำให้ดีแทคต้องยื่นคำร้องขอนำข้อพิพาทเข้าสู่กระบวนการระงับข้อพิพาทเมื่อวันที่ 15 ส.ค.2550 ที่ผ่านมา และได้เริ่มกระบวนการไต่สวนข้อมูลในเดือน ธ.ค.2552 </p>
<p>ที่มาของอัตราที่ "0.56" บาท/นาทีนั้น เนื่องมาจากดีแทคไม่ยอมเปิดเผยต้นทุนโครงข่าย โดยถือว่าเป็นข้อมูลทางการค้า กวพ.จึงคำนวณโดยตั้งสมมติฐานการคำนวณค่าเสื่อมราคาส่วนประกอบโครงข่ายในวิธี Annuity และปรับราคาเงินลงทุนใน ปี 2549 (ซึ่งใช้คำนวณแล้วได้อัตรา 1 บาท/นาที) มาเป็นเงินลงทุนในปี 2551 (ซึ่งเป็นปีฐานในการคำนวณ) โดยสมมติฐานว่าต้นทุนอุปกรณ์โครงข่ายลดลงเฉลี่ย 25% ระหว่างปี 2549-2551</p>
<p>ตัวเลขเงินลงทุนโครงข่ายของดีแทคใน ปี 2549 อยู่ที่ 113,232 ล้านบาท เมื่อคำนวณจากสมมติฐานข้างต้นทำให้มูลค่าการลงทุนโครงข่ายเหลือ 93,271 ล้านบาทในปี 2551 หรือลดลงเฉลี่ย 17.6% เมื่อนำมารวมกับต้นทุนการดำเนินการ (operating expense) ที่มีสัดส่วนอยู่ที่ 19.7% ของมูลค่าการลงทุน และจำนวนทราฟฟิกเฉลี่ยของปี 2549-2550 ที่ 65,346.20 ล้านนาที เพิ่มขึ้น 10.56% ทำให้ต้นทุน Call Termination ลดลงเหลือ 0.5652 บาท/นาที</p>
<p>อย่างไรก็ตาม คำวินิจฉัยของ กวพ.อยู่ระหว่างการพิจารณาของสถาบันการใช้และเชื่อมต่อโครงข่ายโทรคมนาคม โดยจะมีการจะนำเข้าที่ประชุม กทช.เพื่อพิจารณา และมีคำวินิจฉัยอย่างเป็นทางการต่อไป ซึ่งกรณีพิพาทเกี่ยวกับค่าเชื่อมต่อโครงข่ายของ บมจ.แอดวานซ์ อินโฟร์ เซอร์วิส (เอไอเอส) ก็อยู่ระหว่างการไต่สวนข้อเท็จจริง</p>
<p>ด้านแหล่งข่าวจาก บมจ.กสท โทรคมนาคม เปิดเผย "ประชาชาติธุรกิจ" ว่า กสทฯยังไม่พอใจตัวเลขที่ 0.56 บาท/นาที เพราะเชื่อว่าต้นทุนไอซีของ ดีแทคต่ำกว่านั้นได้อีก อย่างไรก็ตาม เมื่อ กวพ.มีคำวินิจฉัยออกมาแล้วก็จะต้องนำเรื่องเข้าที่ประชุมบอร์ด กสทฯเพื่อพิจารณาอีกครั้งว่าจะยื่นอุทธรณ์คำวินิจฉัย หรือยอมรับอัตราดังกล่าวเพื่อให้เรื่องจบและดำเนินการทำสัญญาเชื่อมต่อโครงข่ายอย่างเป็นทางการแล้วปรับอัตราไอซีในปีต่อไป</p>
<p>"ถ้าต้นทุนอยู่ที่ 0.56 บาท/นาทีจริง เมื่อบวกต้นทุนส่วนแบ่งรายได้ที่ดีแทคต้องจ่าย กสทฯเข้าไปอีก 0.25 บาท ต้นทุนจริงจะอยู่ที่ 0.81 บาทแล้ว ไม่รวมต้นทุนการดำเนินการ ขณะที่ทุกวันนี้ดีแทคตั้งราคาการโทร.ในโครงข่ายต่ำกว่า 1 บาท ก็ยังมีกำไรปี 6-7 พันล้าน หมายความว่าต้นทุนที่แท้จริงต้องต่ำกว่านี้"</p>
<p>ขณะเดียวกัน อัตราไอซีที่ 0.56 บาท/นาที ยังไม่เกิดผลดีต่อการทำธุรกิจของ CAT CDMA และ HUTCH เนื่องจากปัจจุบันทั้ง 2 ราย คิดอัตราค่าบริการต่ำกว่า 1 บาท/ นาที หากต้นทุนไอซีอยู่ที่ 0.56 บาท จะไม่สามารถตั้งราคาได้ต่ำกว่านี้อีกแล้ว ซึ่งจะทำให้ไม่สามารถสู้กับผู้ให้บริการรายใหญ่ได้</p>
<p>แหล่งข่าวกล่าวต่อว่า เมื่อ 2 เดือนก่อน กสทฯได้ทำหนังสือขอให้ กทช.สั่งการให้ผู้ให้บริการมือถือทั้ง 4 ราย คือเอไอเอส ดีแทค ทรูมูฟ และดีพีพีทำการเชื่อมต่อโครงข่ายกับ กสทฯ โดยอาศัยบทบัญญัติตามมาตรา 26 (2) ของ พ.ร.บ.การประกอบกิจการโทรคมนาคม ซึ่งระบุว่า กรณีที่ยังมีข้อพิพาท หรือไม่สามารถตกลงอัตรากันได้ให้เชื่อมต่อกันไปพลางก่อนได้ เนื่องจากทุกวันนี้ยังมีปัญหาเรื่องคุณภาพบริการ อย่างกรณีฮัทช์มีปัญหาการโทร.ข้ามโครงข่าย</p>
<p>"5 เดือนที่ผ่านมามีลูกค้าไหลออกเพราะปัญหานี้ทำให้เสียรายได้ไปประมาณ 300 ล้านบาท หาก กทช.มีคำสั่งให้เชื่อมต่อก็จะต้องเชื่อมต่อตามมาตรฐานที่กำหนดไว้และทำให้คุณภาพการบริการดีขึ้น"</p>
<p>หาก กทช.สั่งให้ทั้ง 4 บริษัทเชื่อมต่อกับ กสทฯจะทำให้ต้องมีการตกลงค่าไอซีกับอีก 3 ราย โดย กสทฯมองว่าอาจใช้อัตรา 0.56 บาท/นาทีกับทุกราย และอาจร่วมกันผลักดันให้อัตรานี้เป็นอัตราไอซีชั่วคราวของอุตสาหกรรมโทรคมนาคมไทย เพราะเอไอเอสและดีแทคเองก็ร่วมกันยื่นหนังสือถึง กทช.เพื่อขอให้ กทช.ประกาศใช้อัตราไอซีชั่วคราวเช่นกัน</p>
<p><persName><roleName>นาย</roleName><forename>ธนา</forename> <surname>เธียรอัจฉริยะ</surname></persName> รองประธาน เจ้าหน้าที่บริหาร กลุ่มงานพาณิชย์ บมจ.โทเทิ่ล แอ็คเซ็ส คอมมูนิเคชั่น (ดีแทค) กล่าวว่า อัตราต้นทุนค่าเชื่อมต่อโครงข่ายของดีแทคอยู่ที่ 1 บาท/นาที กับคำวินิจฉัยของ กวพ.คงต้องขอรายละเอียดเพิ่มเติมว่า กวพ.ใช้ฐานการคำนวณจากอะไร ส่วนจะยื่นอุทธรณ์คำวินิจฉัยหรือไม่ต้องขอประเมินดูก่อน เพราะตนไม่ทราบว่า หากมีการใช้อัตราดังกล่าวกับ กสทฯจะมีผลกระทบกับสัญญาไอซีที่ดีแทคทำกับเอไอเอสและทรูมูฟที่ 1 บาท/นาทีหรือไม่อย่างไร</p>
<p>รายงานข่าวแจ้งด้วยว่า สถานการณ์การแข่งขันของค่ายมือถือ โดยเฉพาะด้านราคาลดความรุนแรงลงอย่างเห็นได้ชัดเจน โดยเฉพาะการโทร.นอกเหนือข่าย นับตั้งแต่ค่ายมือถือมีการทำสัญญาเชื่อมต่อโครงข่ายระหว่างกัน ตั้งแต่ปลายปี 2552 ที่ผ่านมา กับโปรโมชั่นโทร.นาทีละสลึง หรือ 50 สตางค์ จะมีก็เฉพาะการโทร.ภายในเครือข่ายเท่านั้น</p>
<p>เนื่องจากแต่ละเจ้าต่างทำสัญญาโดยคิดอัตราค่าไอซีระหว่างกันที่นาทีละ 1 บาท</p>
<p>สำหรับอัตราไอซีที่ 0.56 บาท/นาทีของคณะกรรมการวินิจฉัยข้อพิพาทนั้น หาก "กทช." ยอมรับและนำมาบังคับใช้กับผู้ประกอบการค่ายมือถือทุกรายได้จริง ก็อาจทำให้ผู้บริโภคได้ใช้ค่าบริการโทรศัพท์มือถือได้ในอัตราที่ถูกลงกว่าปัจจุบันได้</p></body>
</news>
