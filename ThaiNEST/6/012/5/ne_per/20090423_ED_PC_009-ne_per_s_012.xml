<teiHeader>
<fileDesc>
<titleStmt>
  <title>ค้าปลีกไอทีหืดขึ้นคอกำลังซื้อทรุด ไอทีซิตี้/ดาต้าไอทีสู้ศึก-พันธุ์ทิพย์เหงาลูกค้าหด50%  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com01230452&day=2009-04-23&sectionid=0209  </bibl>
</sourceDesc>
</fileDesc>
</teiHeader>
<news>
<headline>ค้าปลีกไอทีหืดขึ้นคอกำลังซื้อทรุด ไอทีซิตี้/ดาต้าไอทีสู้ศึก-พันธุ์ทิพย์เหงาลูกค้าหด50%</headline>
<lead>"ไอที ซุปเปอร์สโตร์" สู้ศึกกำลังซื้อไตรมาสแรกวูบ ร้านค้า "พันธุ์ทิพย์" หงอย ลูกค้าหายไป 40-50% ทั้งคนไทยและต่างชาติ ขณะที่ศูนย์ไอทีต่างๆ ลดกิจกรรมกลาง เหตุเจ้าของแบรนด์รัดเข็มขัด "ไอทีซิตี้" หวังไตรมาส 4 ตลาดฟื้นเพิ่มน้ำหนักการทำตลาด "สมาร์ทโฟน" เดินหน้าขยายสาขาต่างจังหวัด 3-5 แห่ง ฟาก "ดาต้า ไอที" โรดโชว์บุกขายสินค้าตามอาคารสำนักงาน ด้าน "เพาเวอร์บาย" สวนกระแสอัดโปรโมชั่น 0% ปั๊มยอด</lead>
<neck></neck>
<body><p><persName><roleName>นาย</roleName><forename>เอกชัย</forename> <surname>ศิริจิระพัฒนา</surname></persName> กรรมการ ผู้อำนวยการ บริษัท ไอทีซิตี้ จำกัด (มหาชน) กล่าวกับ "ประชาชาติธุรกิจ" ว่า ภาพรวมตลาดไอทีไตรมาสแรกชะลอตัวลงจากปัญหาสภาพเศรษฐกิจ โดยพบว่าลูกค้าซื้อสินค้าน้อยลงเมื่อเทียบกับช่วงเวลาเดียวกันของปีที่ผ่านมา แม้ว่าหลายบริษัทจะเพิ่มสินค้าใหม่เพื่อมากระตุ้นตลาดแล้วก็ตาม และคาดว่าไตรมาส 2-3 ตลาดจะยังคงอ่อนตัวต่อเนื่อง จนถึงไตรมาส 4 ที่อาจมีโอกาสพลิกฟื้น เพราะภาพรวมจากต่างประเทศที่ส่วนใหญ่มองว่าปีหน้ามีโอกาสกระเตื้องขึ้นเป็นปัจจัยหนุน </p>
<p>สำหรับยอดขายไอทีซิตี้ก็เป็นไปตามทิศทางเดียวกับสภาพตลาด โดยพบว่า ทรานแซกชั่นของร้านมีน้อยลง พฤติกรรมการซื้อของลูกค้ามีความระมัดระวังมากขึ้น ยืดอายุการใช้งาน หรือเลือกที่จะซ่อมสินค้าแทนการซื้อใหม่ ส่งผลให้เม็ดเงินที่ได้รับน้อยลง แต่บริษัทยังคงร่วมมือกับซัพพลายเออร์จัดกิจกรรมส่งเสริมการขายอย่างต่อเนื่องด้วยความถี่เท่าเดิม คืออีเวนต์ใหญ่ในแต่ละไตรมาสและอีเวนต์เสริมย่อยๆ แม้ว่าการจัดกิจกรรมจะไม่สามารถพลิกเหตุการณ์ได้ แต่สามารถประทังไว้ได้ </p>
<p>อย่างไรก็ตามปีนี้ ไอทีซิตี้ยังคงมีแผนขยายสาขา 3-5 แห่ง ในช่วงครึ่งปีหลัง โดยจะมุ่งเน้นต่างจังหวัดที่ยังไม่มีไอทีซิตี้เป็นหลัก จากปัจจุบันมีทั้งหมด 34 สาขา แบ่งเป็นต่างจังหวัด 17 สาขา กระจายใน 12 จังหวัด ซึ่งจากภาวะเศรษฐกิจปัจจุบันทำให้การขยายสาขาต้องคิดให้รอบคอบมากขึ้น </p>
<p>ขณะเดียวกันบริษัทมีแผนจะเพิ่มการทำตลาดสินค้าหมวดพีดีเอโฟนมากขึ้น และจะมีสินค้าแบรนด์ใหม่เข้ามาทำตลาดเพิ่มอีก 1 แบรนด์ ในเดือน พ.ค.นี้ จากปัจจุบันทำตลาด 2-3 ยี่ห้อ พร้อมกับแผนการตลาดที่ชัดเจนมากขึ้น เพราะมองว่ากลุ่มลูกค้าของพีดีเอ คือกลุ่มผู้ใช้เพื่อทำงาน ไม่ใช่สินค้าแฟชั่นซึ่งอาจได้รับผลกระทบจากภาวะเศรษฐกิจได้</p>
<p>ด้าน<persName><roleName>นาง</roleName><forename>วราภรณ์</forename> <surname>ชินหลง</surname></persName> ผู้จัดการฝ่ายขาย บริษัท ดาต้า ไอที ซุปเปอร์สโตร์ จำกัด กล่าวว่า ภาพรวมตลาดไตรมาส 1 แม้ว่าจะดีกว่าไตรมาส 4/2551 แต่ปัจจัยจากวิกฤตเศรษฐกิจส่งผลกระทบมากพอสมควร ทำให้ร้านค้าตามศูนย์ไอทีต่างๆ มียอดขายลดลง เพราะลูกค้าไม่ใช้เงิน หรือซื้อสินค้าที่ราคาต่ำลงแทน เช่น โน้ตบุ๊กขายดีจะอยู่ที่ราคา 1.5-1.6 หมื่นบาท จากเดิมที่เลือกซื้อสินค้าที่สเป็กสูงๆ เป็นหลัก</p>
<p>นอกจากนี้พบว่าลูกค้าที่เดินเข้าศูนย์ไอทีต่างๆ มีจำนวนน้อยลงตั้งแต่ปลายปีที่ผ่านมา โดยเฉพาะดาต้าไอที สาขาพันธุ์ทิพย์ ประตูน้ำ มีลูกค้าลดลง 40-50% เนื่องจากปกติพันธุ์ทิพย์จะมีลูกค้าต่างชาติค่อนข้างมาก เมื่อนักท่องเที่ยวต่างชาติเดินทางเข้าประเทศน้อยลง ก็ทำให้ลูกค้าต่างชาติที่มาพันธุ์ทิพย์ก็ลดลงไป ด้วย ขณะที่สาขาอื่นๆ ลูกค้าลดลงเฉลี่ย 20-30%</p>
<p>"รวมถึงบรรยากาศของศูนย์ไอทีต่างๆ ก็พบว่ามีการจัดกิจกรรมพื้นที่ส่วนกลางน้อยลง คือเดิมจะมีกิจกรรมเต็มตลอด ไม่มีจังหวะหยุดพัก โดยมีสินค้าแบรนด์ต่างๆ สับเปลี่ยนหมุนเวียนกันมาทำกิจกรรม แต่ตอนนี้เว้นช่วง อาจเป็นเพราะเวนเดอร์แต่ละรายมีงบประมาณน้อยลงจึงลดการจัดกิจกรรมในศูนย์ไอที"</p>
<p><persName><roleName>นาง</roleName><forename>วราภรณ์</forename></persName>กล่าวว่า อย่างไรก็ตาม ยอดขายในไตรมาสแรกอยู่ในเกณฑ์ที่รับได้ เพราะได้ร่วมกับเวนเดอร์จัดโรดโชว์ขายสินค้าตามอาคารสำนักงาน นอกเหนือจากการเข้าร่วมงานคอมมาร์ตและคอมเวิรลด์ เช่น ตึกออลซีซั่นส์, เอสซีบี, เคทีซี และ ตึกเอไอเอส เป็นต้น นอกจากช่วยเพิ่มยอดขายแล้วยังเป็นการดึงให้ลูกค้ามาซื้อสินค้าที่ดาต้าไอทีต่อด้วย</p>
<p>ขณะที่ในไตรมาส 2 ยอดขายของดาต้าไอทีอาจไม่ถึงเป้าที่ต้องการ คือ 140 ล้านบาทต่อเดือน เพราะปัจจัยด้านเศรษฐกิจและการเมืองที่เกิดขึ้นส่งผลกระทบต่อยอดขาย โดยเฉพาะเดือน เม.ย. ที่มีการปิดสาขา 2 แห่งช่วงที่เกิดเหตุความวุ่นวายทางการเมือง</p>
<p>สำหรับกรณีโมเดิร์นเทรดที่หันมาโฟกัสสินค้าไอทีมากขึ้นนั้น ส่งผลกระทบต่อดาต้าไอทีไม่มากนัก เพราะคนไอทีจะซื้อสินค้าตามศูนย์ไอทีมากกว่า และพบว่าปัจจุบันบางเวนเดอร์ขอถอนตัวที่จะขายสินค้าผ่านโมเดิร์นเทรด เพราะไม่อยากให้สินค้าค้าง สต๊อกอยู่นาน เพราะโมเดิร์นเทรดมีช่วงเวลาขายสินค้าช้ากว่าศูนย์ไอที รวมทั้งราคาไม่แตกต่างกับร้านค้าทั่วไปมากนัก และความเชี่ยวชาญของพนักงานแตกต่างกัน</p>ขณะที่<persName><roleName>นาย</roleName><forename>ภวัต</forename> <surname>ตั้งควิวิช</surname></persName> ผู้อำนวยการฝ่ายบริหารสินค้าคอมพิวเตอร์และโอเอ บริษัท เพาเวอร์บาย จำกัด กล่าวว่า ภาพรวมของหมวดไอทีในเพาเวอร์บายพบว่า ดีขึ้นกว่าไตรมาส 4/2551 เพราะเพาเวอร์บายได้จัดกิจกรรมกระตุ้นตลาดมากกว่าปีที่ผ่านมา โดยเฉพาะโปรโมชั่นผ่อน 0% และการลดราคาสินค้าได้รับความสนใจจากลูกค้ามาก และบริษัทจะยังคงจัดกิจกรรมต่อเนื่อง พร้อมกับกลยุทธ์การทำซีอาร์เอ็มเพื่อให้ลูกค้าเกิดลอยัลตี้</p>
<p>อย่างไรก็ตามพบว่าลูกค้ามีกำลังซื้อลดลง เช่น โน้ตบุ๊ก ลูกค้าก็นิยมซื้อที่ราคาประมาณ 2 หมื่นบาท จากเดิม 2.5-2.7 หมื่นบาท ทำให้ล่าสุดเพาเวอร์บายได้เพิ่มสินค้ากลุ่มภาพและการพิมพ์ และเดสก์ทอปออลอินวัน ที่มีราคาสินค้าค่อนข้างสูงเพื่อช่วยเพิ่มรายได้มากขึ้น</p></body>
</news>
