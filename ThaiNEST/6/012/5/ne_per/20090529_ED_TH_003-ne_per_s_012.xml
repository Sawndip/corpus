<teiHeader>
<fileDesc>
<titleStmt>
  <title>ทรูให้ Wi-Fi 1.5 Mbps เคเอฟซี160สาขาทั่วกรุง  </title>
  <author>ทีมข่าววิทยาการ-ไอที  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-29 10:13:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.thairath.co.th/content/tech/9241  </bibl>
</sourceDesc>
</fileDesc>
</teiHeader>
<news>
<headline>ทรูให้ Wi-Fi 1.5 Mbps เคเอฟซี160สาขาทั่วกรุง</headline>
<lead>หวังตอบโจทย์ลูกค้าให้เหมาะกับไลฟ์สไตล์ พร้อมตั้งเป้าขายบัตร 6 หมื่นใบภายใน 1 ปี เผยเทงบพัฒนาโครงข่ายกว่า 150 ล้าน ยอมรับไม่ได้หวังรายได้จาก Wi-Fi มอบเป็นบริการเสริมสนองความต้องการคอไอที...</lead>
<neck></neck>
<body><p><persName><roleName>นาย</roleName><forename>นนท์</forename> <surname>อิงคุทานนท์</surname></persName> ผู้จัดการทั่วไป Wire-Line Broadband Services Business บริษัท ทรู คอร์ปอเรชั่น จำกัด (มหาชน) กล่าวว่า ภาวะเศรษฐกิจในปัจจุบัน ส่งผลให้ผู้ประกอบการมีการแข่งขันเพิ่มขึ้นอย่างต่อเนื่อง แม้แต่ธุรกิจโทรคมนาคม กลุ่มทรูเล็งเห็นความสำคัญในเรื่องดังกล่าว จึงพัฒนาเทคโนโลยีต่างๆ เพื่อสอดคล้องกับสภาพเศรษฐกิจ อย่างต่อเนื่อง อาทิ การเปิดให้บริการอินเทอร์เน็ตความเร็วสูง 8 เมกะบิตต์ และบริการบรอดแบรนด์ไร้สาย (Wi-Fi) ในเขตกรุงเทพฯ และเมืองพัทยา เมื่อประมาณ 2 เดือนที่ผ่านมา โดยบริการดังกล่าวมีผลการตอบรับอยู่ในเกณฑ์ดี</p>
<p>ผจก.ทั่วไป Wire-Line Broadband Services Business บมจ.ทรู กล่าวต่อว่า รายได้ของบริษัทฯ จากการให้บริการ Wi-Fi นั้นอยู่ในระดับปานกลาง ในบางไตรมาสก็พอดีกับการลงทุน ด้วยรายได้ประมาณ 100 ล้านบาทต่อปี แต่บริษัทฯ ไม่ได้เป็นห่วงเรื่องดังกล่าวมากนัก เนื่องจาก บริการ Wi-Fi เป็นเพียงบริการเสริมเพื่อรองรับความต้องการของลูกค้า แต่ในปี 2552 นี้ คาดว่ารายได้ในธุรกิจดังกล่าวจะเติบโตถึง 60-70% ทำให้บริษัทฯ มีรายได้เพิ่มขึ้นจากเดิม ต่างจากปี 2550-2551 ที่มีอัตราการเติบโตถึง 300% </p>
<p><persName><roleName>นาย</roleName><forename>นนท์</forename></persName> กล่าวอีกว่า ล่าสุด บริษัทฯ ร่วมกับ บริษัท ยัม เรสเทอรองตสน์ อินเตอร์เนชั่นแนล (ประเทศไทย) จำกัด ผู้ผลิตอาหารบริการด่วน เคเอฟซี เปิดบริการ HOT SURF Wi-Fi KFC card เพื่อให้บริการอินเทอร์เน็ตความเร็ว 1.5 เมกะบิตต์ ผ่านร้านเคเอฟซีกว่า 160 สาขาทั่วกรุงเทพฯ ทำให้ลูกค้าสามารถอิ่มอร่อยกับอาหารและสามารถตอบสนองความต้องการ พฤติกรรมของผู้บริโภคกลุ่มวัยรุ่นและกลุ่มคนทำงานที่นิยมใช้บริการอินเทอร์เน็ต โดยผู้บริโภคกลุ่มดังกล่าวคิดเป็น 30% ของกลุ่มผู้บริโภคหลักของเคเอฟซี โดยลูกค้าจะได้สิทธิพิเศษในการซื้อ Wi-Fi Pre-Paid Card มูลค่า 150 บาท และสามารถใช้งานได้ถึง 60 นาที ที่ร้านเคเอฟซีทุกสาขา โดยหลังจากลงทะเบียนรับสิทธิ์ครั้งแรก จะได้รับ Top-up เพิ่มเวลาอีก 30 นาทีทันที นอกจากนี้ ลูกค้ายังสามารถแลกเป็นส่วนลดในการซื้ออาหารของเคเอฟซีที่ร่วมรายการ</p>
<p>ผจก.ทั่วไป Wire-Line Broadband Services Business บมจ.ทรู กล่าวด้วยว่า บริษัทฯ ใช้งบประมาณในการพัฒนาโครงข่าย Wi-Fi ตั้งแต่เปิดให้บริการ ประมาณ 150 ล้านบาท โดยในปีนี้ได้ลงทุนไปกว่า 80 ล้านบาท ภายใต้จุดให้บริการ Wi-Fi ทั่วประเทศถึง 17,000 จุด แบ่งเป็นพื้นที่ในเขตกรุงเทพฯ 16,000 จุด และมีลูกค้าประมาณ 1.8 แสนราย นอกจากนี้ บริษัทฯ ยังมีนโยบายที่จะพัฒนาและเพิ่มจำนวนจุดให้บริการอย่างต่อเนื่อง โดยภายใน 1-2 เดือนนี้ จะเริ่มเปิดให้บริการลูกค้าเคเอฟซีในพื้นที่ต่างจังหวัด เพื่อตอบสนองไลฟ์สไตล์ของผู้บริโภคในปัจจุบัน บริษัทฯ ตั้งเป้าจำหน่ายบัตร Wi-Fi ไว้ที่ 60,000 ใบ ภายในระยะเวลา 1 ปี</p></body>
</news>
