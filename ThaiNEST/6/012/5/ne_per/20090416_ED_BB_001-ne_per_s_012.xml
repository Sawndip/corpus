<teiHeader>
<fileDesc>
<titleStmt>
  <title>เฟ้น20สินค้าติดฉลากคาร์บอนฟุตพรินต์  </title>
  <author>จุฑารัตน์ ทิพย์นำพา  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-16 04:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090416/33300/%e0%b9%80%e0%b8%9f%e0%b9%89%e0%b8%9920%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%95%e0%b8%b4%e0%b8%94%e0%b8%89%e0%b8%a5%e0%b8%b2%e0%b8%81%e0%b8%84%e0%b8%b2%e0%b8%a3%e0%b9%8c%e0%b8%9a%e0%b8%ad%e0%b8%99%e0%b8%9f%e0%b8%b8%e0%b8%95%e0%b8%9e%e0%b8%a3%e0%b8%b4%e0%b8%99%e0%b8%95%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>เฟ้น20สินค้าติดฉลากคาร์บอนฟุตพรินต์</headline>
<lead>องค์การก๊าซเรือนกระจกรับสมัคร 20 ธุรกิจเอกชน ประเดิมติดฉลากคาร์บอนฟุตพรินต์ หวังสร้างมาตรฐานค่าปลดปล่อยก๊าซโลกร้อนของสินค้าไทย</lead>
<neck></neck>
<body><p><persName><roleName>นาย</roleName><forename>ศิริธัญญ์</forename> <surname>ไพโรจน์บริบูรณ์</surname></persName> ผู้อำนวยการองค์การบริหารจัดการก๊าซเรือนกระจก (องค์การมหาชน) เปิดเผยว่า องค์การบริหารจัดการก๊าซเรือนกระจก (อบก.) ร่วมกับศูนย์เทคโนโลยีโลหะและวัสดุแห่งชาติ (เอ็มเทค/สวทช.) จัดทำโครงการส่งเสริมการใช้ "คาร์บอนฟุตพรินต์" (Carbon Footprint) บนผลิตภัณฑ์ โดยเฟ้นหาบริษัทเอกชน 20 แห่งนำร่องพัฒนามาตรฐานคาร์บอนฟุตพรินต์</p>
<p>คาร์บอนฟุตพรินต์ หมายถึงปริมาณก๊าซเรือนกระจก ที่ปล่อยออกมาจากผลิตภัณฑ์แต่ละชนิด ตลอดวัฏจักรชีวิต โดยคำนวณออกมาในรูปของคาร์บอนไดออกไซด์เทียบเท่า ฉะนั้น ฉลากคาร์บอนฟุตพรินต์ จึงแสดงข้อมูลปริมาณการปลดปล่อยก๊าซคาร์บอนไดออกไซด์ ตั้งแต่ขั้นตอนการได้มาของวัตถุดิบ กระบวนการผลิต ขนส่ง ใช้งาน จนถึงขั้นตอนกำจัดซาก โดยวิเคราะห์ออกมาเป็นตัวเลขติดอยู่บนสินค้า เพื่อเป็นทางเลือกให้กับผู้บริโภค</p>
<p>อบก.เปิดรับสมัครบริษัทเอกชน ที่สนใจและมีความพร้อมด้านข้อมูลพื้นฐานวัตถุดิบพอสมควร จำนวน 20 บริษัท ตั้งแต่วันนี้จนถึงวันที่ 30 เม.ย.นี้ คาดว่าจะสามารถติดฉลากคาร์บอนฟุตพรินต์ให้กับสินค้าจาก 20 บริษัทนำร่องได้ในเดือนพ.ย.2552</p>
<p>ประเทศที่พัฒนาแล้วเริ่มให้ความสำคัญกับฉลากคาร์บอนฟุตพรินต์ โดยติดแสดงบนชั้นวางสินค้าในห้างสรรพสินค้าขนาดใหญ่ ซึ่งก่อนหน้านี้ อบก.ได้สนับสนุนให้มี "ฉลากคาร์บอน" สำหรับสินค้าที่สามารถลดปริมาณการปลดปล่อยคาร์บอน 10% ซึ่งเป็นเพียงส่วนย่อยของคาร์บอนฟุตพรินต์ แม้ไทยยังอยู่ในช่วงเริ่มต้น แต่มีความหวังที่จะพัฒนามาตรฐานคาร์บอนฟุตพรินต์ของไทยให้เป็นที่ยอมรับระดับสากล</p>
<p><persName><roleName>รศ.</roleName><forename>วีระศักดิ์</forename> <surname>อุดมกิจเดชา</surname></persName> ผู้อำนวยการเอ็มเทค กล่าวว่า หัวใจของฉลากคาร์บอนฟุตพรินต์ คือการประเมินวงจรชีวิตผลิตภัณฑ์ ทางเอ็มเทคได้รวบรวมฐานข้อมูลวัสดุพื้นฐานและพลังงานของประเทศไทยมาตั้งแต่ปี 2550 เพื่อให้ครอบคลุมแหล่งวัตถุดิบตลอดจนแหล่งที่มาของพลังงานอย่างครบถ้วน ไม่ว่าจะเป็น ก๊าซธรรมชาติ ไฟฟ้า ปิโตรเลียม เหล็ก ยาง และซีเมนต์ เป็นต้น</p>
<p>ข้อมูลทั้งหมดจะใช้ในการวิเคราะห์หาวงจรชีวิตผลิตภัณฑ์ จากภาคเอกชนที่เข้าร่วมโครงการ เช่น ผลิตภัณฑ์กระดาษจะเริ่มต้นคำนวณตั้งแต่ นำไฟเบอร์จากไม้มาผ่านกระบวนการต้มเยื่อโดยใช้พลังงานไฟฟ้า และสารเคมีก่อให้เกิดน้ำเสีย มลพิษทางอากาศ ด้านการขนส่ง ใช้งาน รีไซเคิล ใช้เชื้อเพลิงในปริมาณเท่าใด ด้วยการคำนวณออกมาเป็นตัวเลข ติดบนฉลากคาร์บอนฟุตพรินต์ของสินค้าชนิดนั้นๆ</p>
<p><persName><roleName>นาง</roleName><forename>จันทิมา</forename> <surname>นียะพันธ์</surname></persName> ผู้จัดการงานธุรกิจสัมพันธ์ บริษัท เอสซีจี เปเปอร์ จำกัด (มหาชน) กล่าวว่า บริษัทเป็น 1 ในบริษัทนำร่องในโครงการคาร์บอนฟุตพรินต์ ที่จะสร้างการยอมรับในตลาดโลก ที่ผ่านมาได้ปรับเปลี่ยนเทคโนโลยีการผลิตให้เป็นมิตรกับสิ่งแวดล้อม โดยเฉพาะขั้นตอนการบำบัดของเสีย พยายามลดการปลดปล่อยก๊าซเรือนกระจกให้ได้ปีละ 0.5%</p></body>
</news>
