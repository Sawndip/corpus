<teiHeader>
<fileDesc>
<titleStmt>
  <title>รุมจวกไอซีทีชงตั้ง"องค์การอวกาศแห่งชาติ"  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-03-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com07230352&day=2009-03-23&sectionid=0209  </bibl>
</sourceDesc>
</fileDesc>
</teiHeader>
<news>
<headline>รุมจวกไอซีทีชงตั้ง"องค์การอวกาศแห่งชาติ"</headline>
<lead>"นักวิชาการ" ยำเละไอเดียกระทรวงไอซีทีเสนอตั้ง "องค์การอวกาศแห่งชาติ" ระบุไม่แก้ปัญหา แต่เพิ่มปัญหาทั้งด้านการเงิน-บุคลากร และการทำงาน ชี้ปัญหาอยู่ที่ขาดการประสานงานเพราะมีหน่วยงานที่เกี่ยวข้องอยู่แล้วถึง 3 หน่วยงาน ฟาก "ไทยคม" เห็นด้วยกับการตั้งองค์กรแต่ต้องกำหนดขอบเขตและหน้าที่ให้ชัดเจน</lead>
<neck></neck>
<body><p>ได้รับความสนใจไม่น้อยกับการจัดสัมมนารับฟังความคิดเห็นเกี่ยวกับการจัดตั้งองค์การอวกาศแห่งชาติ เมื่อวันที่ 16 มี.ค.2552 ที่ผ่านมา <persName><roleName>นาย</roleName><forename>สือ</forename> <surname>ล้ออุทัย</surname></persName> ปลัดกระทรวงเทคโนโลยีสารสนเทศและการสื่อสาร (ไอซีที) กล่าวว่าที่ผ่านมาการพัฒนากิจการอวกาศของไทยไม่ก้าวหน้าเท่าที่ควร ทั้งที่เป็นประเทศแรกในเอเชียตะวันออกเฉียงใต้ที่ใช้ดาวเทียมเพื่อการสื่อสารในปี 2510 จึงจำเป็นต้องมีหน่วยงานกลางกำหนด กรอบนโยบายกิจการอวกาศที่ชัดเจน เพื่อ ให้มีเอกภาพในการพัฒนา ลดการลงทุน ซ้ำซ้อน และการสูญเสียโอกาสทางเศรษฐกิจ</p>
<p>โดยกระทรวงไอซีทีได้ให้สถาบันวิจัยและให้คำปรึกษาแห่งมหาวิทยาลัยธรรมศาสตร์ศึกษารูปแบบการจัดตั้งองค์การอวกาศแห่งชาติที่เหมาะสมกับประเทศไทย โดยผลการศึกษาเบื้องต้นใช้รูปแบบคณะกรรมการแห่งชาติทำหน้าที่ดูแลนโยบาย กำหนดแผนแม่บท และบริหารงบประมาณ แต่การจัดตั้งมีหลายขั้นตอนที่ต้องดำเนินการ ทั้งการยกร่างและปรับปรุงกฎหมายที่เกี่ยวข้อง </p>
<p>ดังนั้นกระทรวงไอซีทีจะเสนอคณะรัฐมนตรี (ครม.) พิจารณาจัดตั้งคณะกรรมการนโยบายอวกาศแห่งชาติ เพื่อเป็นหน่วยงานปฏิบัติการไปพลางก่อน โดยจัดทำเป็นระเบียบสำนักนายกรัฐมนตรีว่าด้วยการบริหารกิจการอวกาศ พ.ศ. ..ควบคู่ไปกับการผลักดันให้ร่าง พ.ร.บ.จัดตั้งองค์การอวกาศแห่งชาติ</p>
<p><persName><roleName>นาย</roleName><forename>ศุพฤฒิ</forename> <surname>ถาวรยุติการต์</surname></persName> นักวิจัยจากสถาบันวิจัยและให้คำปรึกษาแห่งมหาวิทยาลัยธรรมศาสตร์ กล่าวว่า การจัดตั้งองค์การอวกาศแห่งชาติจะช่วยลดต้นทุน ค่าเสียโอกาสทั้งในรูปตัวเงิน เช่นเรื่องลดการพึ่งพาผู้เชี่ยวชาญภายนอก ทั้งยังผนึกกำลังด้านงบประมาณเพื่อลดต้นทุนจาก การใช้งบประมาณซ้ำซ้อน และไม่เต็มประสิทธิภาพ ส่วนการสูญเสียโอกาสที่ไม่ใช่ตัวเงิน ได้แก่ ลดความไม่แน่นอนในการกำหนดทิศทาง นโยบาย และแผนพัฒนากิจการอวกาศ ขาดเอกภาพ และตัวแทนของประเทศในการเจรจาบนเวทีนานาชาติ </p>
<p>เนื่องจากมีหน่วยงานรัฐที่เกี่ยวข้องกับกิจการอวกาศไทยอย่างน้อย 3 หน่วยงาน ได้แก่ สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) กรมเทคโนโลยีสารสนเทศและอวกาศ กระทรวงกลาโหม และสำนักกิจการอวกาศแห่งชาติ กระทรวงไอซีที</p>
<p><persName><roleName>นาย</roleName><forename>พรายพล</forename> <surname>คุ้มทรัพย์</surname></persName> คณะเศรษฐศาสตร์ มหาวิทยาลัยธรรมศาสตร์ให้ ความเห็นว่า การมีหน่วยงานใหม่น่าจะสร้างภาระเพิ่มให้กับฐานะทางการคลังมากกว่าแก้ปัญหา จึงอยากให้มีการประเมินความคุ้มค่าที่จะได้จากการตั้งหน่วยงานใหม่กับ ค่าใช้จ่ายในการบริหารจัดการที่จะเพิ่มขึ้น</p>
<p>เช่นเดียวกับ <persName><roleName>นาย</roleName><forename>พรชัย</forename> <surname>ด่านวิวัฒน์</surname></persName> จากกระทรวงการต่างประเทศ กล่าวว่า ปัญหาเรื่องการจัดสรรงบประมาณมีความสำคัญมากกว่าการตั้งองค์กรใหม่เพราะต้องผูกพันต่อเนื่อง หัวใจที่แท้จริงของปัญหานี้คือการประสานงานระหว่างหน่วยงาน ที่ต้องหาวิธีว่าจะทำอย่างไรให้มีประสิทธิภาพ เพราะหลายแห่งรวมแล้วพบว่าเทอะทะ ฉะนั้นต้องหาจุดสมดุลให้ได้ ถ้าเปลี่ยนเป็นการยกระดับหน่วยงานเดิมและขยายขอบเขตงานให้มากขึ้นอาจจะเหมาะสมกว่า</p>
<p><persName><roleName>นางสาว</roleName><forename>อรพินท์</forename> <surname>สพโชคชัย</surname></persName> อดีตกรรมการพัฒนาระบบราชการ (ก.พ.ร.) กล่าวว่า นโยบายด้านกิจการอวกาศเป็นหน้าที่ ของกระทรวงไอซีที ตามเจตนารมณ์ที่ตั้งกระทรวงเมื่อ 6 ปีก่อน ที่ต้องการให้กำกับดูแลนโยบายเกี่ยวกับน่านฟ้าประเทศเพื่อการพาณิชย์ กระทรวงไอซีทีมีหน้าที่ต้องศึกษานโยบายอวกาศตลอดเวลา ถือเป็นงานหลักที่อยู่ในความรับผิดชอบของสำนักงานปลัดกระทรวงไอซีที</p>
<p>"จะมีหน่วยงานใหม่ทำไม ถ้ามีก็ไม่ต้องมีกระทรวงไอซีที หน้าที่ในการกำกับดูแลและกำหนดนโยบายควรอยู่กับหน่วยงานราชการ เพราะเป็นผู้ถืออำนาจตามกฎหมาย"</p>
<p>ขณะที่<persName><roleName>นาย</roleName><forename>เอกชัย</forename> <surname>พาตุรงค์</surname></persName> บมจ.ไทยคม กล่าวว่า ในฐานะเป็นเอกชนที่ทำธุรกิจด้านดาวเทียม สนับสนุนให้มีการจัดตั้งองค์การอวกาศแห่งชาติ เพราะไทยใช้ประโยชน์จากกิจการอวกาศมาก แต่อยากให้กำหนดขอบเขตของหน่วยงานที่ปัจจุบันทับซ้อน กันอยู่ ให้มีการแบ่งภาระหน้าที่ให้ชัดเจน อย่างในอินเดียตั้งขึ้นมาเมื่อ 50 ปีที่แล้ว โดยตั้งเป้าให้อินเดียพึ่งพาตนเองได้ในการใช้เทคโนโลยีอวกาศอย่างสมเหตุสมผล เป็นจุดเริ่มต้นในการสร้างความแข็งแรงของกิจการอวกาศอินเดียในปัจจุบัน</p></body>
</news>
