<teiHeader>
<fileDesc>
<titleStmt>
  <title>ออราเคิลซื้อซันปิดดีล7.4พันล้านดอลล์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-22 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/22/news_28601175.php?news_id=28601175  </bibl>
</sourceDesc>
</fileDesc>
</teiHeader>
<news>
<headline>ออราเคิลซื้อซันปิดดีล7.4พันล้านดอลล์</headline>
<lead>ออราเคิลม้ามืดฮุบ "ซัน" สำเร็จ มูลค่า 7.4 พันล้านดอลลาร์ ด้านซีอีโอเผยพุ่งเป้าต่อยอดกลุ่มซอฟต์แวร์เป็นหลัก คาดปีแรกหนุนกำไรเพิ่ม 1.5 พันล้านดอลล์ ขณะที่ดีลร่วมทุนซัน-พาร์ทเนอร์ตามโมเดลเอสอีพี "ชะงัก" หวั่นอาจล้มเพราะออราเคิลมีธุรกิจในประเทศไทยอยู่แล้ว</lead>
<neck></neck>
<body><p>สำนักข่าวต่างประเทศรายงานว่า ออราเคิล ประกาศเข้าซื้อธุรกิจของบริษัท ซัน ไมโครซิสเต็มส์ อดีตยักษ์ใหญ่แห่งซิลิคอน วัลเลย์ ซึ่งเป็นผู้พัฒนาเครื่องแม่ข่าย (เซิร์ฟเวอร์) และอุปกรณ์ขัดเก็บข้อมูลรายใหญ่ได้สำเร็จ ด้วยมูลค่า 7.4 พันล้านดอลลาร์ โดยที่ผ่านมามีผู้สนใจเสนอซื้อหลายราย ได้แก่ เอชพี, เดลล์, ซิสโก้ รวมทั้งไอบีเอ็ม ซึ่งซันปฏิเสธไปก่อนหน้านี้ </p>
<p>ทั้งนี้ ดีลดังกล่าวส่งผลให้ออราเคิล ก้าวขึ้นเป็นบริษัทเซิร์ฟเวอร์อันดับ 4 ของโลก และเป็นบริษัทไอทีระดับไฮเอนด์อันดับ 2 ในตลาดรองจากไอบีเอ็ม ทั้งยังเป็นการก้าวเข้าสู่ธุรกิจฮาร์ดแวร์อย่างเต็มตัวเป็นครั้งแรก อย่างไรก็ตาม <persName><roleName>นาย</roleName><forename>แลร์รี่</forename> <surname>เอลลิสัน</surname></persName> ประธานคณะผู้บริหาร (ซีอีโอ) ของออราเคิล ได้ยืนยันว่า ความสนใจหลักของดีลนี้คือ สินทรัพย์กลุ่มซอฟต์แวร์ของซัน</p>
<p>เขากล่าวด้วยว่า "จาวา" เป็นทรัพย์สินในกลุ่มซอฟต์แวร์สำคัญที่สุดเท่าที่บริษัทเคยซื้อ และการเปลี่ยนแปลงครั้งนี้จะทำให้ออราเคิลสามารถรวมโครงสร้างระบบเข้าด้วย กันได้ทั้งฮาร์ดแวร์ และซอฟต์แวร์ </p>
<p>นักวิเคราะห์บางรายคาดการณ์ว่า ออราเคิล อาจตัดสินใจขายธุรกิจฮาร์ดแวร์ของซันออกไป หากพิจารณาแล้วว่าจะถ่วงการเติบโตของบริษัท </p>
<p>ด้านซันเผยว่า มูลค่าหุ้นที่ออราเคิลจะจ่ายให้ซันอยู่ในระดับ 9.50 ดอลลาร์ต่อหุ้น ขณะที่ราคาเสนอซื้อจากไอบีเอ็มที่ซันปฏิเสธไปก่อนหน้านี้สูงสุดอยู่ที่ 9.40 ดอลลาร์ต่อหุ้น</p>
<p>จาวา-โซลาริสต่อยอดรายได้</p>
<p>นอกจากนี้ ดีลดังกล่าวส่งผลให้ออราเคิล กลายเป็นเจ้าของซอฟต์แวร์ที่แข็งแกร่งของซันทั้ง 2 กลุ่มคือ จาวา และโซลาริส โดยธุรกิจที่กำลังเติบโตอย่างรวดเร็วของออราเคิล ล้วนแต่ต้องพึ่งพาซอฟต์แวร์ของซัน โดยเฉพาะออราเคิล ฟิวชั่น มิดเดิลแวร์ ที่พัฒนาบนโปรแกรมภาษา จาวา ที่เป็นองค์ประกอบหลักสำหรับการพัฒนาระบบอินเทอร์เน็ตบนมือถือที่ผู้ใช้งาน มากกว่า 1 พันล้านเครื่องทั่วโลก</p>
<p>ขณะที่ "โซลาริส" ก็เป็นแพลตฟอร์มหลักสำหรับระบบฐานข้อมูล ซึ่งถือเป็นธุรกิจที่ใหญ่สุดของออราเคิล</p>
<p><persName><roleName>นาย</roleName><forename>เรย์</forename> <surname>หวัง</surname></persName> นักวิเคราะห์จากฟอร์เรสเตอร์ รีเสิร์ช คาดการณ์ว่า ออราเคิลจะยังคงเก็บซอฟต์แวร์ฐานข้อมูลระบบเปิด "มายเอสคิวแอล" ไว้ เพื่อทำราคากดดันไมโครซอฟท์ ที่เริ่มเข้ามารุกตลาดระบบฐานข้อมูลราคาต่ำแข่งกับออราเคิล</p>
<p>ด้าน<persName><roleName>นาย</roleName><forename>ซาฟรา</forename> <surname>แคทซ์</surname></persName> ประธานของออราเคิล คาดว่าแผนควบรวมกิจการกับซันที่จะเสร็จสมบูรณ์ช่วงฤดูร้อนนี้ จะช่วยสร้างรายได้ในส่วนกำไรให้กับออราเคิลได้มากกว่า 1.5 พันล้านดอลลาร์ในปีแรก และเพิ่มเป็น 2 พันล้านดอลลาร์ปีถัดไป</p>
<p>คาดสะเทือนเอชพี-ไอบีเอ็ม</p>
<p>ขณะที่ แหล่งข่าววงการไอทีในไทย กล่าวว่า การที่ออราเคิลเข้าซื้อซันเบ็ดเสร็จ อาจไม่รวมมายเอสคิวแอล เพราะออราเคิลแข็งแกร่งด้านซอฟต์แวร์ดาต้าเบสอยู่แล้ว น่าจะเป็นผลเสียต่อฮิวเลตต์-แพคการ์ด (เอชพี) และไอบีเอ็ม </p>
<p>ทั้งนี้เพราะเอชพีเคยผลักดันฮาร์ดแวร์ของตัวเอง ผ่านออราเคิล แต่หลังจากนี้น่าจะมุ่งที่ซันเป็นหลัก ขณะที่ ไอบีเอ็มที่เข้าซื้อซันไม่สำเร็จ ก็น่าจะได้รับผลกระทบเช่นกัน</p>
<p>ด้าน<persName><roleName>นาย</roleName><forename>ไตรรัตน์</forename> <surname>ใจสำราญ</surname></persName> กรรมการบริหาร กลุ่มบริษัทจีเอเบิล กล่าวว่า การที่ออราเคิลเข้าซื้อซัน น่าจะเป็นผลดีต่อบริษัท เพราะเป็นพันธมิตรทางธุรกิจกับออราเคิลมาหลายปี </p>
<p>อีกทั้งออราเคิลก็ไม่มีฮาร์ดแวร์ เมื่อซื้อซันไปก็น่าจะนำไปก่อให้เกิดประโยชน์มากกว่าทำลายทิ้ง ล่าสุด ออราเคิลแจ้งต่อพันธมิตรว่าทุกอย่างยังเหมือนเดิม ให้ดำเนินธุรกิจไปตามปกติ </p>
<p>ร่วมทุนซัน-พาร์ทเนอร์สะดุด</p>
<p>แหล่งข่าวรายหนึ่ง กล่าวว่า โมเดลธุรกิจใหม่ Sun Equity Partner (SEP) ที่เปิดให้พาร์ทเนอร์ในประเทศเข้าร่วมถือหุ้นซัน ไมโครซิสเต็มส์ ซึ่งกำลังดำเนินการตามขั้นตอนที่ประเทศไทยนั้น อาจต้องหยุดชะงักไป และล้มเลิกในที่สุด เพราะเมื่อออราเคิลเข้าซื้อซันเบ็ดเสร็จ ออราเคิลก็มีธุรกิจในประเทศไทย จึงไม่จำเป็นต้องทำโมเดลนี้ </p>
<p>ทั้งนี้ แหล่งข่าวกล่าวว่า ถือเป็นโชคดีของบริษัทซึ่งจะเข้าไปร่วมหุ้นกับซันที่กระบวนการต่างๆ ยังไม่จบสิ้นลง มิฉะนั้นจะก่อให้เกิดความเสียหายได้ เพราะเป็นการลงทุนที่สูง เมื่อสถานการณ์เปลี่ยนแปลงไปเช่นนี้จะคืนทุนได้อย่างไร </p>
<p>รายงานข่าว จากบริษัท ซัน ไมโครซิสเต็มส์ (ประเทศไทย) จำกัด ระบุว่า ขณะนี้ ยังไม่มีคำตอบถึงโมเดลเอสอีพี จะเป็นอย่างไร ต้องรอต่อไป</p></body>
</news>
