<teiHeader>
<fileDesc>
<titleStmt>
  <title>"ไปรษณีย์"บุกแหล่งท่องเที่ยว ต่อยอดธุรกิจย้ำอิมเมจองค์กร  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-13 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com07130452&day=2009-04-13&sectionid=0209  </bibl>
</sourceDesc>
</fileDesc>
</teiHeader>
<news>
<headline>"ไปรษณีย์"บุกแหล่งท่องเที่ยว ต่อยอดธุรกิจย้ำอิมเมจองค์กร</headline>
<lead>ไปรษณีย์ไทยเปิด"โลจิสโพสต์ พลัส" ขนสัมภาระเพื่อการท่องเที่ยวส่งตรงถึงบ้าน ปูพรมตู้ไปรษณีย์ "ที่สุดของไทย" ในแหล่งท่องเที่ยว 24 จุด สร้างภาพลักษณ์ยั่งยืน</lead>
<neck></neck>
<body><p><persName><roleName>นาย</roleName><forename>ออมสิน</forename> <surname>ชีวะพฤกษ์</surname></persName> กรรมการผู้จัดการใหญ่ บริษัท ไปรษณีย์ไทย จำกัด (ปณท) เปิดเผยว่า หลังจากติดตั้งตู้ไปรษณีย์ใต้น้ำ บริเวณท่าเรือปากเม็ง จ.ตรัง ที่จัดงานวิวาห์ใต้สมุทรมีกระแสตอบรับดีมากจึงได้เปิดตัวตู้ไปรษณีย์ภายใต้คอนเซ็ปต์ "ที่สุดของไทย" สะท้อนเอกลักษณ์ของสถานที่ท่องเที่ยว</p>
<p>โดยทยอยติดตั้งไปแล้ว 14 จุด อาทิ เหนือสุดของแดนสยาม ที่ จ.เชียงราย มีจั่วไม้แกะสลักเป็นกาแลตามศิลปะล้านนา หรือตู้ไปรษณีย์ที่สกรีนทิวทัศน์ของทิวเขาและพระธาตุคู่ ดอยอินทนนท์ จ.เชียงใหม่ เป็นต้น ในปีนี้คาดว่าจะติดตั้งทั้งหมด 24 จุด ให้เป็นแลนด์มาร์กสำหรับถ่ายภาพของนักท่องเที่ยว และรองรับจดหมายโปสต์การ์ดบันทึกช่วงเวลาประทับใจ</p>
<p><persName><roleName>นางสาว</roleName><forename>อานุสรา</forename> <surname>จิตต์มิตรภาพ</surname></persName> รองกรรมการผู้จัดการใหญ่ สายงานการตลาดและพัฒนาธุรกิจ ปณท เสริมว่า ได้ผลิตโปสต์การ์ดที่สะท้อนเอกลักษณ์ของสถานที่ท่องเที่ยวประจำจังหวัดต่างๆ วางขาย ณ ที่ทำการไปรษณีย์ด้วย</p>
<p>พร้อมกับออกแบบตราประทับพิเศษให้กับที่ทำการที่เป็นแหล่งท่องเที่ยวสำคัญๆ ด้วย เพื่อดึงดูดใจนักสะสมและช่วยสนับสนุนพฤติกรรมการเขียนโปสต์การ์ดเพื่อเก็บความประทับใจให้ได้รับความนิยมมากขึ้นด้วย</p>
<p>"ที่ผ่านมาคนไทยเขียนจดหมายน้อยลง แต่มีการเขียนโปสต์การ์ดกันมากขึ้น ยิ่งการท่องเที่ยวบูมยิ่งได้รับความนิยมมาก ช่วงเดือนธันวาคมที่ผ่านมา เฉพาะที่อำเภอปาย จ.แม่ฮ่องสอน ยอดขายโปสต์การ์ดของไปรษณีย์เพิ่มเป็น 1 ล้านบาท จากปกติ 5 แสนบาทเท่านั้น"</p>
<p>ผลิตภัณฑ์นี้ถือเป็นความร่วมมือระหว่างไปรษณีย์ไทยกับการท่องเที่ยวแห่งประเทศไทย ที่ได้นำรูปสถานที่ท่องเที่ยวที่มีเอกลักษณ์มาทำเป็นโปสต์การ์ด และตราไปรษณียากรพิเศษ</p>
<p>ซึ่งภายในสิ้นปีนี้จะพัฒนาให้เป็นโปสต์การ์ดพร้อมส่งทั้งในและต่างประเทศ เพื่อให้ผู้ใช้ได้โปสต์การ์ดที่สวยงามมีเอกลักษณ์และสะดวกในการส่งไปพร้อมๆ กัน</p>
<p>นอกจากนี้ยังวางแผนให้ที่ทำการไปรษณีย์ในแหล่งท่องเที่ยวเป็นจุดให้บริการข้อมูลข่าวสารและจุดแจกคูปองส่วนลดเพื่อการท่องเที่ยวของ ททท.ด้วย</p>
<p>อย?างไรก็ตาม บริการที่เกี่ยวข้องกับการท่องเที่ยวไม่ได้เน้นการสร้างรายได้ แต่เป็นการสร้างกระแสใหม่ๆ สร้างภาพลักษณ์ที่ยั่งยืนให้กับองค์กร ทำให้คนรู้จักไปรษณีย์ไทยในรูปแบบใหม่ๆ เรื่อยๆ</p>
<p>นอกจากนี้เพื่อต้อนรับเทศกาลสงกรานต์ได้เปิดให้บริการขนส่งสัมภาระเพื่อการท่องเที่ยว "โลจิสโพสต์ พลัส" เพื่อให้นักท่องเที่ยวเดินทางได้คล่องตัวขึ้น เป็นการพัฒนาบริการส่งของชิ้นใหญ่ทางไปรษณีย์ หรือโลจิสโพสต์ที่มีอยู่เดิม</p>
<p>"บริการโลจิสโพสต์ พลัส ยินดีรับฝากกระเป๋าเดินทาง ถุงไม้กอล์ฟ บรรดาของฝากที่ขนส่งทางเครื่องบินไม่ได้ ราคาเพียง 300-320 บาทต่อน้ำหนัก 20 กิโลกรัม และเพิ่มความสะดวกให้นักท่องเที่ยว โดยจะส่งของให้ถึงบ้านพักหรือโรงแรมตามแต่ที่ระบุ จากเดิมที่ต้องส่งและรับของที่ไปรษณีย์เท่านั้น ใช้เวลาส่งแค่ 3 วันจากเดิม 5 วัน"</p>
<p>ทั้งนี้? สภาพเศรษฐกิจปัจจุบันได้ส่งผลกระทบให้ยอดการโอนเงินผ่านช่องทางของไปรษณีย์อย่างธนาณัติออนไลน์ลดลงเกือบ 20% ขณะที่ยอดรับชำระเงินผ่านเพย์แอดโพสต์ก็ยังลดลงเนื่องจากนโยบายใช้น้ำใช้ไฟฟรีของรัฐบาล</p>
<p>บริษัทจึงมองว่า บริการโลจิสติกส์น่าจะเป็นช่องทางสำคัญที่จะพยุงให้รายได้ของบริษัทเป็นไปตามเป้าหมาย เนื่องจากยังมีช่องว่างในการขยายตัวอีกมาก จึงได้เร่งประชาสัมพันธ์ให้ประชาชนได้ทราบถึงบริการนี้</p>
<p>ขณะเดียวกันได้จับมือร่วมกับองค์กรต่างๆ เพื่อสร้างฐานลูกค้าระดับองค์กรให้มากขึ้นด้วย อาทิ การจับมือร่วมกับสำนักงานส่งเสริมวิสาหกิจขนาดกลางและขนาดย่อม (สสว.) และสมาคมอี-คอมเมิร์ช ร่วมกันส่งเสริมและสนับสนุนให้ผู้ประกอบการอี-คอมเมิร์ชรู้จักและใช้บริการของไปรษณีย์ไทยให้มากขึ้น</p>
<p>"ปกติไปรษณีย์ไทยตั้งเป้าจะมีรายได้เพิ่มขึ้นประมาณ 3-5% ทุกปี แต่จากภาวะเศรษฐกิจ โดยเฉพาะยอดรายได้ที่ตกลงในช่วงไตรมาสสุดท้ายของปีที่แล้ว ทำให้ปีนี้บริษัทจะตั้งเป้าให้เติบโตเพิ่มขึ้น 3% หรือมีรายได้ราว 15,000 ล้านบาท โดยตั้งเป้าจะเพิ่มสัดส่วนรายได้ของบริการโลจิสติกส์จากเดิม 9% เป็น 11-12%"</p></body>
</news>
