<teiHeader>
<fileDesc>
<titleStmt>
  <title>"ฟันบ็อกซ์" เปิดตัว RAPPELZ ผู้บริหารยกเทียบเท่า "เวิลด์ ออฟ วอร์คราฟท์"  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-04-21 18:02:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Game/ViewNews.aspx?NewsID=9520000044750  </bibl>
</sourceDesc>
</fileDesc>
</teiHeader>
<news>
<headline>"ฟันบ็อกซ์" เปิดตัว RAPPELZ ผู้บริหารยกเทียบเท่า "เวิลด์ ออฟ วอร์คราฟท์"</headline>
<lead>"ฟันบ็อกซ์" ผนึกกำลัง "เอ็นฟลาเวอร์" เปิดตัว RAPPELZ Online เวอร์ชั่นไทย ผู้บริหารย้ำชัดเป็นเกมดีมีศักยภาพเทียบเท่า "เวิลด์ ออฟ วอร์คราฟท์" เชื่อมั่นว่าจะประสบความสำเร็จโดนใจกลุ่มผู้เล่นเกมชาวไทยแน่นอน</lead>
<neck></neck>
<body><p>วันนี้ (21 เม.ย.) ที่ศูนย์การค้าเซ็นทรัลเวิลด์ บริษัทฟันบ็อกซ์ได้แถลงข่าวเปิดตัวเกม RAPPELZ Online เกมออนไลน์ล่าสุดที่บริษัทฟันบ็อกซ์จะเปิดให้บริการในประเทศไทย และจะเริ่มเปิดให้ทดสอบช่วงโคลสเบต้าในวันที่ 14 พฤษภาคม พ.ศ.2552 โดยภายในงานแถลงข่าวเกมดังกล่าวได้มีกลุ่มผู้บริหารจากบริษัท เอ็นฟลาเวอร์ ประเทศเกาหลีใต้ ซึ่งเป็นผู้พัฒนาเกมมาร่วมงานด้วย</p>
<p>RAPPELZ Online เป็นเกมแนว MMORPG ผู้เล่นจะได้สร้างตัวละครจาก 3 เผ่าพันธุ์ ได้แก่ Deva (เดวา) เผ่าพันธุ์แห่งแสง เน้นใช้พลังศักดิ์สิทธิ์ เชี่ยวชาญในการร่ายเวทมนตร์เพื่อรักษาและปกป้อง , Gaia (ไกอา) ถนัดในเรื่องเวทมนตร์ธรรมชาติและการโจมตีแบบรุนแรงในระยะประชิด , Asura (อาชูร่า) เผ่าพันธุ์แห่งความมืด เชี่ยวชาญในการหลบหลีกและสร้างความเสียหายด้วยเวทมนตร์ ซึ่งในแต่ละเผ่านั้นผู้เล่นสามารถเลือกเปลี่ยนอาชีพ Class 1 ได้ถึง 9 อาชีพ (เผ่าละ 3 อาชีพ) และ Class 2 อีก 15 อาชีพ</p>
<p>นอกจากความสวยงามของกราฟิกและสกิลเอฟเฟกต์ที่หลากหลาย RAPPELZ Online ยังมีระบบภูติ ที่ผู้เล่นสามารถนำภูติมาร่วมต่อสู้ในระหว่างเล่นได้ ซึ่งจะมีภูติหลายสิบประเภทให้เลือก ภูตเหล่านี้จะมีการอัพเลเวลเหมือนกับตัวละครหลัก มีสกิลมากมายที่ต้องเรียนรู้ และเมื่อพัฒนาให้อยู่ในรูปแบบของภูติระดับสูงแล้วจะสามารถเปลี่ยนแปลงรูปร่างได้ เหล่าภูติแบ่งออกเป็น 13 ชนิด ผู้เล่นสามารถสวมใส่อาวุธและชุดป้องกันให้ภูติได้</p>
<p>ในส่วนของระบบสงครามภายในเกม RAPPELZ Online จะเรียกว่าระบบ Dungeon Siege ซึ่งกำหนดให้ผู้เล่นต่อสู้เพื่อแย่งชิงกันเป็นผู้ครอบครองดันเจี้ยนภายในเกม ซึ่งเมื่อได้ครอบครองดันเจี้ยนแล้วจะสามารถเก็บภาษีจากบรรดาผู้เล่นที่เข้ามาเล่นในดันเจี้ยนที่ครอบครองอยู่ได้ซึ่งในแต่ละดันเจี้ยนก็จะมีระดับที่แตกต่างกัน</p>
<p><persName><roleName>นาย</roleName><forename>พจน์</forename> <surname>พันธ์ศิริพจน์</surname></persName> ผู้จัดการทั่วไปบริษัทฟันบ็อกซ์ ระบุว่า เกม RAPPELZ Online ถือว่ามีศักยภาพเทียบเท่าเกมออนไลน์อย่าง เวิลด์ ออฟ วอร์คราฟท์ โดยสังเกตุได้จากในปัจจุบันที่มีผู้ลงทะเบียนเล่นเกมดังกล่าวสูงถึง 5 ล้านไอดี ในประเทศที่เปิดให้บริการ 11 ประเทศ โดยประเทศไทยจะเป็นประเทศลำดับ 12 ที่จะเปิดให้บริการ RAPPELZ Online และทางฟันบ็อกซ์เชื่อมั่นว่าเกมนี้จะประสบความสำเร็จและถูกใจกลุ่มผู้เล่นเกมออนไลน์ที่รอคอยเกมใหม่ๆที่เต็มไปด้วยความสนุกสนานในการเล่นแน่นอน</p>
<p><persName><roleName>นาย</roleName><forename>ซุง</forename> <middlename>ฮยุน</middlename> <surname>ปาร์ค</surname></persName> ประธานผู้บริหารบริษัทเอ็นฟลาเวอร์ ระบุว่า RAPPELZ Online ได้รับความนิยมในหลายประเทศ ไม่เพียงแค่ในเกาหลี แต่รวมไปถึงญี่ปุ่น อเมริกา ฮ่องกง โดยเฉพาะในยุโรปที่เยอรมันและฝรั่งเศส RAPPELZ ได้รับความนิยมอย่างสูงภายในเวลาอันสั้นหลังจากเปิดให้บริการ รวมไปถึงประเทศในเขตตะวันออกกลางอย่างสหรัฐอาหรับเอมิเรตส์อีกด้วย ดังนั้นจึงรู้สึกยินดีและมีความสุขมากที่ผู้เล่นชาวไทยจะได้สัมผัสเกม RAPPELZ Online</p>
<p>"ไม่ใช่เรื่องง่ายที่ผู้พัฒนาเกมจะสร้างความพึงพอใจให้กับผู้เล่นทั้งหมดจากหลากหลายประเทศที่เปิดให้บริการ เนื่องจากมีความแตกต่างทางเชื้อชาติ ภาษาและวัฒนธรรม แต่ถึงกระนั้นเอ็นฟลาเวอร์ก็จะดำเนินการอย่างเต็มที่ในการประสานงานกับบริษัทฟันบ็อกซ์ เพื่อที่จะสร้างความพึงพอใจให้กับผู้เล่นชาวไทยอย่างเต็มความสามารถ" <persName><roleName>นาย</roleName><forename>ซุง</forename> <middlename>ฮยุน</middlename> <surname>ปาร์ค</surname></persName> กล่าว</p></body>
</news>
