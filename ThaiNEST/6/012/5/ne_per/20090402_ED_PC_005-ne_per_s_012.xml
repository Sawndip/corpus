<teiHeader>
<fileDesc>
<titleStmt>
  <title>เพย์สบายดึงpaypalเพิ่มทางเลือก ปลุกตลาดอีคอมเมิร์ซต่อยอดโมบายเปย์เมนต์ดีแทค  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-02 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com05020452&day=2009-04-02&sectionid=0209  </bibl>
</sourceDesc>
</fileDesc>
</teiHeader>
<news>
<headline>เพย์สบายดึงpaypalเพิ่มทางเลือก ปลุกตลาดอีคอมเมิร์ซต่อยอดโมบายเปย์เมนต์ดีแทค</headline>
<lead>"เพย์สบาย" บริษัทลูกดีแทค จับมือ "เพย์พาล" กระตุ้นตลาดอีคอมเมิร์ซในไทย ดึง "เอสเอ็มอี" สัญชาติไทยขยายฐานลูกค้าเจาะตลาดต่างประเทศ ชี้เศรษฐกิจถดถอยทั่วโลก ดันธุรกรรมผ่านเว็บไซต์พุ่ง เล็งต่อยอด "โมบายเปย์เมนต์"</lead>
<neck></neck>
<body><p><persName><roleName>นาย</roleName><forename>สมหวัง</forename> <surname>เหลือไพบูลย์ศรี</surname></persName> ผู้จัดการทั่วไป บริษัท เพย์สบาย จำกัด ผู้ให้บริการชำระเงินทางออนไลน์ บริษัทในเครือดีแทค กล่าวว่า บริษัทร่วมมือกับเพย์พาล ผู้ให้บริการระบบชำระเงินออนไลน์รายใหญ่จากสหรัฐ เพื่อขยายช่องทางชำระเงินทางออนไลน์เพิ่มขึ้น เพิ่มทางเลือกให้ผู้ประกอบการขนาดกลางและเล็กที่ต้องการขยายตลาดไปยังต่างประเทศให้ทำธุรกรรมได้สะดวกขึ้น ทั้งบริษัทยังขยายฐานลูกค้าได้ โดยเฉพาะในกลุ่มลูกค้าที่ไม่ต้องการชำระเงินผ่านบัตรเครดิต และลูกค้าต่างชาติที่มีบัญชีเพย์พาลอยู่แล้ว </p>
<p>"ปกติยอดชำระเงินจากต่างประเทศ 80-90% มาจากบัตรเครดิต แต่มีลูกค้าบางกลุ่มไม่อยากเปิดเผยข้อมูลส่วนตัว ซึ่งเพย์พาลมีระบบที่เป็นมาตรฐานบนออนไลน์ เป็นการชำระเงินด้วยบัญชีเพย์พาลโดยตรง ความร่วมมือในครั้งนี้จึงน่าจะช่วยต่อยอดธุรกิจของเพย์สบายในอนาคตได้ คาดว่าจะช่วยขยายฐานสมาชิกของเพย์สบายเพิ่ม 20% จากปัจจุบัน 2.8 แสนคน เพิ่มร้านค้าออนไลน์อีก 200 ร้านค้า จากปัจจุบัน 1,500 ร้านค้า" </p>
<p>ขณะที่ร้านค้าออนไลน์ที่จดทะเบียนกับกระทรวงพาณิชย์ในประเทศไทยทั้งหมดมี 4,600 ร้านค้า ทั้งนี้ปีที่ผ่านมา บริษัทมียอดธุรกรรมที่เกิดขึ้นออนไลน์ 300 ล้านบาท ส่วนใหญ่เป็นการชำระค่าสินค้าและบริการผ่านเว็บไซต์ร้านค้าเป็นหลัก โดยเฉพาะกลุ่มโรงแรม ท่องเที่ยว และสินค้าแฟชั่น โดยในปีนี้คาดว่าจะมีการเติบโตของธุรกรรมเพิ่มขึ้นเป็น 400 ล้านบาท</p>
<p><persName><roleName>นาย</roleName><forename>สมหวัง</forename></persName>กล่าวว่า แม้ปัจจุบันเศรษฐกิจทั่วโลกจะอยู่ในภาวะถดถอย แต่กลุ่มรีเทลและเอสเอ็มอีมีแนวโน้วที่จะเติบโตมากขึ้น โดยเฉพาะการซื้อขายผ่านอีคอมเมิร์ซ เพราะผู้ค้าต้องการหารายได้เพิ่มขึ้นจึงอาศัยช่องทางเว็บไซต์ขยายตลาดไปยังต่างประเทศมากขึ้น โดยจากการสำรวจของสำนักงานสถิติแห่งชาติ ปี 2550 ที่ผ่านมา พบว่าธุรกรรมพาณิชย์อิเล็กทรอนิกส์ในประเทศไทย มีมูลค่าสูงถึง 4.27 แสนล้านบาท โตปีละเกือบ 30% เป็นบีทูซี หรือ business to consumer 14.8% หรือ 6.85 หมื่นล้านบาท และเป็นการขายไปยังตลาดต่างประเทศ 24.7% ในปีนี้ยังคาดว่ามูลค่าตลาดอีคอมเมิร์ซจะสูงถึงหลักแสนล้านบาท</p>
<p>สำหรับดีแทค <persName><roleName>นาย</roleName><forename>โรอาร์</forename> <middlename>วิค</middlename> <surname>แอนเดรซเซ่น</surname></persName> รองประธานเจ้าหน้าที่บริหารฝ่ายกลยุทธ์และพัฒนาธุรกิจ บมจ.โทเทิ่ล แอ็คเซ็ส คอมมูนิเคชั่น (ดีแทค) กล่าวว่า การร่วมมือของเพย์สบายและเพย์พาลจะช่วยต่อยอดการทำธุรกรรมบนพีซีมายังโมบายเปย์เมนต์ได้ และมีโอกาสเติบโตอีกมาก</p>
<p>ด้าน<persName><roleName>นาย</roleName><forename>มาริโอ</forename> <surname>ชีเลียสกี้</surname></persName> ผู้จัดการทั่วไป บริษัท เพย์พาล เซาท์อีสต์เอเชีย แอนด์ อินเดีย กล่าวว่า เป็นครั้งแรกของเพย์พาลในการทำตลาดในประเทศไทย หลังจากมีในฟิลิปปินส์, สิงคโปร์, จีน และออสเตรเลียมาแล้ว โดยตลาดอีคอมเมิร์ซในไทยเป็นตลาดที่มีขนาดใหญ่มากในอาเซียน มีมูลค่าหลายพันล้านเหรียญสหรัฐ ขณะที่จำนวน ผู้ใช้อินเทอร์เน็ตมีประมาณ 13.5 ล้านคน จึงมีศักยภาพที่จะเติบโตได้อีกมาก</p>
<p>"การร่วมมือกับเพย์สบายจะช่วยกระตุ้นอีคอมเมิร์ซในไทยให้เติบโตขึ้น ช่วยต่อยอดเอสเอ็มอีในไทยให้ขายสินค้าไปได้ทั่วโลก จากสถิติพบว่าบริษัทที่มีการซื้อขายออนไลน์บนเว็บผ่านเพย์พาลจะเพิ่มยอดขายได้ 14%"</p>
<p>กลุ่มเป้าหมายหลักเป็นผู้ประกอบการ เอสเอ็มอีที่ต้องการขยายตลาดไปต่างประเทศ และบริษัทใหญ่ที่ต้องการระบบซื้อขายออนไลน์ โดยเพย์พาลคิดค่าธรรมเนียม 2.9-3.9% ต่อครั้งขึ้นกับปริมาณการสั่งซื้อ</p>
<p>"ประเทศไทย สินค้ากลุ่มอัญมณีและจิวเวลรี่มีการทำธุรกรรมผ่านเพย์พาลมาก โดยยอดส่งออกจิวเวลรี่เดือนม.ค.-พ.ย. ปีที่ผ่านมา 46% ชำระเงินออนไลน์"</p>
<p>ปัจจุบันเพย์พาลมีสมาชิกกว่า 70 ล้านคนทั่วโลก ใน 190 ประเทศ มียอดธุรกรรมปีที่ผ่านมา 6 หมื่นล้านเหรียญสหรัฐ</p></body>
</news>
