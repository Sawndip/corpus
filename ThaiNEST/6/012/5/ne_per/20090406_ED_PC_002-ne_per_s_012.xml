<teiHeader>
<fileDesc>
<titleStmt>
  <title>ดันประกาศใช้คงสิทธิเลขหมาย "กทช."ขีดเส้นค่าธรรมเนียมเอง  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-06 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com08060452&day=2009-04-06&sectionid=0209  </bibl>
</sourceDesc>
</fileDesc>
</teiHeader>
<news>
<headline>ดันประกาศใช้คงสิทธิเลขหมาย "กทช."ขีดเส้นค่าธรรมเนียมเอง</headline>
<lead>"กทช." เร่งออกประกาศเลขหมายเดียวทุกระบบ ตัดรายละเอียดค่าธรรมเนียม-ระยะเวลาโอนย้ายเลขหมายแก้ปัญหาล่าช้า ชงประกาศใช้หลักเกณฑ์ไปก่อน ทั้งอนุมัติเลขหมายมือถือเพิ่มอีก 7 ล้านเลขหมาย ให้ 3 โอเปอเรเตอร์ทำตลาดครึ่งปีแรก</lead>
<neck></neck>
<body><p>แหล่งข่าวจากสำนักงานคณะกรรมการกิจการโทรคมนาคมแห่งชาติ (กทช.) เปิดเผย "ประชาชาติธุรกิจ" ถึงความคืบหน้าการจัดทำร่างหลักเกณฑ์การคงสิทธิเลขหมาย Mobile Number Portability (MNP) ว่า สำนักงานกทช.เตรียมนำเสนอร่างหลักเกณฑ์ฉบับล่าสุดเข้าที่ประชุม กทช.เร็วๆ นี้ โดยตัดรายละเอียดค่าธรรมเนียมการย้าย ผู้ให้บริการ และระยะเวลาการดำเนินการโอนย้ายเลขหมายออกไปก่อน จากเดิมกำหนดไว้ 300 บาท/ครั้ง มีระยะเวลาดำเนินการ 3 วัน ซึ่งในส่วนค่าธรรมเนียม จะใช้วิธีกำหนดโดยมติที่ประชุม กทช.และออกเป็นคำสั่งทางปกครองแก่ผู้ประกอบการ ซึ่งจะทำให้กระบวนการแก้ไขค่า ธรรมเนียมในอนาคตสะดวกขึ้น หากกำหนดในประกาศ กทช.จะแก้ไขได้ยาก เพราะต้องผ่านกระบวนการรับฟังความคิดเห็นสาธารณะและประกาศลงราชกิจจานุเบกษาด้วย</p>
<p>สำหรับระยะเวลาในการโอนย้ายเลขหมายไปยังผู้ให้บริการรายใหมจะนำไปใส่ไว้ในประกาศกทช.เรื่องมาตรฐานสัญญาการให้บริการโทรคมนาคม พ.ศ.2549 แทน</p>
<p>"ถ้าไม่ทำวิธีนี้คงไม่ได้ประกาศใช้สักที เพราะค่าธรรมเนียมยังถกเถียงกันอยู่โอเปอเรเตอร์เสนอ 230 บาท/ครั้ง ขณะที่ทาง สบท.ยืนยันว่า ไม่ควรเกิน 100 บาท/ ครั้ง เรื่องระยะเวลาการโอนย้ายเลขหมาย ผู้ประกอบการต้องการให้เสร็จใน 5 วัน แต่ กทช.บอกต้อง 3 วัน จึงใช้วิธีประกาศใช้ไปก่อนแล้วค่อยไปเถียงกันต่อดีกว่า หลังบังคับใช้แล้วต้องทำ clearing house อีกเกือบปี" </p>
<p>แหล่งข่าวกล่าวต่อว่า กรณี clearing house ผู้ให้บริการมือถือมีข้อสรุปว่า จะทำร่วมกัน เหลือว่าจะใส่เงินลงทุนรายละเท่าใด โดยต้องการให้เกิดขึ้นโดยเร็ว เพราะคาดการณ์ว่าจะมีการออกใบอนุญาต 3G เร็วๆ นี้ จึงจะใช้ MNP เป็นเครื่องมือโอนย้ายฐานลูกค้าเดิมจากสัมปทานไปยังโครงข่ายใหม่ที่เป็นใบอนุญาตแทน</p>
<p>ขณะเดียวกันในการประชุมคณะกรรมการ กทช. 1 เม.ย.2552 ที่ผ่านมาอนุมัติการจัดสรรเลขหมายแก่ เอไอเอส ดีแทค และทรูมูฟ รวม 7 ล้านเลขหมาย เป็นเอไอเอส-ดีแทค รายละ 2.5 ล้าน ทรูมูฟ 2 ล้านสำหรับใช้ทำตลาดครึ่งปีแรก โดยมีข้อแม้ว่าต้องนำไปทำตลาดในต่างจังหวัด เพราะกทช.ต้องการให้เลขหมายกระจายตัวในส่วนภูมิภาคมากกว่านี้</p></body>
</news>
