<teiHeader>
<fileDesc>
<titleStmt>
  <title>เหยื่อ"หวัดใหญ่"ตายเพิ่ม ติดเชื้อทั่วโลกพุ่งไม่หยุด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/26/news_28811625.php?news_id=28811625  </bibl>
</sourceDesc>
</fileDesc>
</teiHeader>
<news>
<headline>เหยื่อ"หวัดใหญ่"ตายเพิ่ม ติดเชื้อทั่วโลกพุ่งไม่หยุด</headline>
<lead>เหยื่อไข้หวัดใหญ่ 2009 เพิ่มเป็น 87 รายทั่วโลก หลังสตรีชาวนิวยอร์กเสียชีวิต ส่วนผู้ติดเชื้อทั่วโลกยังพุ่งเรื่อยๆ เตือน<orgName>เม็กซิโก</orgName>อาจระบาดหนักขึ้น เพราะกำลังเข้าฤดูหนาว</lead>
<neck></neck>
<body><p>เจ้าหน้าที่สาธารณสุขประจำนครนิวยอร์ก สหรัฐ เผยเมื่อวันอาทิตย์ (24 พ.ค.) ว่า สตรีอายุประมาณ 50 ปีรายหนึ่ง ได้เสียชีวิตจากเชื้อไวรัสเอช 1 เอ็น 1 ชนิดเอ เมื่อสุดสัปดาห์ที่ผ่านมา นับเป็นเหยื่อไข้หวัดใหญ่สายพันธุ์ใหม่ 2009 รายที่ 10 ของประเทศ</p>
<p>เมื่อวันศุกร์ (22 พ.ค.) <orgName>ศูนย์ควบคุมและป้องกันโรค</orgName>ของ<orgName>สหรัฐ</orgName> รายงานว่า มีผู้ได้รับการยืนยันว่าติดเชื้อแล้ว 6,552 คน ส่วนเจ้าหน้าที่สาธารณสุขนิวยอร์ก คาดว่า อัตราผู้ติดเชื้อในมหานครแห่งนี้อาจเพิ่มขึ้น และผู้ป่วยโรคเรื้อรัง อาทิเช่น โรคเบาหวานและระบบภูมิคุ้มกันบกพร่อง ตกอยู่ในความเสี่ยงที่จะติดเชื้อไวรัสไข้หวัดใหญ่มากกว่าคนอื่นๆ โดยเมื่อวันอาทิตย์ มีผู้เข้ารับการรักษาไข้หวัดใหญ่สายพันธุ์ใหม่ที่โรงพยาบาลทั้งหมด 94 คน เพิ่มขึ้นจาก 68 คนและ 57 คน เมื่อวันเสาร์และวันศุกร์ ตามลำดับ</p>
<p>ทางด้านยอดผู้ติดเชื้อไข้หวัดใหญ่สายพันธุ์ใหม่ในทวีปอเมริกาใต้เพิ่มขึ้นกว่า 24 คน โดย<orgName>ชิลี</orgName>เป็นประเทศที่มีผู้ติดเชื้อมากที่สุดในทวีปที่ 74 ราย แต่ยังไม่มีรายงานการเสียชีวิต ส่วนเจ้าหน้าที่สาธารณสุข คาดว่า <orgName>เม็กซิโก</orgName> ซึ่งเป็นศูนย์กลางการแพร่ระบาด จะมีผู้ติดเชื้อทางตอนใต้ของประเทศเพิ่มขึ้นในอีกไม่กี่เดือนข้างหน้า เพราะกำลังจะเข้าสู่ช่วงฤดูหนาว</p>
<p>ขณะที่<orgName>เกาหลีใต้</orgName>ยืนยันพบผู้ติดเชื้อไข้หวัดใหญ่สายพันธุ์ใหม่รายที่ 22 ของประเทศ เมื่อวานนี้ (25 พ.ค.) เป็นครูชาวอเมริกันวัย 24 ปี ที่พักอยู่ในอาคารเดียวกับสตรีชาวอเมริกันที่ติดเชื้อไปก่อนหน้านี้ เช่นเดียวกับ<orgName>จีน</orgName>ที่ยืนยันว่า พบผู้ติดเชื้อไข้หวัดใหญ่สายพันธุ์ใหม่เพิ่มอีก 2 ราย ทำให้ยอดผู้ติดเชื้อในจีนอยู่ที่ 9 คน โดยทั้งคู่เพิ่งเดินทางกลับจากแคนาดาและสหรัฐ ส่วน<orgName>รัสเซีย</orgName>ประกาศว่า พบผู้ติดเชื้อไข้หวัดใหญ่สายพันธุ์ใหม่รายที่ 2 เป็นชายวัย 25 ปี ที่เพิ่งเดินทางกลับจากสาธารณรัฐโดมินิกัน</p>
<p>ข้อมูลล่าสุดของ<orgName><prefix>องค์การ</prefix>อนามัยโลก (ฮู)</orgName> ระบุว่า มีผู้ได้รับการยืนยันว่าติดเชื้อไข้หวัดใหญ่สายพันธุ์ใหม่กว่า 12,000 รายใน 43 ประเทศ ทำให้มีผู้เสียชีวิตทั้งหมด 87 คน</p></body>
</news>
