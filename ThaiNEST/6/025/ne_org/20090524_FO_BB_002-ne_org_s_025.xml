<teiHeader>
<fileDesc>
<titleStmt>
  <title>"ซูจี"ยันไม่ผิดตามข้อกล่าวหารัฐบาลพม่า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/24/news_28803596.php?news_id=28803596  </bibl>
</sourceDesc>
</fileDesc>
</teiHeader>
<news>
<headline>"ซูจี"ยันไม่ผิดตามข้อกล่าวหา<orgName>รัฐบาลพม่า</orgName></headline>
<lead>"ออง ซาน ซูจี" ยืนยันความบริสุทธิ์ต่อหน้าผู้พิพากษา ชี้มาตรการรักษาความปลอดภัยหละหลวม ทำให้มีคนว่ายน้ำเข้าไปถึงบ้านพัก ด้าน<orgName>ยูเอ็น</orgName>ร้อง<orgName>พม่า</orgName>ปล่อยนักโทษการเมือง</lead>
<neck></neck>
<body><p>นางออง ซาน ซูจี ผู้นำฝ่ายค้านของ<orgName>พม่า</orgName> ยืนยันกับ<orgName><prefix>คณะ</prefix>ผู้พิพากษาศาลพิเศษ</orgName>ที่เรือนจำอินเส่งในนครย่างกุ้ง เมื่อวันศุกร์ (22 พ.ค.) ว่า เธอเป็นผู้บริสุทธิ์จากข้อหาละเมิดข้อตกลงการควบคุมตัว หลังนายจอห์น เยตทอว์ ชาวอเมริกันวัย 53 ปี ว่ายน้ำข้ามทะเลสาบไปยังบ้านพักที่เธอถูกกักบริเวณ</p>
<p>"ฉันไม่มีความผิด เพราะฉันไม่ก่ออาชญากรรมใดๆ" นางซูจี กล่าว หลังจากผู้พิพากษาถามเธอว่าเธอมีความผิดจริงตามข้อกล่าวหาหรือไม่ พร้อมระบุว่า เหตุการณ์ที่เกิดขึ้นเป็นเพราะมาตรการรักษาความปลอดภัยที่หละหลวม ทำให้นายเยตทอว์ สามารถเข้ามาถึงบ้านพักของเธอได้ และอยู่ค้างเป็นเวลา 2 วัน โดยอ้างว่ารู้สึกไม่สบายจนไม่สามารถว่ายน้ำกลับออกไปได้</p>
<p>นายเนียน วิน ทนายและโฆษกของนางซูจี เผยว่า ศาลสอบปากคำพยานครบทั้ง 23 ราย ซึ่งส่วนใหญ่เป็นตำรวจ โดยการพิจารณาคดีจะมีขึ้นอีกครั้งในวันจันทร์ (25 พ.ค.)
ขณะที่นายเยตทอว์ ก็ยืนยันความบริสุทธิ์ของตนเองต่อ<orgName>ศาล</orgName>เช่นเดียวกัน โดยระบุว่า เขาฝันถึงนางซูจีว่าจะถูกลอบสังหารจึงตัดสินใจไปหาเธอ ส่วนนายวิน ระบุว่า นางซูจียอมให้นายเยตทอว์พักอยู่ที่บ้านด้วยสาเหตุ 2 ประการ ได้แก่ เหตุผลด้านมนุษยธรรม และเธอไม่อยากสร้างความลำบากให้คนอื่น</p>
<p>ทั้งนี้ <orgName>รัฐบาลพม่า</orgName>กักบริเวณเจ้าของรางวัลโนเบลสันติภาพรายนี้เป็นเวลา 13 ปี จาก 19 ปีหลังสุด หลัง<orgName><prefix>พรรค</prefix>สันนิบาตเพื่อประชาธิปไตย (เอ็นแอลดี)</orgName> ของเธอ ชนะการเลือกตั้งในปี 2533 อย่างถล่มทลาย และการตั้งข้อหาครั้งนี้มีขึ้นไม่กี่สัปดาห์ก่อนที่เส้นตายควบคุมตัวเธอจะหมดอายุในวันที่ 27 พ.ค.นี้ และหลายฝ่ายยังมองว่า <orgName>รัฐบาล</orgName>พยายามกีดกันนางซูจี ลงเลือกตั้งในปีหน้า เพราะหากเธอถูกตัดสินว่ามีความผิดจริง ก็จะถูกจำคุกเป็นเวลา 5 ปี</p>
<p>วันเดียวกัน <orgName>คณะมนตรีความมั่นคง<suffix>แห่งสหประชาชาติ (ยูเอ็น)</suffix></orgName> ซึ่งประกอบด้วย สมาชิก 15 ชาติ เรียกร้องให้<orgName>รัฐบาลพม่า</orgName>ปล่อยตัวนักโทษการเมืองและจัดการหารือกับนางซูจี แต่ไม่ได้เรียกร้องให้ยุติการดำเนินคดีกับผู้นำฝ่ายค้านหญิงรายนี้ โดยแหล่งข่าวภายใน<orgName>ยูเอ็น</orgName> เผยว่า <orgName>อังกฤษ</orgName>เสนอให้<orgName>คณะมนตรีความมั่นคง</orgName>ออกแถลงการณ์ที่แข็งกร้าวมากขึ้น เพื่อเรียกร้องให้มีการปล่อยตัวนางซูจี แต่<orgName>รัสเซีย</orgName>ไม่เห็นด้วย</p></body>
</news>
