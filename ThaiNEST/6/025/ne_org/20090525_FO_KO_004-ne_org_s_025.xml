<teiHeader>
<fileDesc>
<titleStmt>
  <title>ศรีลังกาหมกเม็ดการตายผู้นำพยัคฆ์ทมิฬ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-25 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090525/14143/%e0%b8%a8%e0%b8%a3%e0%b8%b5%e0%b8%a5%e0%b8%b1%e0%b8%87%e0%b8%81%e0%b8%b2%e0%b8%ab%e0%b8%a1%e0%b8%81%e0%b9%80%e0%b8%a1%e0%b9%87%e0%b8%94%e0%b8%81%e0%b8%b2%e0%b8%a3%e0%b8%95%e0%b8%b2%e0%b8%a2%e0%b8%9c%e0%b8%b9%e0%b9%89%e0%b8%99%e0%b8%b3%e0%b8%9e%e0%b8%a2%e0%b8%b1%e0%b8%84%e0%b8%86%e0%b9%8c%e0%b8%97%e0%b8%a1%e0%b8%b4%e0%b8%ac.html  </bibl>
</sourceDesc>
</fileDesc>
</teiHeader>
<news>
<headline><orgName>ศรีลังกา</orgName>หมกเม็ดการตายผู้นำพยัคฆ์ทมิฬ</headline>
<lead><orgName>โคลัมโบ</orgName>-สื่อทางการแฉ <orgName>รัฐบาลศรีลังกา</orgName>โกหกเรื่องเวลาและสาเหตุการเสียชีวิตของ "เวฬุพิลัย"</lead>
<neck></neck>
<body><p>
<orgName><prefix>สำนักข่าว</prefix>เอเอฟพี</orgName>รายงานเมื่อวันอาทิตย์ (24 พ.ค.) ว่า เกิดความกังขาเรื่องการเสียชีวิตของนายเวฬุพิลัย ประภาการันต์ ผู้นำ<orgName>กบฏพยัคฆ์ทมิฬอีแลม</orgName> ขึ้น ภายหลังจาก<orgName><prefix>หนังสือพิมพ์</prefix>ออบเซอร์เวอร์</orgName> ซึ่งเคยเป็นกระบอกเสียงให้ทางการ<orgName>ศรีลังกา</orgName>มาโดยตลอด รายงานว่า นายเวฬุพิลัยเสียชีวิตในป่าโกงกาง ซึ่งขัดกับที่ทางกองทัพประกาศก่อนหน้านี้ว่า นายเวฬุพิลัยถูกยิงเสียชีวิตในวันจันทร์ที่ 18 พฤษภาคม ขณะพยายามหลบหนีออกจากจุดยิงปะทะกันในรถพยาบาล</p>
<p> <orgName>ออบเซอร์เวอร์</orgName>รายงานว่า เรื่องนายเวฬุพิลัยหลบหนีออกไปในรถพยาบาลเกิดขึ้นภายหลังจากทหารแอบไปดักฟังการสื่อสารทางวิทยุของ<orgName><prefix>กลุ่ม</prefix>พยัคฆ์ทมิฬ</orgName>เข้า ทั้งที่จริงแล้วในวันจันทร์ที่ทางการประกาศว่านายเวฬุพิลัยเสียชีวิตนั้น ทหารพบเพียงแค่ปืนพกและเข็มขัดกระสุนของนายเวฬุพิลัยเท่านั้น โดยเพิ่งจะมาพบร่างของผู้นำ<orgName>กบฏพยัคฆ์ทมิฬ</orgName>อยู่ในป่าโกงกางเอาในวันถัดไป โดยหนังสือพิมพ์ฉบับนี้ยังรายงานด้วยว่า <orgName><prefix>กลุ่ม</prefix>พยัคฆ์ทมิฬ</orgName>พยายามจะหลอกให้ทางกองทัพเชื่อว่านายเวฬุพิลัยถูกสังหารขณะพยายามหลบหนีในรถพยาบาล เพื่อเบี่ยงเบนความสนใจ</p>
<p> ขณะนี้ยังไม่มีเจ้าหน้าที่ของทางการ<orgName>ศรีลังกา</orgName>ออกมาให้ความเห็นเกี่ยวกับรายงานข่าวของ<orgName>ออบเซอร์เวอร์</orgName> แต่สิ่งที่น่าสังเกตคือ ทางการ<orgName>ศรีลังกา</orgName>ไม่ได้เปิดเผยผลการชันสูตรศพนายเวฬุพิลัย หรือมีแถลงการณ์ยืนยันอย่างเป็นทางการว่านายเวฬุพิลัยเสียชีวิตเมื่อไร และอย่างไร แถมรายละเอียดเรื่องการจัดการศพก็ขัดแย้งกัน โดยโฆษก<orgName>รัฐบาล</orgName>กล่าวว่า ศพจะถูกนำไปมอบให้สัปเหร่อ ขณะที่ผู้บัญชาการทหารบกกลับบอกว่าศพถูกเผา และเถ้าถ่านได้นำโปรยลงทะเลไปแล้ว</p>
<p> จุดที่น่าสังเกตอีกอย่างหนึ่งก็คือ <orgName>รัฐบาลศรีลังกา</orgName>เพิ่งจะมาแพร่ภาพศพนายเวฬุพิลัยเป็นครั้งแรกเอาในวันอังคาร ทั้งๆ ที่อ้างว่านายเวฬุพิลัยเสียชีวิตไปตั้งแต่วันจันทร์ โดยการแพร่ภาพศพมีขึ้นภายหลังจากเว็บไซต์ของ<orgName><prefix>กลุ่ม</prefix>พยัคฆ์ทมิฬ</orgName>อ้างว่านายเวฬุพิลัยยังไม่ตาย
</p>
<p> วันเดียวกัน ประธานาธิบดีมหินทรา ราชปักเษาของ<orgName>ศรีลังกา</orgName> ปฏิเสธข้อเรียกร้องของ<orgName><prefix>องค์การ</prefix>สหประชาชาติ (ยูเอ็น)</orgName> ให้ยกเลิกข้อจำกัดในการส่งความช่วยเหลือไปยังค่ายผู้ลี้ภัยที่แออัดยัดเยียด โดยบอกว่าทางกองทัพจะต้องสกรีนผู้ลี้ภัย ซึ่งมีอยู่มากถึงเกือบ 3 แสนคน ให้เสร็จเสียก่อนจึงจะส่งความช่วยเหลือเข้าไปได้ ทั้งนี้ เพื่อรับประกันว่าจะไม่มีพวกกบฏพยัคฆ์ทมิฬแทรกซึมอยู่ในกลุ่มผู้อพยพหนีภัยสงครามเหล่านี้</p></body>
</news>
