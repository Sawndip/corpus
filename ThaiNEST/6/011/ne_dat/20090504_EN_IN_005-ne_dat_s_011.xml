<teiHeader>
<fileDesc>
<titleStmt>
  <title>สิงโตผงาดคว้าแชมป์เดอะสตาร์5 อายุน้อยสุด  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-04 08:05:25  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=169709  </bibl>
</sourceDesc>
</fileDesc>
</teiHeader>
<news>
<headline>สิงโตผงาดคว้าแชมป์เดอะสตาร์5 อายุน้อยสุด</headline>
<lead>หนุ่มขอนแก่น "สิงโต" หมายเลข 4 พลิกประวัติศาสตร์คว้าแชมป์ "เดอะสตาร์ 5" ที่อายุน้อยที่สุด เฉือนหนุ่มมาดเซอร์ "ดิว" หมายเลข 5 ไปครองเป็นผลสำเร็จ</lead>
<neck></neck>
<body><p>เมื่อเวลา 21.30 น.<date when="25520503">วันที่ 3 พ.ค.</date>ที่ศูนย์กีฬาเมืองทองธานี อาคารธันเดอร์โดม ได้มีการเปิดฉากเริ่มต้นโชว์คอนเสิร์ตครั้งสุดท้ายของการแข่งขันบนเวทีการประกวด "เดอะสตาร์ 5 ค้นฟ้าคว้าดาว" ของ 8 ผู้เข้าแข่งขันทั้งหมด ทั้งนี้ยังเป็นการประกาศผลด้วยว่านายสิงหรัตน์ จันทร์ภักดี หรือ สิงโต วัย 16 ปี ตัวแทนจากภาคอีสาน หมายเลข 4 หรือ นายพงศธร สุภิญโญ วัย 22 ปี ตัวแทนจากภาคกลาง หมายเลข 5 ซึ่งเป็น 2 คนสุดท้ายบนเวทีการแข่งขันครั้งนี้ใครจะเป็นผู้คว้าแชมป์ "เดอะสตาร์ 5" ซึ่งเกณฑ์ของการตัดสินนั้นมาจากคะแนนโหวตของประชาชนทั่วทั้งประเทศ</p>
<p>ก่อนการประกาศผลนั้น ทั้ง "สิงโต" และ "ดิว" มีโอกาสได้โชว์เพลงเดี่ยวอีกคนละ 1 เพลง เพื่อเปิดโอกาสให้แฟนรายการได้ตัดสินใจกดโหวตเป็นครั้งสุดท้ายก่อนผลการตัดสินจะประกาศออกมา จากนั้นก็เป็นช่วงเวลาของการรวมตัวกันอีกครั้งของ 8 คนสุดท้ายบนเวทีเดอะสตาร์ 5 ได้แก่ น.ส.บุตรศรัณย์ ทองชิว หรือ น้ำตาล นายพชร ธรรมมล หรือ ฟลุ๊ค น.ส.พรรณวรท ด้วยเศียรเกล้า หรือ แกรนด์ ตามต่อด้วย "นัท" น.ส.ณัฐมน กฤษณคุปต์ นายโสฬส อัศวลาภสกุล และ น.ส.เหมือนแพร พานะบุตร พร้อมด้วย 2 คนสุดท้ายของการประกวด โดยทั้งหมดได้โชว์ด้วยเพลง "เพื่อดาวดวงนั้น" ซึ่งเป็นเพลงประจำรายการ</p>
<p>กระทั่งถึงคิวของ นายพงศธร และนายสิงหรัตน์ ผู้แข่งขัน 2 คนสุดท้ายได้กลับมาโชว์ร่วมกันในเพลง "เพียงพอ" ต่อด้วยโชว์พิเศษจากผู้เข้าแข่งขันฝ่ายชายทั้ง 4 คนในเพลง "น่ารักน่าเลิฟ" และโชว์พิเศษจากผู้เข้าแข่งขันฝ่ายหญิงทั้ง 4 คนในเพลง "Nobody" จากนั้นก็เป็นโชว์เดี่ยว โชว์คู่ในเพลงต่างๆของทั้ง 8 คนสุดท้าย ซึ่งทำให้บรรยากาศของคอนเสิร์ตในครั้งนี้คึกครื้นและสนุกสนานเป็นอย่างมาก เรียกเสียงกรี๊ดดังลั่นธันเดอร์โดม</p>
<p>และก็มาถึงช่วงเวลาสำคัญที่เป็นการประกาศผลว่าใครคือผู้คว้าแชมป์ เดอะสตาร์ 5 ซึ่งผลก็ประกาศออกมาว่าแชมป์คือ "สิงโต" ทันทีที่การประกาศผลจบลง สิงโต และ ดิว ก็โผกอดกันเป็นการแสดงความยินดีและความผูกพันที่มีให้กัน เพราะการแข่งขันครั้งนี้ต่างก็ร่วมทุกข์ ร่วมสุขกันมาเป็นเวลาหลายเดือน</p>
<p>"สิงโต"ได้กล่าวขอบคุณทุกคนที่ส่งกำลังใจให้ หลังจากนั้นพิธีกรได้เชิญแม่ของ"สิงโต"ขึ้นบนเวที โดยแม่ลูกทั้งสองโผเข้ากอดกันอยู่นาน โดยผู้เป็นแม่ได้กล่าวว่า "ลูกแม่เก่ง ลูกแม่สุดยอด" ขณะที่ "สิงโต"ได้กล่าวว่า "ขอขอบคุณแม่ที่เลี้ยงผมมาอย่างดี แม้นว่าแม่จะไม่ได้ร่ำรวยมีเงินทองมากเหมือนคนอื่นเขาก็ตาม"</p>
<p>ต่อจากนั้นพิธีกรได้เปิดโอกาสให้ "ดิว" พูดถึง "สิงโต" โดย"ดิว"ได้กล่าวว่า "เออะ...เอ๊งเก่ง ไม่แปลกใจเลยที่ทำไม"น้องสิงโต" ได้รับโหวตเลือกให้เป็น"เดอะสตาร์" เพราะว่าคนที่จะเป็น "เดอะสตาร์" นั้นไม่ใช่จะเก่งเฉพาะการร้องเพลงเท่านั้น จะต้องมีเสน่ห์ด้านอื่นๆด้วย ตลอดเวลาที่อยู่ด้วยกันได้พบว่า "น้องสิงโต" มีคุณสมบัติพร้อมที่จะได้รับตำแหน่งนี้"</p></body>
</news>
