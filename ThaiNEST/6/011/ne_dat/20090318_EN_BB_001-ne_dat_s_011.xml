<teiHeader>
<fileDesc>
<titleStmt>
  <title>เรนขึ้นศาล ยันไม่เกี่ยวเบี้ยวคอนเสิร์ตที่ฮาวาย  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-18 07:59:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.bangkokbiznews.com/home/detail/life-style/inter-entertain/20090318/25616/%e0%b9%80%e0%b8%a3%e0%b8%99%e0%b8%82%e0%b8%b6%e0%b9%89%e0%b8%99%e0%b8%a8%e0%b8%b2%e0%b8%a5-%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b9%80%e0%b8%81%e0%b8%b5%e0%b9%88%e0%b8%a2%e0%b8%a7%e0%b9%80%e0%b8%9a%e0%b8%b5%e0%b9%89%e0%b8%a2%e0%b8%a7%e0%b8%84%e0%b8%ad%e0%b8%99%e0%b9%80%e0%b8%aa%e0%b8%b4%e0%b8%a3%e0%b9%8c%e0%b8%95%e0%b8%97%e0%b8%b5%e0%b9%88%e0%b8%ae%e0%b8%b2%e0%b8%a7%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>เรนขึ้นศาล ยันไม่เกี่ยวเบี้ยวคอนเสิร์ตที่ฮาวาย</headline>
<lead>นักร้องนักแสดงคนดังขึ้นศาลสหรัฐ คดียกเลิกคอนเสิร์ตที่ฮอนโนลูลู <date when="255006--">กลางปี 50</date> ยันอยากเล่น แต่ผู้จัดไม่ยอมเหตุมีปัญหาความปลอดภัย-เวทีเล็กเกิน</lead>
<neck></neck>
<body><p>เรนนักร้องและนักแสดงชื่อดังชาวเกาหลีใต้ มาขึ้นศาลในสหรัฐครั้งแรกเมื่อวาน เพื่อให้การในชั้นศาลในคดีแพ่งที่เขาถูกฟ้องร้องจากกรณีการยกเลิกการแสดงคอนเสิร์ตที่เมืองฮอนโนลูลู ในรัฐฮาวายเมื่อ <date when="25500615">15 มิถุนายน 2550</date></p>
<p>เรนซึ่งมีชื่อจริงว่า ชอง จี ฮุน ให้การว่า เขาตั้งใจที่จะเปิดการแสดงในฮาวาย และรัฐอื่นๆ ของสหรัฐแต่การยกเลิกคอนเสิร์ตอย่างกระทันหันหลายครั้ง ก็เป็นสิ่งที่อยู่นอกเหนือการควบคุมของเขา เนื่องจากเขาไม่ใช่เป็นคนที่ยกเลิกคอนเสิร์ต และเขาอยากเปิดการแสดงในทวีปอเมริกาเหนือ</p>
<p>โดยคดีดังกล่าว บริษัท Click Entertainment ที่ฮาวาย ฟ้องร้องว่าเรน และผู้จัดการของเขาละเมิดสัญญา รวมทั้งโกงเงินค่าธรรมเนียม 5 แสนดอลล่าร์ บวกกับอีกเกือบ 1 ล้านดอลล่าร์ ที่เป็นค่าใช้จ่ายต่างๆ ในการจัดงานคอนเสิร์ต</p>
<p>ในการขึ้นให้การต่อศาล เรนมีท่าทีที่สุภาพ และรู้สึกสบายๆ ต่อการตอบข้อซักถาม เขาให้การเป็นภาษาเกาหลีและมีล่ามแปล โดยหลังพิธีสาบาน เขาพูดแนะนำตัวในภาษาอังกฤษว่าเขาชื่อ จองจี ฮุน และใช้ชื่อว่าเรนในการแสดง จากนั้นเขาก็พูดทักทายกับผู้พิพากษาว่า อะโลฮา ตามธรรมเนียมแบบฮาวายก่อนที่จะยิ้มให้ศาล</p>
<p>เรนวัย 26 ปี บอกว่าเขาอยากเปิดการแสดงที่ อะโลฮ่า สเตเดียม แต่ไม่สามารถทำได้ ซึ่งเขาก็รู้สึกเสียดาย โดยในขณะนั้นตัวเขาเองก็ไม่รู้ว่าเพราะเหตุใดจึงมีการยกเลิกคอนเสิร์ต แต่ต่อมาได้รับการบอกกล่าวว่าเป็นเพราะเวทีการแสดงนั้นไม่ใหญ่พอ และยังมีปัญหาเรื่องความปลอดภัย</p>
<p>เรนกล่าวด้วยว่า การแสดงในสหรัฐโดยเฉพาะอย่างยิ่งที่ฮาวาย อาจจะมีขึ้นในเร็วๆ นี้ หากมีการรับประกันเรื่องความปลอดภัย และเมื่อถูกถามถึงบทบาทของเขาในเรื่องการยกเลิกการแสดง เรนกล่าวว่า เขาไม่ได้เป็นคนตัดสินใจ โดยเรื่องนี้เป็นหน้าที่ของทีมฝ่ายจัดการซึ่งก็ คือ บริษัทเจวายพี เอนเทอร์เทนเม้นท์</p></body>
</news>
