<teiHeader>
<fileDesc>
<titleStmt>
  <title>ท้อง 5 เดือน “กีต้าร์” รับ กังวลเพราะเคยเสียลูกคนแรก ทำให้ต้องประคบประหงมเป็นพิเศษ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-23 18:25:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000057808  </bibl>
</sourceDesc>
</fileDesc>
</teiHeader>
<news>
<headline>ท้อง 5 เดือน “กีต้าร์” รับ กังวลเพราะเคยเสียลูกคนแรก ทำให้ต้องประคบประหงมเป็นพิเศษ</headline>
<lead>“กีต้าร์ ศิริพิชญ์” เผย ตอนนี้ท้อง 5 เดือนแล้ว รับ ที่ปฏิเสธช่วงแรกเพราะถือเคล็ด กลัวพลาดแท้งเหมือนตอนท้องแรก โล่งอกครั้งนี้ลูกสุขภาพแข็งแรงดี แต่รับยังกังวลทุกครั้งที่เข้าห้องตรวจ ทำให้ต้องคอยระมัดระวังเป็นพิเศษ ด้านสามี “เตอร์” สุดภูมิใจฝีมือตัวเองล้วนๆ ไม่ต้องพึ่งทางแพทย์ก็ติดได้ ฮึดอยากมีคนที่สองเลย</lead>
<neck></neck>
<body><p>เคยเสียลูกคนแรกไปเพราะโครโมโซมผิดปกติ ทำให้เด็กไม่เจริญเติบโต จนต้องแท้งไปในที่สุด ล่าสุดพอดาราสาว “กีต้าร์ ศิริพิชญ์ ฤษณะเศรณี” รู้ว่าตัวเองตั้งท้องอีกครั้ง ก็เลยเฝ้าประคบประหงมเป็นพิเศษ แถมยังถือเคล็ดตามคำแนะนำของสาว “ลูกเกด เมทินี” ไม่ออกมาบอกก่อน จนล่าสุดอายุครรภ์ได้ 5 เดือนถึงตัดสินใจควงสามี “เตอร์ ปริยะ วิมลโนช” ออกมาเปิดเผยกับสื่อมวลชน ว่ากำลังตั้งท้อง และมีกำหนดคลอด <date when="255209--">เดือนกันยายน</date>นี้</p>
<p>กีต้าร์ “ก่อนหน้านี้มีหลายๆ ท่านถามว่าท้องรึเปล่า แล้วเราก็บอกว่าอ้วนอะไรประมาณนี้ ซึ่งจริงๆ แล้วก็คือว่าอาจจะต้องถือเคล็ดนิดนึง เพราะว่าหลายๆ คนคงได้ทราบเมื่อคราวที่แล้วนะคะ พอทราบข่าวปุ๊บก็ดีใจ แล้วเราก็บอกเลยว่าท้องแล้วนะ ด้วยความดีใจ แล้วก็พอสองเดือนเสร็จปุ๊บ เราก็ค่อนข้างที่จะผิดหวังไปในช่วงนั้น ก็เลยพอท้องนี้ก็เลยบอกคุณเตอร์เอาอย่างนี้แล้วกันถือเคล็ดบ้าง”</p>
<p>เตอร์ “กลัวน้องเขาตกใจ”</p>
<p>กีต้าร์ “ใช่ เพราะมีหลายๆ คนก็เตือนเหมือนกันว่า เอ๊ะ ทำไมไม่ถือเคล็ด ลองถือเคล็ดสัก 3 เดือนมั้ย พี่ลูกเกด(เมทินี) ก็บอก คุณย่าก็บอก หลายๆ คนก็บอก ก็ลองทำตามดูน่ะค่ะ ก็ต้องขอโทษด้วยแล้วกัน นี่มาบอกตอน 5 เดือน”</p>
<p>“ก็สมบูรณ์ค่ะ ตอนนี้ก็ดี สุขภาพแข็งแรง คุณหมอแจ้งว่าสุขภาพแข็งแรงดี แต่ตอนนี้ก็ยังตื่นเต้นอยู่ คือมันด้วยความที่คราวที่แล้ว มันค่อนข้างที่จะรู้สึกไม่ค่อยดี พอเข้าห้องคุณหมอเสร็จปุ๊บ เดือนแรกก็ถามคุณหมอว่าเป็นอะไรมั้ยคะ ครั้งที่สองก็เข้าไป ครั้งที่สาม พอครั้งนี้ท้อง 5 เดือนทุกวันนี้เราก็ยังรู้สึกว่าตื่นเต้นเวลาเข้าไปว่าลูกเราจะหัวใจเต้น มั้ย คุณแม่หลายๆ ท่านน่าจะทราบว่าพอลูกหัวใจไม่เต้น แล้วมันจะรู้สึกแย่ พอเข้าไปก็โอเคคุณกีต้าร์หัวใจเต้นนี่ไง ลูกดิ้นแล้วหัวใจลูก เออ เราก็ให้รีบเรียกคุณเตอร์เข้ามา(ยิ้ม)”</p>
<p>“ตอนนี้ก็อัลตร้าซาวน์ แต่ว่ายังไม่เห็น ยังไม่แน่ชัดว่าเป็นผู้ชาย ผู้หญิง ก็เดี๋ยวต้องรอคอนเฟิร์มอีกทีนึงก่อนดีกว่าค่ะ เขาหนีบอยู่ ขี้อาย ไม่เหมือนแม่เลยเนอะ(หัวเราะ)”</p>
<p>เตอร์ “ดูอยู่ตลอดเวลาครับ ดูทุกเดือนเลย เพราะว่าคุณหมอให้รักษาทุกเดือนอยู่แล้ว ก็คือทุกเดือนเขาก็จะกังวลทุกครั้งก่อนเข้า เราก็บอกไม่เป็นไรหรอกๆ แต่ผมก็เห็นการเจริญเติบโตของลูกมาตลอด ตั้งแต่ 2 เซ็น 3 เซ็น เป็น 10 เซ็น 15 เซ็น จนตอนนี้ครึ่งโหลแล้วผมเห็น ก็เออ น้องแข็งแรงนะ ดิ้นตลอดเวลา หมอบอกว่าคึกมาก เพราะว่าดิ้นตลอดเวลาที่เราดูครึ่งชั่วโมง เขาก็ตีลังกาไปตีลังกามา ดิ้นเต็มที่”</p>
<p>โชคดีที่ไม่ค่อยแพ้ท้อง แต่กลับมีอาการปวดหัวปวดท้องบ่อย ทำให้เครียดกลัวจะกระทบกระเทือนลูกในท้อง</p>
<p>กีต้าร์ “ก็ไม่ค่อยแพ้ค่ะ โชคดี ก็ถือว่าแพ้ค่อนข้างน้อยมาก ก็คือแค่หลังรับประทานอาหารนิดหน่อยแค่นั้นเอง ไม่ได้ตลอดเวลา มีคุณเตอร์น่าจะแพ้นิดหน่อย แต่ไม่รู้แพ้จริงแพ้ปลอม บอกไม่อยากอยู่กับภรรยา แพ้ออกจากบ้านตลอดเวลา(หัวเราะ)”</p>
<p>เตอร์ “แพ้ทางครับแพ้ทาง(หัวเราะ) ไม่ใช่หรอกครับ ก็คือช่วงนั้นงานยุ่งแค่นั้นเองครับ คุณต้าร์ก็เลยแซวนิดหน่อย ว่าแพ้ท้องแทนเมีย เหม็นหน้าเมียรึเปล่า”</p>
<p>กีต้าร์ “ตอนนี้ก็แพ้น้อยลง แต่ตอนนี้บางทีก็ยังมีปวดท้อง บางวันปวดท้อง บางวันปวดหัว เราก็รู้สึกเครียด หลายๆ คนคงเข้าใจว่าเวลาปวดท้องปุ๊บ อุ๊ยจะเป็นไรมั้ย เพราะมดลูกมันบีบลูกจะเป็นไรมั้ย ปวดหัวปุ๊บเอ๊ะลูกเราจะกระทบกระเทือนสมองมั้ย ก็ค่อนข้างคิดเยอะ ก็หาคุณหมอค่อนข้างบ่อยค่ะ”</p>
<p>เตอร์ “เดี๋ยวปวดซ้าย เดี๋ยวปวดขวา พาไปหาหมอล่าสุดบอกบางทีอาจจะเป็นเพราะลูกเขายันมา หรือว่าดิ้นมา แต่คือเรายังจับอาการไม่ได้ เรายังไม่เคยมีลูกไง เราก็เลยไม่รู้ว่าอ๋อนี่ลูกดิ้นเป็นอย่างนี้นะ”</p>
<p>กำหนดคลอดเดือนกันยายน ตอนนี้เลยทำให้ต้องเริ่มเข้าคอส์สดูแลร่างกายเตรียมตัวเองให้พร้อม</p>
<p>กีต้าร์ “กำหนดคลอดน่าจะประมาณกันยายนค่ะ คุณหมอแจ้งว่าน่าจะประมาณกลางเดือนกันยาเป็นต้นไป”</p>
<p>เตอร์ “กลางเดือนถึงวันที่ 27 ก็ดูแลเหมือนเดิมนะครับ แต่ว่าท้องก่อนดูแลมากกว่านี้ แต่ท้องนี้ผมบอกว่าเราชิลๆ กันดีกว่า ไม่ต้องซีเรียส เธอก็ลุยๆ ไปเลย ตอนนี้ก็ยังให้ทำงานอยู่ ปกติไปเลย เพราะว่าลูกเราอาจจะชอบอะไรที่มันผาดโผนก็ได้ อย่างการใส่ส้นสูง ใส่ชุดรัดก็ให้รัดไปเลย ตอนนี้ก็เตรียมเข้าคอร์สแล้วนะ ก็ตั้งใจว่าเดือนหน้าจะพาเขาไปโยคะ ไปว่ายน้ำ”</p>
<p>กีต้าร์ “แต่อาจจะต้องถามคุณหมออีกที ว่าสุขภาพของเราพร้อมที่จะไปโยคะมั้ย พร้อมที่จะไปว่ายน้ำมั้ย อันนี้ก็ต้องปรึกษาเหมือนกันค่ะ ก็ดูแลทั่วไปเรื่องอาหารการกินทั่วไป ทานผักผลไม้ จากที่เราไม่เคยทาน เคยดูโฆษณาพี่หน่อย(บุษกร) มั้ยคะ อะไรที่ไม่เคยทำก็ทำได้เพื่อคนๆ นี้ เราก็รู้สึกดี เออ จริงๆ นะ อะไรที่เราไม่ชอบทานผักก็ต้องทาน ไม่ชอบทานผลไม้ก็ต้องทาน ไม่ชอบทานนมก็ต้องทาน มันเปลี่ยนกิจวัตรประจำวันเราทุกอย่างเลย จากคนเคยนอนดึกก็นอนเร็วขึ้น”</p>
<p>“เตอร์อยากได้คนที่สองเลย ก็เลยบอกว่าจริงๆ แล้วเราเป็นผู้หญิง พอเราท้องผู้ชายเขาไปไหนก็ได้ เราก็ต้องดูด้วยว่าความพร้อมของเราเป็นยังไง ลูกคนแรกคนแรกคลอดออกมาเราต้องดูแลเขาขนาดไหน ถ้าเป็นได้ก็อยากมีเลย แต่ตอนนี้ค่อนข้างคิดมาก เพราะอยากได้คนที่สองเหมือนกัน แต่ด้วยวัยแล้ว ก็ค่อนข้างที่จะกลัวเหมือนกัน เพราะว่าปีหน้าก็ต้องพิถีพิถันในการที่จะมีลูกหน่อย อายุก็เพิ่มขึ้น ก็ค่อนข้างที่จะกลัวเหมือนกัน ฉะนั้นก็เดี๋ยวต้องคิดอีกทีค่ะว่ายังไง เพราะอยากมีเป็นเพื่อนกับลูกเหมือนกัน มี 2 ก็พอค่ะ แต่เอาคนแรกก่อนนะ”</p>
<p>ด้านหนุ่มเตอร์เผยอย่างภูมิใจ ครั้งนี้เป็นผลงานตัวเองล้วนๆ ไม่ได้พึ่งทางแพทย์
       เตอร์ “แน่นอนเลย ชัดเจนมาก ไม่ได้ทางแพทย์ ทางเตอร์เลยครับ เตอร์ทำเองเลยครับ ธรรมชาติล้วนๆ เลย แฮนเมดเลยครับ(หัวเราะ)”</p></body>
</news>
