<teiHeader>
<fileDesc>
<titleStmt>
  <title>ตัดไตขวาครูพยงค์รักษามะเร็งอาการโดยรวมดีขึ้น  </title>
  <author>ทีมข่าวบันเทิง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-25 13:53:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thairath.co.th/content/ent/8339  </bibl>
</sourceDesc>
</fileDesc>
</teiHeader>
<news>
<headline>ตัดไตขวาครูพยงค์รักษามะเร็งอาการโดยรวมดีขึ้น</headline>
<lead>"พยงค์ มุกดา" อดีตนักร้องและครูเพลงชื่อดัง ศิลปินแห่งชาติวัย 84 ปี ป่วยเป็นมะเร็งกระเพาะปัสสาวะ แพทย์เล็งตัดไตด้านขวาและท่อปัสสาวะด้านขวา หวังช่วยกระตุ้นไตซ้ายให้ทำงานได้</lead>
<neck></neck>
<body><p>เมื่อเวลา 11.30 น.<date>วันนี้</date> (<date when="25520525">25 พ.ค.</date>) ที่ห้องประชุมชั้น 2 อาคารสำนักงานผู้อำนวยการ รพ.รามาฯ ศ.นพ.กฤษฏา รัตนโอฬาร หัวหน้าภาควิชาศัลยศาสตร์ พร้อมด้วย นพ.กิตติณัฐ กิจวิภัย แพทย์เจ้าของไข้  แถลงถึงอาการป่วยของ "พยงค์ มุกดา" ศิลปินแห่งชาติว่า หลังเข้ามารักษาตัว<date from="25520512">ตั้งแต่วันที่ 12 พ.ค.</date>ที่ผ่านมา ด้วยอาการปัสสาวะเป็นเลือด ซึ่งแพทย์ได้ส่องกล้องเข้าไปตรวจในกระเพาะปัสสาวะพบ เนื้องอกอยู่ที่ทางเดินปัสสาวะด้านขวา มีขนาดประมาณ 2-4 เซนติเมตร แพทย์ได้วางแผนว่าจะผ่าตัด แต่ขณะนั้นคนไข้มีร่างกายที่ไม่ดี โดยเฉพาะไตตรวจพบ ไตด้านขวาบวมมาก และไตข้างซ้ายไม่ค่อยดีเท่าใดนัก จึงไม่สามารถผ่าตัดให้ได้</p>
<p>ศ.นพ.กฤษฏา และ นพ.กิตติณัฐ กล่าวต่อว่า นอกจากนี้ยังพบว่า ไตของคนไข้ไม่สามารถขับของเสียออกจากร่างกายได้ แพทย์ได้เจาะช่องท้องระบายน้ำปัสสวะออกและขูดก้อนเนื้อที่พบนำไปตรวจสอบ ปรากฏว่า เป็นมะเร็งในระยะเริ่มต้น จนถึงขณะนี้คนไข้เริ่มมีอาการดีขึ้นแข็งแรงขึ้นแพทย์ได้วางแผนการรักษาโดยจะตัดไตด้านขวาและท่อปัสสาวะด้านขวาที่พบก้อนเนื้อออกไป โดยจะใช้วิธีผ่าตัดโดยกล้องส่องเข้าไป ซึ่งจะใช้ทีมแพทย์ผู้เชียวชาญ เหตุที่ต้องใช้วิธีดังกล่าว เนื่องจากคนไข้อายุมากแล้ว และการผ่าตัดโดยวิธีนี้จะทำให้เสียเลือดน้อยและมีบาดแผลที่เล็ก ที่สำคัญคนไข้สามารถฟื้นตัวได้เร็ว</p>
<p>ผู้สื่อข่าวถามว่า ถูกตัดไตออกไปจะมีผลต่อร่างกายอย่างไรบ้าง นพ.กิตติณัฐ กล่าวว่า ข้างซ้ายก็ยังทำงานได้ แต่กรณีนี้ข้างช้ายทำงานไม่ดี เมื่อตัดข้างขวาออกไปแล้ว มองในแง่ดีอาจจะไปกระตุ้นให้ไตซ้ายทำงานได้ดีก็เป็นไปได้ แต่หากด้านซ้ายทำงานไม่ได้ คนไข้จะต้องใช้วิธีฟอกไตแทน แต่ยังสามารถร้องเพลงและแต่งเพลงได้เป็นปกติ โดยหากไม่มีอะไรเปลี่ยนแปลงใน<date when="25520527">วันที่ 27 พ.ค.</date>นี้แพทย์จะลงมือผ่าได้</p>
<p>สำหรับอาการศิลปินแห่งชาติซึ่งนอนอยู่บนเตียงมีสีหน้าสดชื่นแต่ยังคงมีอาการหลงลืมบ้างแพทย์ยังคงให้น้ำเกลืออยู่ พร้อมกล่าวด้วยน้ำเสียงผ่าเบาว่า อาการตอนนี้ดีขึ้น ไม่เจ็บ กินอาหารได้ อยากฝากบอกแฟนเพลงว่า ขอบคุณมาก ขอให้ระมัดระวังตัวเองให้ดีดโดยเฉพาะสุขภาพ ??ขณะที่นางลำดวน มุกดา หลานซึ่งคอยดูแลอย่างใกล้ชิด กล่าวว่า ครูสามารถกินข้าวได้มาก แต่ยังคงมีอาการหลงๆ ลืมอยู่เป็นบางครั้ง แต่ยังไม่ทราบว่าตัวเองเป็นมะเร็ง รู้เพียงว่าจะต้องผ่าตัดเท่านั้น</p></body>
</news>
