<teiHeader>
<fileDesc>
<titleStmt>
  <title>จำคุกช่างคอมขโมยรูปโป๊ 'เฉินกว้านซี' 8 เดือน  </title>
  <author>ทีมข่าวบันเทิง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-13 17:13:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thairath.co.th/content/ent/5670  </bibl>
</sourceDesc>
</fileDesc>
</teiHeader>
<news>
<headline>จำคุกช่างคอมขโมยรูปโป๊ 'เฉินกว้านซี' 8 เดือน</headline>
<lead></lead>
<neck></neck>
<body><p>ผู้สื่อข่าวรายงานว่า <date>วันนี้</date> (<date when="25520513">13 พ.ค.</date>) ผู้พิพากษาตง หมั่น แห่งศาลเขตเกาลูนในฮ่องกง พิพากษาจำคุก นายเจ้อ โฮ ชุน ช่างเทคนิคคอมพิวเตอร์ ลูกจ้างร้านอีลีท มัลติมีเดีย วัย 24 ปี เป็นเวลา 8 เดือนครึ่ง ในข้อหาขโมยภาพลับโป๊เปลือยของเอดิสัน เฉิน หรือเฉินกว้านซี ดารานักร้องหนุ่มชื่อดัง ซึ่งถ่ายไว้กับดาราและนักร้องสาวคู่ขาที่โด่งดังหลายคนกว่า 1,300 ภาพ โดยแอบเซฟไฟล์ภาพจากคอมพิวเตอร์แล็บท็อปของเฉินกว้านซีที่นำไปซ่อมใน<date when="2549----">ปี 2549</date> ก่อนที่ภาพจะถูกเผยแพร่ทางอินเตอร์เน็ตเมื่อ<date when="255102--">เดือน ก.พ. ปีที่แล้ว</date> จนฉาวโฉ่ไปทั่วโลก ส่งผลให้อาชีพของเหล่าดาราดังแห่งเอเชียเหล่านี้พังพินาศ ผู้พิพากษาตง หมั่น ตัดสินว่านายเจ้อ โฮ ชุน มีความผิด 3 กระทง ในข้อหาแอบเข้าถึงข้อมูลในคอมพิวเตอร์ของผู้อื่นด้วยเจตนาหาผลประโยชน์ที่ไม่สุจริตให้ตนเองและคนอื่น การก็อปปี้ไฟล์ภาพเป็นการละเมิดอำนาจหน้าที่ของตนเอง และการที่คดีนี้ได้รับความสนใจอย่างกว้างขวางแสดงให้เห็นว่าเป็นเรื่องเลวร้ายเพียงใดเมื่อความเป็นส่วนตัวถูกละเมิด ส่วนทนายของนายเจ้อ โฮ ชุน เผยว่าอาจยื่นอุทธรณ์</p>
<p>เฉินกว้านซี วัย 28 ปี ซึ่งเกิดในแคนาดายอมรับว่าตนเป็นผู้ถ่ายภาพโป๊เปลือยบรรดาอดีตแฟนสาว ซึ่งรวมทั้งเซซิเลีย เจิ้ง หรือจางป๋อจือ โบโบ้ ชาน หรือเฉินเหวินหยวน และจิลเลียน ชุง หรืออาเจียว นักร้องสาววงป๊อปดูโอ ทวินส์ หลายภาพถ่ายขณะร่วมรักกัน หลังเกิดเหตุ เฉินกว้านซีประกาศถอนตัวจากวงการบันเทิงและหลบไปอยู่แคนาดาบ้านเกิด ทั้งยังปฏิเสธที่จะมาให้การต่อศาลฮ่องกงในคดีของนายเจ้อ โฮ ชุน ทำให้ศาลต้องไปรับฟังคำให้การของเขาในแคนาดาแทน ส่วนอดีตคู่ขาของเฉินกว้านซีที่ตกเป็นข่าวต่างหลบจากวงการบันเทิงเช่นกัน แต่ไม่นานมานี้ จางป๋อจือและอาเจียวเพิ่งปรากฏตัวให้สัมภาษณ์ ตำหนิเฉินกว้านซีว่าไร้ความรับผิดชอบ ไม่เคยขอโทษพวกเธอเป็นการส่วนตัว อาเจียวยังเผยว่าเคยคิดฆ่าตัวตายหลังภาพลับถูกเผยแพร่</p>
<p>เฉินกว้านซีเป็นหนึ่งในดารานักร้องที่โด่งดังที่สุดในเอเชีย เคยออกอัลบั้มเพลงถึง 16 อัลบั้มภายใต้ค่ายเพลงเอมเพอเรอร์ เอนเทอร์เทนเมนต์ กรุ๊ป (อีอีจี) โดยมีอัลบั้มล่าสุดออกใน<date when="2550----">ปี 2550</date> ชื่อ "อะลาว มี ทู อินโทรดิวซ์ มายเซลฟ์" ก่อนถอนตัวจากวงการเขายังรับบทตัวประกอบในภาพยนตร์เรื่อง "แบทแมน เดอะ ดาร์ค ไนท์" เมื่อ<date notAfter="25520430" notBefore="25520101">ต้นปีนี้</date> มีผู้ส่งจดหมายพร้อมกระสุนปืนทองคำไปยังสถานีโทรทัศน์แห่งหนึ่งในฮ่องกง เตือนไม่ให้เฉินกว้านซีปรากฏตัวต่อหน้าสาธารณชนอีกถ้ายังรักตัวกลัวตาย สื่อฮ่องกงรายงานด้วยว่าแก๊งมาเฟียฮ่องกงซึ่งโกรธแค้นที่เรื่องอื้อฉาวที่ เฉินกว้านซีเป็นต้นเหตุสร้างความเสียหายให้อุตสาหกรรมบันเทิงฮ่องกง ได้ตั้งรางวัลถึง 110,000 ดอลลาร์ (ราว 3,850,000 บาท) ให้ผู้ที่ตัดมือขวาเฉินกว้านซีได้</p></body>
</news>
