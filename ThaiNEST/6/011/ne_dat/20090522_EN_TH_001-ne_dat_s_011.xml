<teiHeader>
<fileDesc>
<titleStmt>
  <title>โอ๋-ภัคจิราวิวาห์ เร่งปั๊มลูก สินสอดทอง200  </title>
  <author>ทีมข่าวบันเทิง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-22 18:35:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thairath.co.th/content/ent/7797  </bibl>
</sourceDesc>
</fileDesc>
</teiHeader>
<news>
<headline>โอ๋-ภัคจิราวิวาห์ เร่งปั๊มลูก สินสอดทอง200</headline>
<lead>โอ๋-ภัคจีรา วรรณสุทธิ์ ได้ฤกษ์แต่งกับเฟี้ยต-มธุกร พสวงศ์ หวานชื่นเจ้าบ่าวบรรจงหอมแก้มเจ้าสาวต่อหน้าสื่อนับร้อยคน แม่ทายาทห้างทอง "ฮั่วเซ่งเฮง"ทุ่มไม่อั้นหอบสินสอดทอง200บาท เงินสด แหวนเพชร 4 กะรัต ให้ลูกชายหมั้นลูกสะใภ้</lead>
<neck></neck>
<body><p><date>วันนี้</date> (<date when="25520522">22 พ.ค.</date>)  ผู้สื่อข่าวรายงานว่า บรรยากาศงานเปิดใจของดาราสาวชื่อดัง โอ๋-ภัคจีรา วรรณสุทธิ์ และเจ้าของร้านทองฮั่วเซ่งเฮง เฟี้ยต-มธุกร พสวงศ์ ที่ห้องเอมบาสซี่ โรงแรมแมนดาริน โอเรียนเต็ล ก่อนจะเข้าพิธีวิวาห์อลังการในตอนค่ำสุดหวานชื่น โดยฝ่ายเจ้าบ่าวบรรจงหอมแก้มเจ้าสาวต่อหน้าสื่อมวลชนนับร้อยคน เป็นการเติมความหวานให้บรรยากาศในงานได้เป็นอย่างดี</p>
<p>โดย โอ๋ เผยว่า ตื่นเต้นมาก ถ้าใครไม่ได้แต่งงานจะไม่รู้สึกถึงความตื่นเต้นนี้ ยิ่งตอนที่มีคนถามแม่ว่าจะยกลูกสาวให้กับเจ้าบ่าวมั้ย แม่บอกว่าเอาไปเลี้ยงดูให้ดีๆ ไม่ได้คิดถึงเรื่องเงินทองอะไร ซึ่งโอ๋น้ำตาไหลจนมองอะไรไม่เห็น ในส่วนของสินสอดโอ๋ไม่รู้ในรายละเอียด แค่เปิดดูพอเป็นพิธี ก็มีชุดเครื่องเพชรที่สั่งทำขึ้นใหม่ ซึ่งโอ๋จะใช้ใส่ในพิธีคืนนี้ ส่วนฮันนีมูนอยากไปอิตาลี ไป<date notAfter="25521231" notBefore="25520901">ปลายปี</date> ส่วนทายาทโอ๋คิดว่า<date when="2553----">ปีหน้า</date>มีได้ก็มี อยากใช้ชีวิตอยู่กับพี่เฟียต จูงมือกันไปตลอด  </p>
<p>ส่วนเจ้าบ่าว เฟียต บอกว่า สินสอดก็มีแหวน 4 กะรัต ทองคำหนัก 200 บาท ชุดเครื่องเพชร เงินสด นอกจากนี้ เฟียต ยังบอกว่าตนพร้อมที่จะมีครอบครัวมาซักพักนึงแล้ว ก็มาเจอโอ๋แล้วลงตัวทุกอย่าง อยู่กับเค้าแล้วมีความสุข ร่าเริง ตลก เรื่องทายาทก็อยากมี 2 คน เป็นผู้ชายก่อนก็ดี </p>
<p>สำหรับพิธีในช่วงเช้ามีพิธีหมั้นภายในครอบครัวทั้ง 2 ฝ่าย ในฐานะที่เฟียตเป็นลูกชายคนเดียว แม่สามีจึงทุ่มไม่อั้นโดยเฟียตหอบสินสอดทองคำ200บาท เงินสด แหวนเพชร 4 กะรัต หมั้นโอ๋  นอกจากนี้ยังมีพิธียกน้ำชาแบบจีนด้วย ส่วนบรรยากาศงานฉลองสมรสของ โอ๋-เฟี้ยต ที่ห้องรอยัล บอลรูม โรงแรมแมนดาริน โอเรียนเต็ล ตกแต่งด้วยดอกไม้โทนสีโอโรส  ภายในตกแต่งด้วยดอกไม้พู่ระย้าสีทอง เปรียบเสมือนเส้นทองคำที่สื่อถึงธุรกิจของฝ่ายชาย เป็นงานเลี้ยงค็อกเทล มีแขกร่วมงาน 1 พันคน โดยมีเตช บุนนาค อดีต รมว.ต่างประเทศ เป็นประธานในพิธีตอนเย็น โดยมีพิธีกรในงานคือ แหม่ม-สุริวิภา และหนุ่ม-กรรชัย ส่วนชุดเจ้าสาวของโอ๋ ประดับตกแต่งด้วยลูกไม้ฝรั่งเศส ชายกระโปรงผ้าซาติน ออกแบบโดยไข่ บูติก หรือ สมชาย แก้วทอง ส่วนชุดเจ้าบ่าวเป็นชุดทักซิโด</p></body>
</news>
