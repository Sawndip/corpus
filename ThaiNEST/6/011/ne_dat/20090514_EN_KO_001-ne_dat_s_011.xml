<teiHeader>
<fileDesc>
<titleStmt>
  <title>"แมว"จิระศักดิ์อุบแต่งงานกับผู้จัดการส่วนตัว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-14 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090514/12854/%e0%b9%81%e0%b8%a1%e0%b8%a7%e0%b8%88%e0%b8%b4%e0%b8%a3%e0%b8%b0%e0%b8%a8%e0%b8%b1%e0%b8%81%e0%b8%94%e0%b8%b4%e0%b9%8c%e0%b8%ad%e0%b8%b8%e0%b8%9a%e0%b9%81%e0%b8%95%e0%b9%88%e0%b8%87%e0%b8%87%e0%b8%b2%e0%b8%99%e0%b8%81%e0%b8%b1%e0%b8%9a%e0%b8%9c%e0%b8%b9%e0%b9%89%e0%b8%88%e0%b8%b1%e0%b8%94%e0%b8%81%e0%b8%b2%e0%b8%a3%e0%b8%aa%e0%b9%88%e0%b8%a7%e0%b8%99%e0%b8%95%e0%b8%b1%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>"แมว"จิระศักดิ์อุบแต่งงานกับผู้จัดการส่วนตัว</headline>
<lead>"แมว" จิระศักดิ์ อุบแต่งงานกับ "แหนว" ผู้จัดการส่วนตัว หลังคบกันมาปีกว่า เผยประทับใจที่ฝ่ายหญิงทำให้ชีวิตดีขึ้น เปรยเข้ากับ "ทิกเกอร์" ได้เป็นอย่างดี รับระวังการใช้ชีวิตคู่มากขึ้น เพราะเคยผิดพลาดมาแล้ว</lead>
<neck></neck>
<body><p>หลังจากเลิกรากับ "นิคกี้" นิโคล เทริโอ นักร้องชื่อดังค่ายแกรมมี่มากว่า 1 ปี ล่าสุด "แมว" จิระศักดิ์ ปานพุ่ม นักร้องร็อกชื่อดังของเมืองไทย ได้เข้าพิธีแต่งงานอย่างเป็นทางการกับผู้จัดการส่วนตัว "แหนว" อาจารี ม่วงพลับ ไปเมื่อ<date when="25520510">วันที่ 10 พฤษภาคม</date> ที่ผ่านมา ตามพิธีทางศาสนาคริสต์</p>
<p>ทั้งนี้ นักร้องคนดังได้เล่ารายละเอียดให้ฟังว่า "เราแต่งงานกันเมื่อวันที่ 10 พฤษภาคม ซึ่งเป็นวันเกิดของผมพอดี ที่ร้านลีลาวดี กลาสโฮม ย่านทาวน์อินทาวน์ ในงานก็จะเรียบๆ ง่ายๆ แต่งพิธีตามศาสนาคริสต์ จริงๆ กำหนดการเดิม คือตอน 4 โมงเย็น แต่เพราะวันนั้นฝนตกหนัก ก็เลยเลื่อนไปเป็น 5 โมงเย็น เราได้เชิญศาสนาจารย์มาทำพิธีให้ เสร็จแล้วก็ตั้งโต๊ะเลี้ยง กินข้าวเฉพาะครอบครัว เพื่อนสนิทบางคน เพื่อนบางคนผมก็ไม่ได้ชวนมานะ จะหนักไปทางญาติๆ มากกว่า เชิญแขกมา 100 กว่าคน ผมนับถือศาสนาคริสต์ แต่แฟนนับถือศาสนาพุทธ แต่เราไม่ได้ทำพิธีพุทธนะ เราจัดแบบไม่ได้สิ้นเปลืองอะไร เศรษฐกิจพอเพียง ประกาศให้เพื่อนๆ ญาติๆ รับรู้ ตอนแรกคุยกับคุณพ่อคุณแม่ ขออยู่ด้วยกันเลยด้วยซ้ำ แต่เราต้องให้เกียรติฝ่ายหญิง จัดพิธีให้เหมาะสม มัวแต่เป็นร็อกเกอร์อย่างเดียวไม่ได้ ซึ่งหลังแต่งแล้วเราก็ใช้ชีวิตอยู่ด้วยกันที่คอนโดมิเนียมของผม แถวรามคำแหง" นักร้องคนดังกล่าว</p>
<p>เมื่อถามว่า มีความประทับใจอะไรในตัว "แหนว" อาจารี จึงได้ตกลงแต่งงานเป็นครั้งที่สอง ซึ่งได้รับคำตอบว่า ถูกใจที่ "แหนว" สามารถเปลี่ยนแปลงหลายอย่างในตัวของตนได้มาก อีกทั้งฝ่ายหญิงเป็นคนตรงไปตรงมา เหมือนอยากรู้ว่าตนทำดีหรือไม่ดี ก็จะได้รับคำตอบที่ตรงที่สุด</p>
<p>"ชอบไม่ชอบอย่างไร แหนวเขาจะบอกหมด เหมือนเป็นกระจกให้เรา เขาเปลี่ยนแปลงชีวิตเรา ทำให้ผมหันมานอนเป็นเวลา ทำงานเป็นเวลา ออกกำลังกาย เลิกเหล้า เลิกเบียร์ มีความรู้สึกว่าอยู่ด้วยแล้วชีวิตผมดีขึ้น เลยตัดสินใจอยู่ด้วยกันดีกว่า เราโตๆ กันแล้ว ไม่ต้องดูใจกันมากมาย ไม่ต้องมาป๊อปปี้เลิฟ ผมอายุ 39 แล้ว ส่วนแหนวก็ 30 ปี เราคุยกันแล้วเข้าใจ คบกันเป็นเพื่อนมาระยะหนึ่ง วางตัวไม่ได้เป็นแบบแฟน ไม่มีกุ๊กกิ๊ก คลิกกันง่ายกว่า ไม่ใช่เดี๋ยวพาไปดูหนัง อย่างโน้นอย่างนี้ ไม่มีเลย เราเปิดความเป็นตัวตนของตัวเองออกมามากที่สุด ยอมรับว่ามีทะเลาะกันบ่อยๆ ไม่ได้หวาน แต่เราก็ทะเลาะบนพื้นฐานของความมีเหตุผล ไม่ได้ใช้อารมณ์ ตอนนี้เขาเป็นผู้จัดการส่วนตัวของผม มีงานหรืออะไร เราก็ไปด้วยกัน เขาจะดูแลเรื่องงาน จัดระเบียบงาน รวมทั้งจัดชีวิตให้ผมด้วย" จิระศักดิ์กล่าว</p>
<p>ทั้งนี้ "แมว" จิระศักดิ์ บอกว่า นอกจากทำพิธีตามศาสนาคริสต์แล้ว ยังได้จดทะเบียนสมรสเป็นที่เรียบร้อยแล้ว ส่วนชีวิตหลังแต่งงาน เขาบอกว่าเหมือนเดิม ไม่มีอะไรเปลี่ยนแปลง ไม่ใช่หลังแต่งงานต้องมาหวานชื่นกว่าเดิม ไม่ได้มานั่งหวานกันจนเกินความจริง ส่วนกับ "ทิกเกอร์" ด.ช.อชิระ ปานพุ่ม  ลูกชายที่เกิดกับนิโคลนั้น สามารถเข้ากับภรรยาได้เป็นอย่างดี</p>
<p>"เข้ากันได้ดี ทิกเกอร์โตขึ้นมาก เขาก็เริ่มมีพัฒนาการด้านมนุษยสัมพันธ์ดีขึ้นเยอะ เมื่อก่อนตอนที่ยังเล็ก เขาจะอยู่กับตัวเอง เข้าใกล้ใครก็ระวังตัว ตอนนี้เขาก็รู้สึกว่า แหนวคือเพื่อนเขาอีกคนหนึ่ง วางตัวสบายๆ สนุกสนานกันดี เจอกันบ่อยเหมือนกัน เรื่องที่ผมแต่งงานใหม่ นิคกี้เขาก็ทราบ ต่างคนต่างใช้ชีวิตของแต่ละคน เขาก็มีของเขา ผมก็มีของผม" จิระศักดิ์กล่าว</p>
<p>ถามต่อว่า หลังจากที่เคยผิดพลาดกับการใช้ชีวิตคู่ จนต้องหย่ามาแล้วครั้งหนึ่ง กับคนใหม่นี้จะมีวิธีประคับประคองชีวิตคู่อย่างไรให้ตลอดรอดผั่ง จิระศักด์บอกว่า ต้องดูแลตัวเองให้มากๆ ที่ผ่านมาเคยผิดพลาดอะไร ควรปรับปรุงให้การมีชีวิตคู่ราบรื่น เรื่องอารมณ์นิสัย ต้องปรับให้หมด สิ่งไหนที่เป็นอุปสรรคในการดำเนินชีวิตคู่ ต้องหลีกหนีและแก้ไขกันไป ส่วนเรื่องมีทายาท ยังไม่คิด อยากดูแลชีวิตคู่ รวมทั้งดูแลน้องทิคเกอร์ให้ดีที่สุดก่อน เรื่องฮันนีมูนไม่คิด เพราะทุกวันนี้ไปคอนเสิร์ต ก็ไปด้วยกัน เหมือนได้เที่ยวกันไปในตัว</p></body>
</news>
