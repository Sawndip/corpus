<teiHeader>
<fileDesc>
<titleStmt>
  <title>"นาตาลี" ปฏิเสธสร้างกระแส  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090716/20662/%e0%b8%99%e0%b8%b2%e0%b8%95%e0%b8%b2%e0%b8%a5%e0%b8%b5%e0%b8%9b%e0%b8%8f%e0%b8%b4%e0%b9%80%e0%b8%aa%e0%b8%98%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%81%e0%b8%a3%e0%b8%b0%e0%b9%81%e0%b8%aa.html  </bibl>
</sourceDesc>
</fileDesc>
</teiHeader>
<news>
<headline>"นาตาลี" ปฏิเสธสร้างกระแส</headline>
<lead>นาตาลี เดวิส โต้ข่าวแกล้งทะเลาะกับ อดีตผจก. เพื่อสร้างกระแส แจงไม่ได้เป็นมือที่สาม "เป้" อารักษ์ อมรศุภศิริ กับ "ก้อย" รัชวิน วงศ์วิริยะ</lead>
<neck></neck>
<body><p>โดนอีกแล้วสำหรับสาวนาตาลี ที่มีข่าวออกมาว่า มีเรื่องทะเลาะกับผู้จัดการคนเดิมนั้น เป็นเพียงการแกล้งทะเลาะกันเพื่อสร้างกระแส แต่ในความเป็นจริงแล้ว ยังคงมีการติดต่อและมีการป้อนงานให้กันอยู่ นอกจากนั้นยังโดนข่าวมือที่สามระหว่างเป้กับก้อยอีก ทั้งนี้เธอออกมาชี้แจงเรื่องราวทั้งหมด</p>

 <p>"ไม่มี เขาไม่ได้รับงานให้แล้ว แล้วก็ไม่ได้คุยกันหลายเดือนแล้วเหมือนกัน มีโทรมาหาคุณแม่บ้าง แต่กับหนูไม่ได้โทร (เขารับงานให้ผ่านคุณแม่หรือเปล่า) ไม่มี เพราะว่าส่วนมากงานเดี๋ยวนี้ก็คือจะเข้ามาทางหนูเอง หรือโทรมาทางพี่ก้อง (ปิยะ) บ้าง ประมาณว่าขอเบอร์น้องหน่อยประมาณนี้ (คุณแม่รับแล้ว นาตาลีไม่รู้หรือเปล่า) ไม่มี  ยืนยันว่าไม่มีแน่นอน เพราะถ้าคุณแม่รับ ก็คือคุณแม่จะบอกหมด ตอนนี้ไม่ได้ติดต่อกันเลย ถ้าเจอก็คุยได้ อย่างถ้าเจอตามงานก็คือสวัสดี มันเป็นปกติอยู่แล้วที่เราเด็กกว่า เราก็ต้องทักทายสวัสดี แต่ว่าไม่ได้ทำงานด้วยกัน ออกมาได้พักใหญ่แล้ว" นาตาลีพยายามอธิบาย</p>

 <p>นาตาลียังได้แจงในเรื่องที่มีข่าวออกมา ว่าเป็นมือที่สาม ระหว่างเป้กับก้อย เนื่องจากก่อนหน้านี้ เธอไปออกรายการ 12 ราศี และได้ขอถ่ายรูปคู่กับพระเอกนักร้องมาดเซอร์</p>

 <p>"ส่วนข่าวปลื้มเป้นั้น ความจริงคือเพื่อนของหนูปลื้ม เลยขอให้ถ่ายรูปให้ในวันที่ไปรายการศึก 12 ราศี ไม่มีอะไรมากกว่านั้น และไม่ได้มีส่วนเกี่ยวข้องในเรื่องของมือที่สามเลย" นาตาลีกล่าวปิดท้าย</p></body>
</news>
