<teiHeader>
<fileDesc>
<titleStmt>
  <title>“สินธุ”จากนักแซ้งค์ก้าวเป็น“นายกฯบิลเลียด”  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.naewna.com/news.asp?ID=168269  </bibl>
</sourceDesc>
</fileDesc>
</teiHeader>
<news>
<headline>“สินธุ”จากนักแซ้งค์ก้าวเป็น“นายกฯบิลเลียด”</headline>
<lead></lead>
<neck></neck>
<body><p>รายการ “สุริวิภา” ศุกร์นี้ มีโอกาสเปิดบ้านต้อนรับ นายก<orgName>สมาคมกีฬาบิลเลียดแห่งประเทศไทย</orgName> “สินธุ พูนศิริวงศ์” ผู้เปลี่ยนกีฬาที่หลายๆ คนมองว่าเป็นกีฬาของนักพนัน ให้กลายมาเป็นกีฬาสากล และที่สำคัญยังเป็นผู้อยู่เบื้องหลังความสำเร็จของแชมป์โลกที่เป็นคน<orgName>ไทย</orgName>อย่าง “รัชพล ผู้โอบอ้อม” หรือ “ต๋อง ศิษย์ฉ่อย” อีกด้วย เริ่มต้นด้วยเรื่องราวชีวิตที่ต้องบอกว่าสุดกู่ของนายกฯท่านนี้ ที่มีที่มาที่ไปไม่ธรรมดาทีเดียว </p>

 <p>“ทางแยกชีวิตคนเรามีเยอะ อยู่ที่ว่าเราจะเลือกทางไหน ถ้าเลือกถูกก็ดีไป แต่ถ้าเลือกผิดก็ต้องจำบทเรียนที่ต้องจำไปทั้งชีวิตเช่นกัน ตอนเป็นวัยรุ่นค่อนข้างเกเร ไปอยู่ในกลุ่มเพื่อนคอยดักคนที่ถูกล้วงเพื่อถ่วงเวลา ช่วงนั้นเริ่มเล่นสนุกเกอร์แล้ว แต่ความเกเรพ่อเริ่มรับไม่ได้ ส่งไปเรียนต่อที่อังกฤษ พอไปเรียนอังกฤษแล้วก็ยังเล่นสนุกเกอร์อยู่ เพราะมีเพื่อนเป็นตัวแทนไปแข่ง แต่พี่ชายมาบอกว่าถ้าแพ้มีแค่เพื่อนที่เสียใจ แต่ถ้าสอบเข้ามหาลัยไม่ได้ พ่อ แม่ พี่ น้อง ต้องเสียใจ ตอนนั้นเลยหยุดเลย ตั้งใจเรียนก่อน สุดท้ายเลือกเรียนวิศวะ เพราะว่าเรียนเก่ง พี่ชายก็เป็นวิศวะ” </p>

 <p>ผลงานการเป็นวิศวกรฝีมือดีและการตั้งใจทำงาน ที่ฝากผลงานเอาไว้ให้คน<orgName>ไทย</orgName>มากมาย แต่ก่อนที่จะประสบความสำเร็จก็ต้องเจอเรื่องราวร้ายๆ ที่สุดในชีวิต “ตอนนั้นพ่อเสีย พี่ชายโทรมาบอกว่าศพพ่อยังไม่ได้เผา 10 ปีแล้ว เพราะว่าที่บ้านรอการกลับมาของผม ก็เลยตัดสินใจกลับมาเผาศพพ่อ แต่พอกลับมาแล้วก็ไม่ได้กลับไปอังกฤษอีกเลย พี่ชายก็ให้ทำงานหนึ่งชิ้น ซึ่งได้ค่าจ้างเท่ากับเราทำงานที่อังกฤษทั้งปี ผลงานที่เราภูมิใจที่สุดคือ “โรงไฟฟ้า นิคมอุตสาหกรรมบางปะกง” ในหลวงฯทรงมีรับสั่งว่า เราทำงานเพื่อประเทศชาติ รู้สึกภูมิใจมาก ซึ่งในช่วงนั้นเหมือนจะห่างหายจากสนุกเกอร์ แต่ก็ยังเล่นอยู่ แต่ที่เป็นจุดพลิกผันคือเมื่อเพื่อนสนิทที่เป็นนายกฯเกิดไม่สบาย ก็พยายามหาคนมาแทน ก็ชวนเราแต่ว่าเราไม่ยอม จนสุดท้ายไม่มีใครทำก็เลยรับ พอเพื่อนเสียก็เลยเป็นนายกสมาคมตั้งแต่วันนั้น จนทุกวันนี้ 20 กว่าปีแล้ว” ตามฟังรายละเอียดต่อได้ ในรายการ “สุริวิภา” วันศุกร์ที่ 3 ก.ค.นี้ เวลา 22.20 น. ทาง<orgName>โมเดิร์นไนน์ทีวี</orgName></p></body>
</news>
