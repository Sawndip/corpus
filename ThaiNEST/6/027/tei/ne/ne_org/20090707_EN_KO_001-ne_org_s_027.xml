<teiHeader>
<fileDesc>
<titleStmt>
  <title>‘นิว’หวิดตาบอด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090707/19588/%e2%80%98%e0%b8%99%e0%b8%b4%e0%b8%a7%e2%80%99%e0%b8%ab%e0%b8%a7%e0%b8%b4%e0%b8%94%e0%b8%95%e0%b8%b2%e0%b8%9a%e0%b8%ad%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>‘นิว’หวิดตาบอด</headline>
<lead>“นิว” วงศกร ปรมัตถากร โดนลูกปืนหวิดเข้าตาบอด ทำ “จุ๋ย” วรัทยา นิลคูหา เป็นห่วง ยอมรับกระทบเรื่องงาน เปรยถ้าหายแล้วลุยงานเต็มที่</lead>
<neck></neck>
<body><p>กำลังฮิตกันมากกับการเล่น บีบีกัน (BB GUN) ล่าสุดพระเอกหนุ่มจาก<orgName>วิก 7 สี</orgName> “นิว”วงศกร หวานใจ “จุ๋ย" วรัทยา  เกิดอุบัติเหตุโดนลูกปืนบีบีกันกระเด็นเฉียดตา เมื่อได้เจอเจ้าตัว จึงไถ่ถามว่าเป็นอย่างไรบ้าง</p>
<p>“ตอนนี้อาการดีขึ้นแล้ว ใกล้หายแล้ว ก็เพิ่งไปตัดไหมมา แล้วก็รอให้แผลแห้งแค่นั้นเอง ส่วนเรื่องแผลเป็น คุณหมอบอกว่าไม่น่าจะมีรอยอะไรเลย ถ้ามีก็คงจะเล็กมาก พอแต่งหน้าก็คงมองไม่เห็น เพราะว่ามันเล็กนิดเดียวเย็บแค่ 2 เข็ม  หมอบอกว่าห้ามโดนน้ำและห้ามทำงาน 1 อาทิตย์ คาดว่าอีกไม่นาน ก็คงจะหายเป็นปกติ ส่วนการมองเห็น ก็เป็นปกติ และไม่มีอาการเจ็บแล้ว  ช่วงนี้ก็หยุดกองไปหลายวัน ทำให้มีผลกระทบต่อการทำงานเหมือนกัน รู้สึกว่าเป็นตัวถ่วง แต่เราก็ไม่ได้ตั้งใจ เพราะว่ามันเป็นอุบัติเหตุ ก็พยายามรักษาตัวให้หายเร็วที่สุดและกลับไปลุยงานเต็มที่” นิวกล่าว</p>

<p>หันมาถามทางด้านแฟนสาว ว่ารู้สึกเป็นห่วงแฟนหนุ่มหรือไม่ ที่โดนใกล้ตาขนาดนี้ แล้วดูแลอย่างไรบ้าง ซึ่งนางเอกคนดังบอกว่า รู้สึกเป็นห่วง และถือว่าโชคดีมากที่ไม่เข้าตา</p>

<p>"แต่ก็เกือบนะ ช่วงแรกๆ การมองเห็นผิดปกตินิดหนึ่ง แต่ตอนนี้ก็ดีขึ้นแล้ว เขาก็คงรู้ตัวเขาเอง คือคงไม่แตะบีบีกันไปพักใหญ่ ตอนเกิดอุบัติเหตุ จุ๋ยก็พาเขาไปโรงพยาบาล เวลาแผลหายก็บอกวิธีรักษาแผลเป็น คือผู้ชายส่วนมากไม่ค่อยสนใจกับเรื่องแผลเป็น แต่ว่าแผลนี้สำคัญหน่อยเพราะอยู่ใต้ตา” จุ๋ยแจกแจง</p></body>
</news>
