<teiHeader>
<fileDesc>
<titleStmt>
  <title>ยันเทปลับพุ่มพวงเรื่องเก่าไกรสรแจงวันนี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090616/17147/%e0%b8%a2%e0%b8%b1%e0%b8%99%e0%b9%80%e0%b8%97%e0%b8%9b%e0%b8%a5%e0%b8%b1%e0%b8%9a%e0%b8%9e%e0%b8%b8%e0%b9%88%e0%b8%a1%e0%b8%9e%e0%b8%a7%e0%b8%87%e0%b9%80%e0%b8%a3%e0%b8%b7%e0%b9%88%e0%b8%ad%e0%b8%87%e0%b9%80%e0%b8%81%e0%b9%88%e0%b8%b2%e0%b9%84%e0%b8%81%e0%b8%a3%e0%b8%aa%e0%b8%a3%e0%b9%81%e0%b8%88%e0%b8%87%e0%b8%a7%e0%b8%b1%e0%b8%99%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>ยันเทปลับพุ่มพวงเรื่องเก่าไกรสรแจงวันนี้</headline>
<lead>"ไกรสร" ยันเทปลับ "พุ่มพวง" แค่เรื่องเก่า หลัง "พระลูกเพชร" นำแฉซ้ำ นัดแถลงข่าวแจง 16 มิ.ย. ขณะที่น้องสาวพุ่มพวงร่ำไห้ ลั่นหลานไม่เคยฟังเหตุผล เปรยวันแถลงข่าวยายจะพูดจากใจถึงหลาน เมีย"ไกรสร" แถลงโต้"พระเพชร"โกหก</lead>
<neck></neck>
<body><p>ความร้าวฉานระหว่างพระสรภพ ลีละเมฆินทร์ หรือ พระลูกเพชร บุตรชายคนเดียวของอดีตราชินีลูกทุ่ง พุ่มพวง ดวงจันทร์ กับ นายไกรสร ลีละเมฆินทร์ (แสงอนันต์) ยังคงลุกลามบานปลาย หลังเมื่อเช้าวันที่ 15 มิถุนายน พระเพชรได้เปิดโปงผ่านรายการ เรื่องเล่าเช้านี้ ทาง<orgName>สถานีโทรทัศน์ช่อง 3</orgName> อีกครั้ง พร้อมทั้งแฉเทปลับที่พุ่มพวงเคยบันทึกเอาไว้ก่อนเสียชีวิต</p>

 <p>ล่าสุดเมื่อเวลา 07.30 น. วันเดียวกัน นายไกรสร ผู้เป็นพ่อ ให้สัมภาษณ์ถึงเรื่องดังกล่าวด้วยน้ำเสียงเศร้าสร้อยว่า มีเพื่อนๆ ของตนโทรศัพท์มาให้ดูรายการข่าวเมื่อช่วงเช้า จึงถามว่าดูใคร เพื่อนบอกว่าพระลูกเพชรออกทีวี ซึ่งไม่ดูเลย เพราะไม่อยากว่าพระโกหก ไม่อยากเสียใจซ้ำๆ แบบนี้อีก รู้ว่าพระลูกเพชรจะพูดอะไร ส่วนเทปลับที่นำมาเปิดเผยก็ไม่ว่าอะไรเขา เรื่องพวกนี้ไม่ใช่เรื่องใหม่ 17 ปีมาแล้ว ที่ต้องผจญกับการถูกตำหนิมาทุกรูปแบบ อยากจะฝากให้สังคมหรือคนที่เคยไม่รู้เรื่อง ได้เข้าใจว่าวันนี้ตนกับครอบครัวของผึ้ง เราเข้าใจกันดี แม่เล็ก (แม่ของพุ่มพวง) ให้อภัย ตนสำนึกถึงเรื่องราวต่างๆ มาตลอด เราต่างเจ็บปวดกับเรื่องร้ายๆ มาทุกคน ที่เคยมีสื่อนำมาตีแผ่ไปแล้ว จะมาเผยอีกก็สามารถทำได้เกี่ยวกับเรื่องที่เกิดขึ้น ตนจะแถลงข่าวในวันที่ 16 มิถุนายน เวลา 14.00 น. ที่โรงแรม ริชมอนด์ นนทบุรี</p>

<p>ด้าน น.ส.จันทร์จวง ดวงจันทร์ หรือไก่ น้องสาวของพุ่มพวง ให้สัมภาษณ์ทั้งน้ำตาว่า ไม่คิดว่าสิ่งที่ได้เห็นและได้ฟังจะเกิดขึ้น ไม่คิดว่าพระลูกเพชรจะเอาประเด็นนั้นมาเป็นสาเหตุไปทุกๆ เรื่อง ในฐานะที่เป็นน้า อยากบอกว่าพระลูกเพชรยังไม่เคยฟังเหตุผล หรือรายละเอียดที่จะนำเสนอเลย แต่กลับใช้เรื่องราวเก่าๆ นำมาเปิดเผยซ้ำ เพื่อให้ประชาชนมาพิพากษา ใจจริงแล้วทั้งยายและน้าไม่เคยคิดคัดค้านการสร้างหุ่น เพราะเขามีสิทธิ์ อยากให้สังคมเข้าใจ เมื่อเกิดเรื่องขึ้น แม่เล็กยังไม่ได้พูดอะไรเลย</p>

 <p>"แม่เจ็บปวดมา 17 ปี เพิ่งได้เยียวยามาไม่นานนี้ ตลอด 17 ปี แม่ทำทุกอย่างเพื่อความสุขของหลาน และคนที่ตายไปแล้ว มาวันนี้แม่ยังต้องต่อสู้กับโรคร้าย แม่ยังต้องมาต่อสู้กับความไม่เข้าใจ และคำพูดที่หลุดออกมาจากหลานในไส้ ซึ่งไม่เป็นจริงอย่างที่พระพูด 17 ปี ครอบครัวดวงจันทร์ไม่เคยได้ผลประโยชน์จากใคร พี่ผึ้งให้เพียงนามสกุลดวงจันทร์มาทำมาหากินเลี้ยงชีวิตเท่านั้น หนูขอโอกาสให้เราได้พูดก่อน ขอความเห็นใจ วันนี้สงสารแม่มาก ทุกสิ่งทุกอย่าง ข้อสงสัยทุกข้อ วันที่ 16 มิถุนายน ทุกคนจะได้ความกระจ่าง เพียงแต่ขอให้ทุกคนเปิดใจ น้ำตามันตกอยู่ข้างใน เรื่องนี้มันฆ่าทั้ง 2 ครอบครัวมา 17 ปี วันนี้ทุกอย่างเบาบางลง เราไม่อยากให้ต้องมามีปัญหา โดยแม่เล็กจะมีประโยคสั้นๆ ที่จะพูดกับหลานเพียงไม่กี่ประโยค แต่ฟังเข้าใจง่าย" น.ส.จันทร์จวง กล่าวปิดท้าย</p>

<p> เมื่อเวลา 16.35 น. นางสาวสิริพร อินทรพรหม ภรรยาของนายไกรสร แสงอนันต์ หรือแม่เลี้ยงของพระเพชรหรือนายสรภพ ลีละเมฆินทร์ ลูกชายของอดีตนักร้องลูกทุ่งชื่อดัง"พุ่มพวง ดวงจันทร์ ” ได้เดินทางพร้อมกับนายนที ธีระโรจนพงษ์ เลขาธิการกลุ่มเชียงใหม่อาริยะ ไปที่ห้องสื่อมวลชนตรงข้ามกับส่วนจัดแสดงแพนด้าในสวนสัตว์เชียงใหม่</p>

<p> นางสาวสิริพรได้แถลงข่าวตอบโต้กรณีที่ “พระเพชร” ได้ให้สัมภาษณ์พาดพิงถึงและการเผยแพร่คลิปเสียงพาดพิงถึงนายไกรสรระบุว่า ไม่ได้เลี้ยงดู"พุ่มพวง" ขณะป่วยในรายการ “เรื่องเล่าเช้านี้" ซึ่งระหว่างการแถลงนั้นนางสาวสิริพรถึงกับร้องไห้กลั้นน้ำตาไว้ไม่อยู่</p>

 <p>นางสาวสิริพร  กล่าวว่า ความจริงไม่อยากออกมาพูด แต่เมื่อข่าวทีวีออกเช่นนี้แล้วเห็นพระเพชรออกมาพูดว่า ได้โทรศัพท์มาบอกพ่อแล้วเรื่องที่จะบวชด้วยการโทรศัพท์มาบอกที่บ้านเชียงใหม่ แต่ตนเองกีดกันไม่ให้พูดกับพ่อ ซึ่งไม่เป็นความจริงเพราะโทรศัพท์ที่บ้านเสียมานานมากเป็นปีก่อนหน้านั้นแล้ว จึงไม่อยากเห็นพระเพชรโกหกไปเรื่อยๆ</p>

 <p>"ดิฉันเลี้ยงพระเพชรมาตั้งแต่เด็กจนอายุ 17 ปี ที่ผ่านมาพระเพชรเป็นเด็กดี แต่ปัจจุบันเปลี่ยนไปมาก รู้สึกเป็นห่วง ไม่อยากให้พระเพชรโกหกคำโตไปมากกว่านี้ ครอบครัวทั้งตา ยาย พ่อ และน้าโอ๊ต รอคอยอยากให้พระเพชรกลับมาบ้านตลอดเวลา การออกมาครั้งนี้ไม่ต้องการซ้ำเติมใคร เพราะเลี้ยงมาเหมือนลูกและรักเสมอ แต่อยากให้พูดความจริง เมื่อทำผิดอยากให้แก้ไขให้ถูกต้อง ขอให้คิดให้ดี"นางสาวสิริพรกล่าว</p>

<p> น.ส.สิริพร กล่าวอีกว่า ตอนฟังข่าวและเห็นภาพน้ำตาไหลและรู้สึกเจ็บหัวใจ ที่พระเพชรออกมาพาดพิงว่าเป็นคนที่ไม่บอกพ่อว่าจะบวช ขอร้องให้พระเพชรทบทวนให้ดีว่าสิ่งใดถูกสิ่งใดควร ที่ผ่านมาครอบครัว พยายามทำความเข้าใจแต่ไม่สำเร็จ เพราะเขาออกไปอยู่ข้างนอกและโตแล้ว คงมีการตัดสินใจได้เองแต่ยืนยันว่าไม่อยากเชื่อว่าพระเพชรจะโกหก</p>

 <p>"ส่วนเรื่องเทปลับของคุณพุ่มพวงที่พาดพิงว่าคุณไกรสรไม่เคยเลี้ยงนั้น ไม่ทราบเพราะมาที่หลัง และคุณไกรสรไม่เคยเล่า ตนเองก็ไม่เคยคิดที่จะถาม เรื่องที่เกิดเป็นธรรมดาที่คนเป็นพ่อและตนเองย่อมรู้สึกเสียใจมาก" น.ส.สิริพร กล่าว</p></body>
</news>
