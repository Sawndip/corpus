<teiHeader>
<fileDesc>
<titleStmt>
  <title>สื่อปูดเตรียมฝังร่างแจ็คสันแบบไร้สมอง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090705/19449/%e0%b8%aa%e0%b8%b7%e0%b9%88%e0%b8%ad%e0%b8%9b%e0%b8%b9%e0%b8%94%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b8%9d%e0%b8%b1%e0%b8%87%e0%b8%a3%e0%b9%88%e0%b8%b2%e0%b8%87%e0%b9%81%e0%b8%88%e0%b9%87%e0%b8%84%e0%b8%aa%e0%b8%b1%e0%b8%99%e0%b9%81%e0%b8%9a%e0%b8%9a%e0%b9%84%e0%b8%a3%e0%b9%89%e0%b8%aa%e0%b8%a1%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>สื่อปูดเตรียมฝังร่างแจ็คสันแบบไร้สมอง</headline>
<lead><orgName>หนังสือพิมพ์ซันเดย์ มิร์เรอร์ อังกฤษ</orgName> ปูดครอบครัวเดินหน้าฝังร่าง "ไมเคิล แจ็คสัน" แบบไร้สมองในกะโหลก เหตุนิติเวชยึดไว้เพื่อตรวจสอบการใช้ยา ระบุต้องใช้เวลานานถึง 3 สัปดาห์ถึงจะรู้ผล</lead>
<neck></neck>
<body><p>ก่อนที่พิธีศพอำลาราชาเพลงป๊อป ไมเคิล แจ็คสัน จะจัดขึ้นอย่างยิ่งใหญ่ ที่สนามกีฬา สเตเปิลส์ เซ็นเตอร์ ในลอสแองเจลิสในวันอังคารนี้ <orgName>หนังสือพิมพ์ซันเดย์ มิร์เรอร์</orgName> รายงานว่า ครอบครัวตัดสินใจจะฝังร่างของไมเคิลโดยที่ไม่มีสมอง อวัยวะส่วนสำคัญที่สุดของร่างกายไปด้วย เนื่องจาก<orgName>สำนักงานนิติเวชวิทยา</orgName>ของลอสแองเจลิสยึดสมองของนักร้องดังเอาไว้เพื่อตรวจสอบประสาทวิทยา ซึ่งรวมถึงการตรวจหาชนิดยาที่ราชาเพลงป๊อปกินเข้าไป</p>

 <p><orgName>สำนักงานนิติเวชวิทยา</orgName>ของ<orgName>ลอสแองเจลิส</orgName>ได้แจ้งให้ทางครอบครัวแจ็คสันเลือกระหว่างรอผลการตรวจสอบประมาณ 3 สัปดาห์ หรือจะเลือกฝังศพตอนนี้โดยไม่มีสมอง ซึ่งเจ้าหน้าที่ได้แยกเก็บชิ้นส่วนสมองไว้ก่อนจะส่งร่างคืนให้ครอบครัวแจ็คสันเพียงไม่นานหลังเสร็จสิ้นการชันสูตรก่อนหน้านี้</p>

 <p>หนังสือพิมพ์รายงานอ้างแหล่งข่าวใน<orgName>สำนักงานนิติเวชวิทยา</orgName>ระบุว่า แทนที่ครอบครับแจ็คสันจะระงับหรือเลื่อนพิธีศพออกไป ครอบครัวของไมเคิลตัดสินใจฝังร่างราชาเพลงป๊อปทั้งๆ ที่ไม่มีสมอง</p>

 <p>ทั้งนี้เจ้าหน้าที่ชันสูตรบอกว่า การตรวจสอบสมองจะต้องทำหลังการเสียชีวิตอย่างน้อย 2 สัปดาห์เพื่อให้สมองแข็งตัวเต็มที่เพียงพอ โดยหวังตรวจหาร่องรอยการใช้ยาเสพติดการดื่มเครื่องดื่มแอลกอฮอลล์ หรือการใช้ยารักษาเกินขนาดในอดีต ซึ่งขณะนี้มีข่าวว่าเขาใช้ยาแก้ปวดเดเมอรอล และออกซีคอนติน รวมทั้งใช้ยาสลบดิพริแวนสำหรับใช้ในโรงพยาบาล เพื่อช่วยในการนอนหลับ</p>

 <p>นายแพทย์ที่เป็นอดีตเจ้าหน้าที่นิติเวช บอกว่า ตลอด 47 ปีของการทำงาน มีครอบครัวของผู้เสียชีวิตเพียง 1% ที่ต้องการสมองคืนเพื่อนำกลับไปฝัง</p></body>
</news>
