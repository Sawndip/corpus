<teiHeader>
<fileDesc>
<titleStmt>
  <title>"ไกรสร"กลับคำยกเลิกถอนแจ้งความลูกชาย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090629/18785/%e0%b9%84%e0%b8%81%e0%b8%a3%e0%b8%aa%e0%b8%a3%e0%b8%81%e0%b8%a5%e0%b8%b1%e0%b8%9a%e0%b8%84%e0%b8%b3%e0%b8%a2%e0%b8%81%e0%b9%80%e0%b8%a5%e0%b8%b4%e0%b8%81%e0%b8%96%e0%b8%ad%e0%b8%99%e0%b9%81%e0%b8%88%e0%b9%89%e0%b8%87%e0%b8%84%e0%b8%a7%e0%b8%b2%e0%b8%a1%e0%b8%a5%e0%b8%b9%e0%b8%81%e0%b8%8a%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>"ไกรสร"กลับคำยกเลิกถอนแจ้งความลูกชาย</headline>
<lead>ครอบครัวอดีตราชินีลูกทุ่งยังวุ่นไม่เลิก "ไกรสร" กลับลำยกเลิกถอนแจ้งความลูกชาย อ้างขอรอผลตรวจสุขภาพจิตของลูกชายอย่างเป็นทางการ ส่วนแม่เลี้ยงเข้าแจ้งความจับน้องเพชรอีกหนึ่งคดี ชี้ทำไปเพราะรัก</lead>
<neck></neck>
<body><p>เรื่องราวความขัดแย้งในครอบครัวอดีตราชินีลูกทุ่ง "พุ่มพวง ดวงจันทร์" ยังไม่มีท่าทีจะยุติ ล่าสุดวันที่ 29 มิ.ย.นายไกรสร แสงอนันต์ หรือลีละเมฆินทร์ เปิดเผยว่า ก่อนหน้านี้ได้ให้สัมภาษณ์กับสื่อว่าจะถอนแจ้งความหมิ่นประมาทที่ตนเองได้แจ้งให้ดำเนินคดีกับนายสรภพ ลีละเมฆินทร์ หรือน้องเพชร ไว้ที่ สภ.สันทราย จ.เชียงใหม่ แต่จนถึงขณะนี้ยังไม่ได้ไปถอนและคงต้องรอไปก่อน</p>

 <p>ทั้งนี้ สาเหตุที่แจ้งความเพราะ ต้องการให้ลูกชายเข้าสู่ระบบทางการแพทย์ เพราะเชื่อว่าจิตใจอาจถูกครอบงำ จนมีพฤติกรรมที่เปลี่ยนไป ซึ่งหลังจากที่ลูกชายได้ไปตรวจ และออกมาบอกว่าปกติ ตนจึงเตรียมถอนแจ้งความ เพราะเมื่อลูกปกติก็ไม่จำเป็นต้องใช้กฏหมายบังคับเข้าสู่ระบบการบำบัดอีกต่อไป</p>

 <p>อย่างไรก็ตาม การจะถอนแจ้งความด้วยเหตุผลดังกล่าว คงต้องรอให้ทางโรงพยาบาลหรือแพทย์ผู้ตรวจวินิจฉัยลูกชายออกมาแถลงหรือยืนยันผลการตรวจอย่างเป็นทางการเสียก่อน ตนจึงจะไปถอนแจ้งความ</p>

 <p>ส่วน น.ส.สิริกร อินทร์พรหม ภรรยานายไกรสร กล่าวว่า ในวันที่ 30 มิ.ย.จะเดินทางเข้าแจ้งความที่ สภ.แม่ปิง อ.เมือง จ.เชียงใหม่ ให้ดำเนินคดีกับน้องเพชร เนื่องจากที่ผ่านมาได้ให้สัมภาษณ์พาดพิงจนตนได้รับความเสียหายหลายครั้ง การเข้าแจ้งความครั้งนี้ ไม่ต้องการให้เรื่องยืดยาว หรือต่อสู้ฟาดฟันกับคนในครอบครัวของตัวเอง แต่ทำไปเพราะความรัก ที่ผ่านมาอยู่กับสามี และน้องเพชร โดยที่ไม่เคยมีปัญหา แต่เมื่อสถานการณ์ครอบครัวเป็นแบบนี้ ก็ต้องลุกขึ้นมาช่วย ด้วยการแจ้งความให้มีการดึงน้องเพชร ออกมาจากสภาพแวดล้อมที่เป็นอยู่  และเพื่อให้สภาพจิตใจของน้องเพชรกลับคืนมาให้เร็วที่สุด</p></body>
</news>
