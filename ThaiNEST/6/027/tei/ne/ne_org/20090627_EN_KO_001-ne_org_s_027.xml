<teiHeader>
<fileDesc>
<titleStmt>
  <title>ล่าตัวหมอที่ฉีดยาให้"แจ็คสัน"เกินขนาด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090627/18556/%e0%b8%a5%e0%b9%88%e0%b8%b2%e0%b8%95%e0%b8%b1%e0%b8%a7%e0%b8%ab%e0%b8%a1%e0%b8%ad%e0%b8%97%e0%b8%b5%e0%b9%88%e0%b8%89%e0%b8%b5%e0%b8%94%e0%b8%a2%e0%b8%b2%e0%b9%83%e0%b8%ab%e0%b9%89%e0%b9%81%e0%b8%88%e0%b9%87%e0%b8%84%e0%b8%aa%e0%b8%b1%e0%b8%99%e0%b9%80%e0%b8%81%e0%b8%b4%e0%b8%99%e0%b8%82%e0%b8%99%e0%b8%b2%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>ล่าตัวหมอที่ฉีดยาให้"แจ็คสัน"เกินขนาด</headline>
<lead>ตำรวจ<orgName>แอลเอ</orgName> ตามล่าตัวแพทย์ประจำตัว "ไมเคิล แจ็คสัน" ที่ฉีดยาแก้ปวดเกินขนาด</lead>
<neck></neck>
<body><p>(27มิ.ย.) <orgName>เว็บไซท์ แท็บลอยด์ เดอะซัน</orgName> ของ<orgName>อังกฤษ</orgName> รายงานว่า ตำรวจกำลังติดตามหาตัวแพทย์ประจำตัวของไมเคิล แจ็คสัน ที่หายตัวไป เพื่อมาสอบสวนกรณีการฉีดยาแก้ปวดที่นำไปสู่การเสียชีวิตของยอดนักร้องซูเปอร์สตาร์ รายงานอ้างการเปิดเผยของตำรวจ<orgName>แอลเอ</orgName> ว่า กำลังอยู่ระหว่างการตรวจสอบรถยนต์ยี่ห้อ BMW ที่ถูกลากมาจากบ้านของแจ็คสัน ตั้งแต่เมื่อวานนี้</p>

 <p>เชื่อว่า แพทย์ผู้นี้ เป็นคนฉีดยา “ เดเมอรอล “ ซึ่งเป็นยาแก้ปวดมีฤทธิ์แบบเดียวกับมอร์ฟีน ก่อนที่แจ็คสันจะหัวใจหยุดเต้น ก่อนหน้านี้ มีรายงานว่า คอนเสิร์ตที่กำลังใกล้เข้ามาและการติดยาแก้ปวดที่คุกคามชีวิต ได้ผลักดันให้แจ็คสันผู้เปราะบางเข้าไปสู่ความเครียดขั้นวิกฤติ</p>

 <p>เจ้าของฉายา “ ราชาเพลงป๊อป “ ต้องตกอยู่ภายใต้แรงกดดันที่จะต้องเปิดการแสดงคอนเสิร์ตครั้งใหญ่หลายรอบในกรุงลอนดอน ภายใต้ชื่อ “ ดีส อีส อิท “ นำมาซึ่งความวิตกกันว่า แจ็คสันอาจต้องหันไปพึ่งพายาแก้ปวดมาขึ้นเรื่อยๆเพื่อรับมือกับความอ่อนล้าจากการซ้อมหนักก่อนการแสดง สำหรับการชันสูตรศพของแจ็คสัน เป็นหน้าที่ของ ดร.ลัคชมานัน สัตยาวากิสวารัน ที่เคยช่วยในการค้นหาสาเหตุการเสียชีวิตในคดีฆาตกรรมที่ โอ.เจ.ซิมป์สั้น ตกเป็นจำเลยมาแล้ว</p>

<p> แจ็คสัน วัย 50 ปี หมดสติและหยุดหายใจ หลังจากฉีดยา ที่บ้านเช่าในลอส แองเจลีสที่เชื่อว่าเขาอาจจะใช้ยาเกินขนาด ไบรอัน อ็อกซ์แมน ทนายของครอบครัวแจ็คสัน ที่อยู่ที่โรงพยาบาล ตอนที่แพทย์ไม่สามารถกู้ชีพของแจ็คสันกลับคืนมาได้ กล่าวว่า การติดยาแก้ปวดของแจ็คสัน เป็นสิ่งที่น่าห่วงอย่างยิ่งมานานแล้ว เขาเคยบอกทุกคนก่อนหน้านี้แล้วว่า ถ้าวันใดตื่นขึ้นมาแล้วพบว่า ไมเคิลเสียชีวิต เขาจะไม่ปิดปากอีกต่อไป</p>

<p> แจ็คสัน ฝึกซ้อมอย่างหนักเพื่อเตรียมรับการแสดงที่กำลังจะเปิดฉากขึ้นที่สนามกีฬาโอทู ในกรุงลอนดอน เดือนหน้า บัตรชมคอนเสิร์ต 750,000 ใบ สำหรับคอนเสิร์ต 50 รอบ ที่ยาวไปถึงปีหน้า ถูกจำหน่ายหมดแล้ว</p>

 <p>อ๊อกซ์แมน กล่าวว่า แจ็คสันได้เริ่มพึ่งพายาแก้ปวด หลังจากได้รับบาดเจ็บหลายครั้งเมื่อช่วยหลายปีก่อน แจ็คสันจำเป็นต้องใช้ยาแก้ปวดตอนที่เกิดอุบัติเหตุไฟไหม้ผม และตอนที่ตกจากเวที ถึงขั้นกระดูกสันหลังหัก และขาหัก เขาบอกว่าถ้ายังจำกันได้เมื่อหลายปีก่อน ผมแจ็คสันผมไหม้ไฟขณะถ่ายโฆษณา<orgName>เป๊ปซี่</orgName> แต่การใช้จนเป็นประจำได้กลายเป็นภัยคุกคามชีวิตของเขา</p>

 <p>กำหนดการเปิดคอนเสิร์ตของแจ็คสัน ต้องเลื่อนออกไปเมื่อเดือนที่แล้ว หลังจาก <orgName>AEG</orgName> ที่เป็นผู้จัดคอนเสิร์ต ระบุว่าแจ็คสัน ซึ่งไม่ได้เปิดคอนเสิร์ต มาตั้งแต่ทศวรรษที่ 1990 ต้องการเวลาเพื่อฝึกซ้อมให้หนักกว่าเดิม แต่หลังจาก<orgName>เดอะซัน</orgName> เปิดเผยว่า เขาเป็นมะเร็งผิวหนัง ก็ทำให้เกิดความวิตกว่า เขาจะไม่สามารถแสดงคอนเสิร์ตได้ลุล่วงดังที่หวัง ผู้เชี่ยวชาญพบร่องรอยมะเร็งผิวหนังที่ส่วนบนของร่างกายและความผิดปกติของผิวหนังก่อนเป็นมะเร็งที่ใบหน้าของเขา</p>

 <p>แจ็คสัน ได้แสดงความไม่พอใจ เมื่อรู้ว่า <orgName>AEG</orgName> จัดคอนเสิร์ตให้เขาถึง 50 รอบเขาบอกกับแฟนเพลงก่อนหน้านี้ว่าเขาไม่รู้จะทำอย่างไรกับคอนเสิร์ตตั้ง 50 รอบ เขาแค่อยากจะเปิดการแสดงแค่ 10 รอบ และเดินทางไปทัวร์คอนเสิร์ตรอบโลกในหลายเมืองใหญ่ ไม่ใช่ 50 รอบ ในสถานที่เดียว เขายืนยันว่า ได้ทราบก่อนนอนว่า บัตรถูกขายสำหรับคอนเสิร์ต 10 รอบ แต่พอตื่นขึ้นมาก็พบว่า เขาถูกจับจองให้ต้องแสดงถึง 50 รอบ</p></body>
</news>
