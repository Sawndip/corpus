<teiHeader>
<fileDesc>
<titleStmt>
  <title>"จิก"ได้ยิน"เสียงในความเงียบ"  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thaipost.net/x-cite/090709/7483  </bibl>
</sourceDesc>
</fileDesc>
</teiHeader>
<news>
<headline>"จิก"ได้ยิน"เสียงในความเงียบ"</headline>
<lead></lead>
<neck></neck>
<body><p>ก่อนจะเปิดการแสดงคอนเสิร์ตเลิฟ  อีส  เฮียร์  คืนวันพฤหัสบดีนี้  รอบ  1  ทุ่ม  ที่โรงภาพยนตร์สกาล่า  จิก-ประภาส  ชลศรานนท์  ได้เผยถึงเพลงพิเศษที่ชื่อ  เสียงในความเงียบ  ว่า  "ก่อนแต่งเพลงนี้ผมได้นั่งคุยกับน้องผู้หญิงที่สูญเสียการได้ยินผ่านล่าม  ทั้งรอยยิ้มและความเป็นธรรมชาติของเธอมีอยู่เหมือนเด็กสาวทั่วๆ  ไป  บางทีเธอยังแซวผมอำผมด้วยซ้ำ  แต่ที่เห็นได้ชัดเลยก็คือดวงตาที่จริงใจของเธอ  ไม่รู้สิครับผมว่านะวันนั้นเธอไม่ได้ส่งเสียงออกมาเลย  แต่ในความรู้สึกของผม  ผมว่าผมได้ยินเสียงของเธอไพเราะมาก</p>

    <p>ผมคิดว่าความเงียบมีความหมายแตกต่างกับความไม่มีนะ  เงียบไม่ได้แปลว่าไม่มี  เงียบอาจจะแปลว่ามีมากก็ได้  มีออกถมไปที่ในระหว่างความเงียบนั้น  เราสามารถสัมผัสถึงความรักความหวังดีได้  ก็เลยเป็นที่มาของเพลงเสียงในความเงียบ  อยากให้เขารู้ว่าพวกเราไม่ได้มองพวกเขาด้อยกว่าพวกเรามากมาย  คนเราเกิดมาไม่มีใครครบหรอกครับ  แต่ขาดอะไรก็ขาด  อย่าขาดความคิด  อย่าขาดหัวใจ  ขาดหัวใจเมื่อไหร่คนก็กลายเป็นแมลงสาบ"  จิกกล่าว.</p></body>
</news>
