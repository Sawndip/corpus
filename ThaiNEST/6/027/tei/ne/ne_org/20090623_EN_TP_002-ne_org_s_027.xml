<teiHeader>
<fileDesc>
<titleStmt>
  <title>"วี"ได้อีกมุมมอง ใช้ชีวิตโดยไม่ต้องมีผู้หญิง  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thaipost.net/x-cite/230609/6640  </bibl>
</sourceDesc>
</fileDesc>
</teiHeader>
<news>
<headline>"วี"ได้อีกมุมมอง ใช้ชีวิตโดยไม่ต้องมีผู้หญิง</headline>
<lead></lead>
<neck></neck>
<body><p>เป็นหนุ่มที่ชีวิตไม่เคยขาดรักขาดผู้หญิง  จนได้รับฉายาคาสโนวาตัวพ่อ  แต่ล่าสุดพระเอกวีรภาพ  สุภาพไพบูลย์  ที่ต้องเลิกกับนก-อุษณีย์  วัฒฐานะ  กลับครองตัวเป็นโสดไม่สานสัมพันธ์กับสาวคนไหนอีก  ยอมรับว่าชีวิตที่ผ่านมาเจอมรสุมเยอะ  ตอนนี้จึงอยากทุ่มเทให้งานกับเพื่อนเท่านั้น  </p>

     <p>"ตอนนี้ถ้าไม่ทำงานอยู่กองถ่ายก็จะไปกับเพื่อนๆ  บ้าง  เพื่อนก็ไม่มีพิเศษครับ  เพราะตอนนี้บอกทุกคนได้เต็มปากว่า  เป็นเพื่อนกันหมดครับ  ดวงเรื่องความรักไม่มีครับ  ได้เช็กดวงตัวเองเรียบร้อยแล้วไม่มีเลย  ช่วงนี้จะเป็นเกย์อยู่แล้วครับ  อยู่กับเพื่อนผู้ชายจะตายด้านอยู่แล้วช่วงนี้  แต่ที่ผ่านมามรสุมมันเยอะครับเลยอยากอยู่เงียบๆ  บ้าง  ชีวิตผมไม่ได้ขาดความรักนะครับ  เพียงแต่ความรักตอนนี้มันเป็นรูปแบบอื่น  เราก็รักเพื่อน  รักงาน  แล้วก็รักครอบครัว  ยังไม่คิดเรื่องแฟนครับ </p>

    <p> อยู่อย่างนี้ก็รู้สึกโอเค  แต่เดี๋ยวไว้ใกล้ๆ  ปีใหม่กับใกล้ๆ  วาเลนไทน์มันจะมาคิดอีกทีนึง  แต่ตอนนี้มันยังไม่มีฤดูอะไรที่มันจะต้องโหยหาความรัก  ผมไม่มีแฟนเพื่อนๆ  ก็ชอบกันใหญ่  เพราะว่าเวลาผมเฮไหนเฮนั่นจะได้โอเค  แวะมานอนค้างบ้านได้ไม่ต้องกลัวใครตาม  เพื่อนพยายามรักษาความโสดให้ผมเต็มที่  ส่วนตัวผมตอนนี้ก็ชอบอย่างนี้  เพราะเราก็มีแฟนมาตลอดพออยู่คนเดียว  อยู่กับเพื่อนๆ  บ้างก็โอเคได้ชีวิตอีกมุมมองนึง"  วีกล่าว</p></body>
</news>
