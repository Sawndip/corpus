<teiHeader>
<fileDesc>
<titleStmt>
  <title>'รถเมล์'ยันไม่คิดศัลยกรรม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090619/17608/%e0%b8%a3%e0%b8%96%e0%b9%80%e0%b8%a1%e0%b8%a5%e0%b9%8c%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b8%84%e0%b8%b4%e0%b8%94%e0%b8%a8%e0%b8%b1%e0%b8%a5%e0%b8%a2%e0%b8%81%e0%b8%a3%e0%b8%a3%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>'รถเมล์'ยันไม่คิดศัลยกรรม</headline>
<lead>"รถเมล์" คะนึงนิจ จักรสมิทธานนท์ งงมีแต่คนทักทำศัลยกรรม แม้แต่คนสนิท ยันที่สวยเพราะดูแลตัวเอง ออกตัวไม่ฉีดสีผิว เพราะกลัวอันตราย</lead>
<neck></neck>
<body><p>ยังคงเจอคดี ว่าไปทำศัลยกรรมไม่หยุดหย่อน สำหรับ "รถเมล์" คะนึงนิจ ที่ล่าสุดก็ยังคงมีคนทัก ว่าไปทำอะไรมาหรือเปล่า ถึงได้ดูสวยขึ้นผิดหูผิดตา งานนี้เจ้าตัวยิ้มร่า เผยว่ามีคนทักเธอเรื่องนี้เยอะมาก แม้กระทั่งคนสนิท</p>

 <p>"ถ้าสนิทกัน ก็จะถามว่าไปทำอะไรมา แต่ถ้าไม่รู้จัก จะไม่กล้าถาม สนิทกันยังถามเลย เมล์ยังแปลกใจเลย แต่ไม่เสียความมั่นใจนะ ดีใจมาก แสดงว่าสิ่งที่เราทำมาได้ผลดี มันไม่ใช่ศัลยกรรม แต่เราดูแลในเรื่องความงามมากขึ้น ตอนนี้เมล์ตากแดดบ่อยมาก เพราะทำรายการ ก็จะมีปัญหาเรื่องฝ้าด้วย ดำด้วย ก็เข้าสปาทุกอาทิตย์ ที่หน้าเปลี่ยนก็ด้วยดัดฟัน โครงหน้าถึงเปลี่ยนไป และสไตล์การแต่งตัว เวลาเล่นละคร ก็จะแต่งไม่เหมือนปกติ ยืนยันว่าไม่ได้ผ่านมีดหมอแน่นอน</p>

<p> เมล์จะโดนเยอะเลย ว่าทำจมูก ถ้าเห็นหน้าเพียวๆ ไม่ได้แต่งหน้า จะเห็นว่าปกติมาก แต่ถ้าแต่งหน้าก็จะเปลี่ยน เมล์ไม่มีอารมณ์ ว่าอยากจะทำเลย ถ้าเขาทักไปทำมาไหม แสดงว่าเราดูดีแล้ว เมล์กลับไปดูที่บ้าน น้องเมล์ทุกคนก็จมูกโด่งมาก ถ้ามีคนถามหลังๆ ก็จะบอก ว่าให้ลองไปดูพ่อกับแม่เมล์ก็จมูกโด่งทั้งคู่เลย" รถเมล์แจกแจง</p>

<p> เห็นเผยมาว่าเข้าสปาทุกสัปดาห์ เลยอดถามไม่ได้ว่า เคยคิดที่จะฉีดสีผิวให้ขาว เหมือนอย่างที่นักแสดงหลายคนนิยมบ้างหรือไม่ รถเมล์ กล่าวดังนี้</p>

  <p>"จริงๆ เมล์ได้ยิน เรื่องความสวยความงาม เมล์ศึกษาทุกเรื่อง ถามว่ามันดีไหม การฉีดระยะแรกก็อาจจะดี แต่ระยะยาวอาจจะมีปัญหา รู้เลยว่าการทานวิตามิน เสริมสร้างผิว น่าจะดีกว่าฉีด แต่ก็มีคนแนะนำ เราจะได้ยินกระแสมากๆ ช่วงที่มีข่าวคนนั้นคนนี้ไปฉีด เมล์ก็อยากรู้ว่าทำยังไง แต่ผู้ใหญ่เขาก็จะไม่แนะนำนะ เขาทำในส่วนที่เขาต้องทำอยู่แล้ว สำหรับคนที่เขาค่อนข้างอายุเยอะ ที่ต้องดูแลผิวมากๆ แต่เขาก็บอกว่าเมล์ยังเด็ก ไม่จำเป็นหรอก ตอนนี้เรายังเสริมสร้างหน้าข้างนอกของเราได้ก็ไม่ต้องทำ แต่ถ้าวันหนึ่งมันจำเป็น ก็อีกเรื่องหนึ่ง" รถเมล์กล่าวสรุป</p></body>
</news>
