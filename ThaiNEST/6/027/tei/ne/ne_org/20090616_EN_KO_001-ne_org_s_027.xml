<teiHeader>
<fileDesc>
<titleStmt>
  <title>"เสี่ยตา"ปั้น"ล้วงลับตับแตก"หวังดังเทียบ"ชิงร้อยฯ"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090616/17151/%e0%b9%80%e0%b8%aa%e0%b8%b5%e0%b9%88%e0%b8%a2%e0%b8%95%e0%b8%b2%e0%b8%9b%e0%b8%b1%e0%b9%89%e0%b8%99%e0%b8%a5%e0%b9%89%e0%b8%a7%e0%b8%87%e0%b8%a5%e0%b8%b1%e0%b8%9a%e0%b8%95%e0%b8%b1%e0%b8%9a%e0%b9%81%e0%b8%95%e0%b8%81%e0%b8%ab%e0%b8%a7%e0%b8%b1%e0%b8%87%e0%b8%94%e0%b8%b1%e0%b8%87%e0%b9%80%e0%b8%97%e0%b8%b5%e0%b8%a2%e0%b8%9a%e0%b8%8a%e0%b8%b4%e0%b8%87%e0%b8%a3%e0%b9%89%e0%b8%ad%e0%b8%a2%e0%b8%af.html  </bibl>
</sourceDesc>
</fileDesc>
</teiHeader>
<news>
<headline>"เสี่ยตา"ปั้น"ล้วงลับตับแตก"หวังดังเทียบ"ชิงร้อยฯ"</headline>
<lead>ปัญญา นิรันดร์กุล ผุดวาไรตี้เกมโชว์ "ล้วงลับตับแตก" โอ่ระดมขุนพลหวังปั้นให้เกิดเทียบเท่า "ชิงร้อยชิงล้าน" ดึง "หนุ่ม-จิ๊บ-โก๊ะตี๋-ตุ๊กกี้" นั่งแท่นพิธีกร</lead>
<neck></neck>
<body><p>สมกับเป็นเจ้าพ่อเกมโชว์จริงๆ สำหรับ "เสี่ยตา" ปัญญา แห่ง<orgName>เวิร์คพอยท์ เอ็นเตอร์เทนเมนท์</orgName> ล่าสุดไอเดียกระฉูดเปิดตัวเกมโชว์ใหม่ ชื่อแปลก "ล้วงลับตับแตก" โดยเตรียมออกอากาศให้ดูกันบนผังใหม่<orgName>โมเดิร์นไนน์ทีวี</orgName> เดือนกรกฎาคมนี้ ซึ่งเจ้าพ่อเกมโชว์ โม้ถึงรายการใหม่ให้ฟังดังนี้ </p>

 <p>"เอาเป็นว่าชื่อรายการพยายามจะบอก ว่าเจ้าตัวจะไปกินตับคนอื่น แต่ในที่สุดเจ้าตัวนี่แหละจะโดนกินตับ หรือตับแตกเสียเอง จะเป็นรายการใหม่ ออกอากาศทุกวันพฤหัสบดี เวลา 22.30-24.00 น. เริ่ม 4 กรกฎาคมนี้ เป็นวาไรตี้เกมโชว์ เรียกว่าเป็นบิ๊ก โปรแกรม</p>

 <p>สำหรับรูปแบบจะมีเกมการแข่งขันที่ต้องเจออุปสรรค ก่อนที่จะไปถึงในช่วงล้วงลับตับแตก ซึ่งอุปสรรคเหล่านี้ ก็จะเป็นความฮาทั้งสิ้น โดยมีกลุ่มพิธีกรทั้ง 4 คน ได้แก่ "หนุ่ม" กรรชัย กำเนิดพลอย "จิ๊บ" ปกฉัตร เทียมชัย โก๊ะตี๋ อาราบอย และ ตุ๊กกี้ ชิงร้อยชิงล้าน ที่จะต้องผลัดกันไปแข่งกับทีมดารา 3 คน" เจ้าพ่อเกมโชว์กล่าว</p>

<p> เสี่ยตาบอกต่อว่า ความสนุกของรายการจะอยู่ที่การแกล้ง การอำ และการเผยความจริง ซึ่งจะมีทีมที่ไปสืบความลับของทั้งพิธีกรและดาราผู้เข้าแข่งขันรับรองจะต้องเกิดความฮา และจะได้รู้เรื่องราวของศิลปินดาราแบบที่ไม่เคยรู้ที่ไหนมาก่อน</p>

 <p>"พิธีกร 4 คน มีทั้งความดี และไม่ดีเกิดขึ้นในตัว ระหว่างที่ไปเปิดเผยคนอื่น คุณเองก็ย่อมจะโดนเปิดเผยกลับเช่นกัน ฉะนั้นในแต่ละช่วงเวลาก็จะมีแต่ความหวาดระแวงเกิดขึ้น ทั้งสี่คนก็ต้องไปคะยั้นคะยอให้มาทำ เพราะเขาก็มีแผลในตัว ต้องโดนเต็มๆ แน่ๆ"</p>

<p> ถามต่อว่าเป็นเกมโชว์ที่ออกอากาศถึง 1 ชั่วโมงครึ่ง ตั้งใจจะให้เป็น ชิงร้อยชิงล้าน เวอร์ชั่น 2 ด้วยหรือไม่ ผู้ผลิตคนดังกล่าวตอบ
 "เราอยากทำรูปแบบให้ยิ่งใหญ่ เติบโตไปตีเสมอรายการรุ่นพี่ให้ได้ เราอยากให้มันเป็นแบบนั้น ซึ่งตอนนี้การันตีได้ในเรื่องของผู้ผลิตรายเดียวกัน ตอนนี้ทุกฝ่ายในบริษัทก็ระดมมาทำงานตรงนี้เต็มที่ ไม่ว่าจะเป็นเรื่องราวของคอนเซ็ปต์ ฉาก อุปกรณ์ประกอบฉาก จะยิ่งใหญ่อลังการ" เสี่ยตากล่าวสรุป</p></body>
</news>
