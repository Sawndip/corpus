<teiHeader>
<fileDesc>
<titleStmt>
  <title>'เสก-น้อย' จูบปาก จูงมือขึ้นคอนเสิร์ต  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090612/16696/%e0%b9%80%e0%b8%aa%e0%b8%81%e0%b8%99%e0%b9%89%e0%b8%ad%e0%b8%a2%e0%b8%88%e0%b8%b9%e0%b8%9a%e0%b8%9b%e0%b8%b2%e0%b8%81%e0%b8%88%e0%b8%b9%e0%b8%87%e0%b8%a1%e0%b8%b7%e0%b8%ad%e0%b8%82%e0%b8%b6%e0%b9%89%e0%b8%99%e0%b8%84%e0%b8%ad%e0%b8%99%e0%b9%80%e0%b8%aa%e0%b8%b4%e0%b8%a3%e0%b9%8c%e0%b8%95.html  </bibl>
</sourceDesc>
</fileDesc>
</teiHeader>
<news>
<headline>'เสก-น้อย' จูบปาก จูงมือขึ้นคอนเสิร์ต</headline>
<lead>เสกสรร ศุขพิมาย หรือ เสก โลโซ เผยคืนดี "น้อย วงพรู" แล้ว พร้อมชวนขึ้นเวที "12 ปี เสก โลโซ ใจสั่งมา" ด้าน น้อย ออกปากแก้วร้าวประสานได้</lead>
<neck></neck>
<body><p>หลังจากที่เคยมีเหตุทะเลาะกันจากเหตุการณ์ที่ เสก โลโซ เคยเอาร้องเท้าตบหัว "น้อย" กฤษดา สุโกศล แคลปป์ หรือ น้อย วงพรู ขณะแสดงคอนเสิร์ตที่ต่างประเทศ จนเป็นข่าวคราวโด่งดังทางหน้าหนังสือพิมพ์ แต่วันนี้ ทั้งสองได้ประสานรอยร้าวกันเรียบร้อยแล้ว โดย เสก ได้ชวน น้อย มาเป็นแขกรับเชิญ บนเวทีคอนเสิร์ต 12 ปี เสก โลโซ ใจสั่งมา ที่จะเกิดขึ้นในวันที่ 20 มิถุนายนนี้ ที่อิมแพ็ค อารีน่า เมืองทองธานี เรื่องนี้ทั้งคู่ได้จับมือพร้อมเปิดใจให้สัมภาษณ์ โดยเจ้าของคอนเสิร์ตเปิดปากบอก</p>

 <p>"เราแอบทำการจูบปากกันมานานหลายเดือนแล้ว จริงๆ วันแรกที่เราได้เจอกัน คือร้องเพลงเพื่อประเทศไทย ก็ชักชวนน้อยเขามาร้อง เขาก็มาช่วยร้อง ผมเป็นคนง้อเขาก่อน คืออยากให้ทุกอย่างมันสดใสสว่างขึ้นมา ก็ได้ชวนน้อยมาร้องเพลงในคอนเสิร์ตนี้ด้วย ให้เขามาร้องเพลง ซมซาน น้อยร้องได้ดีมาก สนุกดี ผมว่าน้อยเขามีความพิเศษของเขาอยู่แล้ว เขามีเอกลักษณ์ของเขา เพราะฉะนั้นเพลง ซมซาน ได้น้อยมาร้องก็ถือว่าเป็นเรื่องที่ดี ผมก็ยังบอกน้อยเลยว่า ถ้าน้อยทำอัลบั้มเพลงอะไร ให้ผมไปช่วยร้องด้วย (หัวเราะ) และเวทีนี้ ผมก็จะร้องเพลง ลีฟ แอนด์ เลิร์น ของคุณแม่ของน้อยด้วย เป็นเนื้อหาเพลงที่ดีมาก วันนั้นเราก็จะได้ฟังเพลงนี้ด้วยกัน" เสกกล่าว</p>

<p> ถามความรู้สึกทางด้าน น้อย วงพรู เจ้าตัวกล่าวว่า ทางนักร้องร็อคชื่อดัง ได้ส่งข้อความมาหาก่อนหน้านี้ และเขาเองก็รู้สึกดีที่เหตุการณ์จบลงด้วยดี</p>

 <p>"ผมรู้สึกดี เหมือนเป็นนิทาน มันครบวงจร เริ่มต้นจากการเข้าใจผิด แล้วมันก็จบด้วยดี ผมต้องการตรงนั้น ผมตัดสินใจไม่นาน รับทันทีเลย เพราะในใจผมคิดอย่างนี้มาตั้งนานแล้ว ตั้งแต่วันนั้นมา ผมรู้สึกว่าเราต้องร้องเพลงด้วยกันสักวันหนึ่ง คิดอย่างนั้นจริงๆ แล้วมันก็เกิดขึ้น แก้วที่แตกมันประสานติดแน่นอนอยู่แล้ว ชีวิตมันต้องเป็นอย่างนั้น โชว์บนเวที เราก็ต้องมีเซอร์ไพรส์อยู่แล้ว แน่นอนว่าขึ้นเวทีเสกผมก็ต้องร้องเพลงของเสก คือเพลง ซมซาน แต่ก็มีอีกเพลงหนึ่งที่ใกล้ชิดเรามาก เราอยากร้อง เพลงคุณแม่ผม คือเพลง ลีฟ แอนด์ เลิร์น" น้อยกล่าวสรุป</p></body>
</news>
