<teiHeader>
<fileDesc>
<titleStmt>
  <title>ไอดีซีวิเคราะห์ดีลออราเคิล-ซัน เปิดสนามแข่งใหม่อุตฯไอทีโลก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-24 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/24/news_28617013.php?news_id=28617013  </bibl>
</sourceDesc>
</fileDesc>
</teiHeader>
<news>
<headline>ไอดีซีวิเคราะห์ดีลออราเคิล-ซัน เปิดสนามแข่งใหม่อุตฯไอทีโลก</headline>
<lead>ไอดีซี ชี้ออราเคิลซื้อซัน เปิดโฉมหน้าใหม่การแข่งขันในอุตสาหกรรมไอที เกาะกระแสเปลี่ยนผ่านเทคโนโลยีสู่<name head="ยุค">ยุคคอนเวอร์เจนซ์</name> ฟันธงเห็นการปรับโครงสร้างเร็วๆ นี้ รับเป้าผลักดันซันเป็นธุรกิจสร้างกำไร</lead>
<neck></neck>
<body><p>บริษัท ไอดีซี เปิดเผยบทวิเคราะห์กรณีบริษัท ออราเคิล คอร์ปอเรชั่น เข้าไปซื้อกิจการบริษัท ซัน ไมโครซิสเต็มส์ ด้วยมูลค่า 7.4 พันล้านดอลลาร์ ว่า เป็นการปิดฉากความยากลำบากตลอด 7 ปีที่ผ่านมาของซัน หลังเผชิญ<name head="วิกฤติ">วิกฤติฟองสบู่ดอทคอมแตก</name>ช่วงปี 2544-2545</p>
<p>ขณะเดียวกัน เชื่อว่าออราเคิล จะใช้ประโยชน์จากทรัพย์สินทางปัญญาของซันได้อย่างเต็มที่ และขยายแนวรบของการแข่งขันใหม่ๆ ในอุตสาหกรรมไอที</p>
<p>ทั้งนี้ หลังผ่านพ้นกระบวนการอนุมัติการเข้าซื้อกิจการ ซึ่งคาดว่าจะแล้วเสร็จช่วงฤดูร้อนปีนี้ ออราเคิล จะได้ฐานตลาดขนาดใหญ่ของซันมาไว้ในมือ ซึ่งมีประมาณการคร่าวๆ ว่าจำนวนไม่ต่ำกว่า 1.6 ล้านเซิร์ฟเวอร์ที่ติดตั้งอยู่ทั่วโลก</p>
<p>ผลวิเคราะห์จากไอดีซี กล่าวว่า ภาวะเศรษฐกิจขาลงได้ส่งผลกระทบต่ออุตสาหกรรมไอที ผู้ประกอบการต่างก็ต้องเตรียมพร้อมรับมือการเปลี่ยนแปลงที่กำลังจะมา ขณะที่ ดีลออราเคิล-ซัน เกิดขึ้นในยุคเปลี่ยนผ่านของอุตสาหกรรม ซึ่งเทคโนโลยีหลอมรวมเข้าด้วยกัน ทั้งเซิร์ฟเวอร์ สตอเรจ ซอฟต์แวร์ การเชื่อมต่อเครือข่าย และบริการ ซึ่งผู้ให้บริการต้องเปลี่ยนแปลงวิธีการนำเสนอมูลค่าเชิงธุรกิจไปยังลูกค้า ปลายทางทั้งทางตรง หรือผ่านโมเดลคลาวด์ คอมพิวติ้ง</p>
<p>ด้านออราเคิลเอง ก็มีแนวคิดว่าโซลูชั่นที่อยู่บนพื้นฐานเซิร์ฟเวอร์แบบองค์รวม จะมีประโยชน์อย่างยิ่งทั้งกับลูกค้า, การรวมเทคโนโลยีกับสินค้าฮาร์ดแวร์เข้าด้วยกัน, ซอฟต์แวร์ระบบปฏิบัติการ, ฐานข้อมูล, มิดเดิลแวร์ และแอพพลิเคชั่น ซึ่งออราเคิล และซันจะนำเสนอไปด้วยกันได้ ภายใต้แนวคิดบริการแบบเอ็น-ทู-เอ็นด์ อย่างไรก็ตาม ปัจจุบันยังเร็วเกินไปที่จะระบุได้ชัดเจนถึงรูปแบบการนำเสนอ</p>
<p>ไอดีซี วิเคราะห์ด้วยว่าดีลที่เกิดขึ้นในซิลิคอน วัลเล่ย์ครั้งนี้ ไม่ได้อยู่บนพื้นฐานความสัมพันธ์ที่ยาวนานระหว่างทั้ง 2 บริษัทเพียงอย่างเดียว แต่ยังเนื่องจากความสัมพันธ์ระหว่างนายแลร์รี่ เอลลิสัน <name head="ซีอีโอ">ซีอีโอออราเคิล</name> และนายสก็อต แมคเนลีย์ <name head="ประธาน">ประธานซัน</name> โดยคำประกาศซื้อกิจการเป็นเพียงก้าวแรก และเมื่อได้ข้อยุติก็จะเห็นก้าวย่างใหม่ๆ ในเชิงธุรกิจของซันอย่างแน่นอน</p>
<p>อย่างไรก็ตาม จากการที่ออราเคิล ระบุว่า จะผลักดันซันให้เป็นหน่วยธุรกิจที่ทำกำไร ก็ทำให้คาดเดาได้ว่าจะเห็นการเปลี่ยนแปลงด้านปฏิบัติการ และโครงสร้างตามมา</p>
<p>ทั้งนี้ แม้ซัน จะมีซอฟต์แวร์ที่น่าสนใจอยู่ในพอร์ตทรัพย์สิน แต่ยังมีคำถามข้อใหญ่ เกี่ยวกับบทบาทและสถานะของธุรกิจด้านฮาร์ดแวร์ที่ซันมีอยู่หลากหลาย ทั้งเครื่องแม่ข่ายสำหรับธุรกิจ สตอเรจ และเทปสำรองข้อมูล โดยแนวทางที่อาจเป็นไปได้ก็คือ การแยกธุรกิจเทปออกเป็นอิสระ และดูว่าจะทำอย่างไรกับกลุ่มธุรกิจแม่ข่าย และสตอเรจ ซึ่งอาจเป็นส่วนที่จะเข้ามาอินทิเกรดกับโซลูชั่นได้</p>
<p>ขณะที่ กลุ่มธุรกิจเครื่องแม่ข่าย และสตอเรจ มีคู่แข่งโดยตรงหลายราย ทั้งเอชพี และผู้ผลิตแบรนด์โออีเอ็มต่างๆ ที่เป็นคู่ค้ากับออราเคิล</p></body>
</news>
