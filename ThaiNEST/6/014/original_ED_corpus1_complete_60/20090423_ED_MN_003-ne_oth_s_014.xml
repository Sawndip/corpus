<teiHeader>
<fileDesc>
<titleStmt>
  <title>เนคเทคจับมือเอกชนเพิ่มศักยภาพนักศึกษาไทย สู่อุตสาหกรรมซอฟต์แวร์  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-04-23 12:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Science/ViewNews.aspx?NewsID=9520000045273  </bibl>
</sourceDesc>
</fileDesc>
</teiHeader>
<news>
<headline>เนคเทคจับมือเอกชนเพิ่มศักยภาพนักศึกษาไทย สู่อุตสาหกรรมซอฟต์แวร์</headline>
<lead>เนคเทค - เอกชนด้านซอฟต์แวร์ร่วมมือกับเนคเทค และอีก 2 สถาบัน เร่งเพิ่มขีดความสามารถนักศึกษา-บัณฑิตใหม่ ก่อนเข้าสู่อุตสาหกรรมซอฟต์แวร์เต็มตัว เปิดหลักสูตรฝึกอบรมวิชาชีพเฉพาะทางด้านซอฟต์แวร์รวม 5 รุ่น พร้อมนำแนวทางไปปรับปรุงหลักสูตรการเรียนการสอน หวังลดปัญหาขาดแคลนบุคลากรในอุตสาหกรรมซอฟต์แวร์ในไทย</lead>
<neck></neck>
<body><p>ศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค) แถลงข่าวความร่วมมือพัฒนากำลังคนระหว่างเนคเทค ภาคเอกชน มหาวิทยาลัยเทคโนโลยีราชมงคล (มทร.) และสถาบันเทคโนโลยีปทุมวัน (สทป.) ในโครงการเพิ่มขีดความสามารถนักศึกษาสู่อุตสาหกรรมซอฟต์แวร์ (Go to Software Industry) ณ โถงชั้น 1 อาคารพระจอมเกล้า กระทรวงวิทยาศาสตร์และเทคโนโลยี เมื่อวันที่ 22 เม.ย.52 ที่ผ่านมา</p>
<p>ดร.พันธ์ศักดิ์ ศิริรัชตพงษ์ <name head="ผอ.">ผอ.เนคเทค</name> เปิดเผยว่า โครงการนี้มีวัตถุประสงค์เพื่อสนับสนุนการวางแผนการผลิตกำลังคนของ มทร. และ สทป. ให้ตอบสนองต่อความต้องการของภาคอุตสาหกรรม โดยได้ทำ<name>เอ็มโอยู (MOU)</name> เมื่อเดือน ก.ย.50 เนคเทคในฐานะที่เป็นเลขานุการคณะกรรมการดำเนินงานความร่วมมือนี้ ได้มีการสนับสนุนให้เกิดการประชุมหารือเพื่อผลักดันกิจกรรมอย่างต่อเนื่อง โดยกิจกรรมในวันนี้ เนคเทคก็ได้สนับสนุนงบประมาณบางส่วนในการดำเนินงานและ มทร.ตะวันออก วิทยาเขตจักรพงษภูวนารถ ได้ให้ความอนุเคราะห์สถานที่ในการฝึกอบรมฯ</p>
<p>"ปัจจุบันมีนักศึกษาสาขาที่เกี่ยวข้องกับไฟฟ้าอิเล็กทรอนิกส์ คอมพิวเตอร์และซอฟต์แวร์ที่จบจาก มทร. และ สทป. ประมาณหนึ่งหมื่นคน คิดเป็นประมาณร้อยละ 20 ของนักศึกษาที่จบด้านนี้ทั้งประเทศ กลุ่ม มทร. และ สทป. ถือได้ว่ามีความเข้มแข็งที่เป็นกลุ่มบัณฑิตนักปฏิบัติ และจะเป็นกำลังสำคัญของประเทศต่อไปในอนาคต ขณะที่อุตสาหกรรมซอฟต์แวร์ในประเทศไทยยังขาดแคลนบุคลากรทั้งในเชิงปริมาณและคุณภาพ</p>
<p>สาเหตุส่วนหนึ่งมาจากการที่มีผู้สำเร็จการศึกษาบางส่วนมีความรู้และทักษะไม่สอดคล้องกับความต้องการของตลาดแรงงาน หรือการเรียนการสอนไม่ทันกับการเปลี่ยนแปลงของเทคโนโลยีที่เปลี่ยนแปลงอย่างรวดเร็ว จึงได้ร่วมกับภาคอุตสาหกรรมซอฟต์แวร์หาแนวทางแก้ปัญหาดังกล่าว เพื่อนำไปพัฒนาและปรับปรุงรูปแบบการเรียนการสอนในสาขาซอฟต์แวร์ของ มทร. และ สทป. ต่อไป" <name head="ผอ.">ผอ.เนคเทค</name> กล่าว</p>
<p>ด้านนายสมเกียรติ อึงอารี <name head="นายก">นายกสมาคมอุตสาหกรรมซอฟต์แวร์ไทย</name> (ATSI) กล่าวเสริมว่า การพัฒนากำลังคนเป็นสิ่งสำคัญเพื่อเตรียมความพร้อมและสร้างความเข้มแข็งของประเทศในระยะยาว และอุตสาหกรรมซอฟต์แวร์ก็เป็นอุตสาหกรรมที่มีศักยภาพของประเทศ อีกทั้งในแต่ละปี มทร. และ สทป. ก็มีบทบาทที่สำคัญในการผลิตบุคลากรด้านไอที หรือบัณฑิตนักปฏิบัติออกสู่ตลาดแรงงานและภาคอุตสาหกรรมหลักของประเทศไทยอยู่แล้ว</p>
<p>หากใช้โอกาสนี้ปั้นและใส่สิ่งที่ผู้ประกอบการต้องการอีกเล็กน้อยให้กับบัณฑิตที่จบใหม่หรือกำลังจะจบ ก็เชื่อว่าจะได้คนที่มีคุณภาพและมีความพร้อมเข้าสู่การทำงานจริงในอุตสาหกรรมเพิ่มขึ้น</p>
<p>ATSI จึงร่วมมือกับเนคเทค และ มทร. ร่วมกันจัดทำโครงการนำร่องที่จะใช้พัฒนาความรู้ในเชิงปฏิบัติการเพื่อเพิ่มขีดความสามารถและเพิ่มศักยภาพให้กับบัณฑิตกลุ่ม มทร.และ สทป. ขึ้น เป็นหลักสูตรที่ใช้เวลาในการฝึกอบรม 5 วัน ประกอบด้วย 2 ส่วนหลักๆ คือ <name head="วิชา">วิชาพื้นฐานทั่วไป</name> และ<name head="วิชาชีพ">วิชาชีพเฉพาะทางอุตสาหกรรมซอฟต์แวร์</name> วิทยากรผู้ทรงคุณวุฒิส่วนหญ่จะมาจากภาคอุตสาหกรรมซอฟต์แวร์และที่เกี่ยวข้อง มี case study มี show case ให้ดูและทดลองทำจริง เพื่อให้เกิดความเข้าใจและเชื่อมโยงได้ครบทั้งกระบวนการที่เกี่ยวข้องกับอุตสาหกรรมซอฟต์แวร์ การเรียนการสอนจะมีลักษณะของการผสมผสานและเชื่อมโยงความรู้ที่เรียนกับสิ่งที่จะใช้งานจริงเมื่อเข้าสู่ตลาดแรงงาน เพื่อให้บัณฑิตที่ผ่านการอบรมสามารถออกไปทำงานได้ทันที และบัณฑิตที่ผ่านการฝึกอบรมนี้จะได้รับวุฒิบัตรเมื่อทดสอบผ่านการฝึกอบรมแล้ว</p>
<p>การฝึกอบรมเชิงปฏิบัติการฯ รุ่นที่ 1 จะจัดขึ้นระหว่างวันที่ 27 เม.ย. � 1 พ.ค. 52 ณ มทร.ตะวันออก วิทยาเขตจักรพงษภูวนารถ โดยจะเปิดให้มีการอบรมวิชาชีพเฉพาะอุตสาหกรรมซอฟต์แวร์ 2 โปรแกรม คือ <name>PHP</name> และ <name>.NET</name> ส่วนในปีต่อๆ ไปจะเพิ่มอีก 2 หัวข้อหลักคือ <name>Java</name> และ <name>Embedded</name> ซึ่งจะอาศัยวิทยากรผู้เชี่ยวชาญจากภาคเอกชน รวมถึง TESA ซึ่งเป็นหนึ่งในหน่วยงานภายใต้ <name>MOU</name> โดยจะนำผลที่ได้จากการจัดการฝึกอบรมในรุ่นที่ 1 นี้ มาใช้ประกอบในการวางแผนในการพัฒนาหลักสูตรเพื่อพัฒนากำลังคนในอนาคตต่อไป และจะจัดการอบรมลักษณะนี้อย่างต่อเนื่องอีกอย่างน้อย 5 รุ่น (ปีละ 1 รุ่น)</p></body>
</news>
