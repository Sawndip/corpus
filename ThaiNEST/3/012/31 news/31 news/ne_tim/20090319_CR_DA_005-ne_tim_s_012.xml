<teiHeader>
<fileDesc>
<titleStmt>
  <title>ระเบิด4จุดซุกรอบเมืองเก็บกู้ทัน ตร.คาดแค่ขู่  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-19 08:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=193861&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ระเบิด4จุดซุกรอบเมืองเก็บกู้ทัน ตร.คาดแค่ขู่</headline>
<lead>"เทพเทือก"มั่นใจหวังผลทางการเมือง ชนวนเหตุมือมืดบอลวางระเบิดไดนาไมต์ จุดระเบิดด้วยโทรศัพท์มือถือ น้ำหนัก 7 กิโลกรัม ซุกใต้เสาไฟฟ้าแรงสูง 4 จุดรวด หวังผลให้ดับไฟฟ้าให้มืดสนิททั้งเมือง แต่โชคดีเก็บกู้ไว้ได้ทัน เชื่อเป็นฝีมือนักวางระเบิดอาชีพและต้องผ่านการฝึกฝนมาเป็น  อย่างดี ตร. พุ่งเป้าเป็นเพียงการข่มขู่ เนื่องจาก ระเบิดต่อยังไม่ครบวงจร</lead>
<neck></neck>
<body><p>เมื่อเวลา <time when="07:00:00">07.00 น.</time> วันที่ 18 มี.ค. พ.ต.อ.จำโนทย์ แก้วขาว ผกก.สภ.กาญจนดิษฐ์ จ.สุราษฎร์ธานี ด.ต.ธิติพงษ์ โสดา ผบ.หมู่ กลุ่มงานเก็บกู้ทำลายวัตถุระเบิด ตชด.41 ชุมพร พร้อมด้วยสุนัขดมกลิ่น เข้าตรวจสอบวัตถุต้องสงสัยภายในกระเป๋าเดินทางสีดำ ที่บริเวณพงหญ้าใกล้เสาไฟฟ้าแรงสูง หลังป้ายโฆษณาพรรคประชาธิปัตย์ ริมถนนสายสุราษฎร์-นครศรีธรรม ราช หมู่ 1 ต.กระแดะ อ.กาญจนดิษฐ์</p>
<p>จากการตรวจสอบพบว่าวัตถุต้องสงสัย มีการต่อวงจรระเบิดด้วยวงจรโทรศัพท์มือถือ จึงใช้ปืนยิงน้ำแรงดันสูงยิงตัดวงจร ก่อนเข้าเก็บกู้ พบเป็นวัตถุระเบิดชนิดแสวงเครื่อง บรรจุอยู่ในท่อพีวีซี สีดำปิดหัวท้ายคล้ายแคปซูล ขนาดเส้นผ่าศูนย์กลาง 3 นิ้ว ยาว 1 ฟุต ภายในบรรจุระเบิดไดนาไมต์ 2 ก้อน ก้อนละ 5 ฝัก และปุ๋ย ยูเรียน้ำหนักรวม 7 กิโลกรัม จุดระเบิดด้วยโทรศัพท์ มือถือชนิดไพล์บอมบ์ มีอานุภาพทำลายล้างรัศมี 50-100 เมตร จึงเก็บไว้เป็นหลักฐาน จากนั้นนำแผงวงจรโทรศัพท์มือถือและอุปกรณ์ต่าง ๆ นำส่งให้ผู้เชี่ยวชาญตรวจพิสูจน์หาที่มาที่ไปต่อไป</p>
<p>ก่อนหน้านี้ เจ้าหน้าที่ชุดเก็บกู้ระเบิด ตชด.41 ชุมพร ได้เข้าตรวจสอบวัตถุต้องสงสัย ที่บริเวณใต้เสาไฟฟ้าแรงสูง ริมถนนสายสุราษฎร์-นาสาร ฝั่งขาเข้าเมือง ใกล้กับโรงไฟฟ้าย่อยบ้านดอน หมู่ 6 ต.มะขามเตี้ย อ.เมือง จ.สุราษฎร์ธานี พบวัตถุต้องสงสัย เป็นถังดับเพลิงขนาดเล็ก เส้นผ่าศูนย์กลาง 5 นิ้ว ยาว 15 นิ้ว จุด ชนวนระเบิดด้วยวงจรโทรศัพท์มือถือ จึงใช้ปืนยิงน้ำแรงดันสูงตัดวงจรระเบิด ก่อนเข้าเก็บกู้พบว่าภายในถังดับเพลิงบรรจุระเบิดไดนาไมต์และปุ๋ยยูเรีย น้ำหนักรวม 7 กิโลกรัม ในเบื้องต้นคาดว่าคนร้ายต้องการวางระเบิดเสาไฟฟ้าแรงสูง เพื่อส่งผลให้ไฟฟ้าดับทั้งเมืองสุราษฎร์ธานี เนื่องจากเป็นเสาไฟฟ้าแรงสูง นำส่งกระแสไฟฟ้าจากโรงไฟฟ้าย่อยบ้านดอนเข้าสู่ อ.เมืองสุราษฎร์ธานีและอำเภอใกล้เคียง แต่โชคดีเจ้าหน้าที่เก็บกู้ไว้ได้ทัน</p>
<p>วันเดียวกัน เวลา <time when="12:00:00">12.00 น.</time> พ.ต.อ. พรศักดิ์ นวนหนู ผกก.สภ.เมืองสุราษฎร์ธานี รับแจ้งพบวัตถุต้องสงสัยอีก 2 จุด จุดแรกที่บริเวณเสาไฟฟ้าแรงสูง ถนนสายสุราษฎร์-นาสาร ตรงข้ามอุทยานแห่งชาติเขาท่าเพชร หมู่ 6 ต.มะขาม เตี้ย อ.เมืองสุราษฎร์ธานี จุดที่สองที่บริเวณ    พงหญ้า ใต้เสาไฟฟ้าแรงสูง ตรงข้ามโรงเรียนบ้านบางใหญ่ ถนนสายสุราษฎร์-นาสาร ห่างจากจุดใกล้โรงไฟฟ้าย่อยบ้านดอนประมาณ 1 กม. หมู่ 6 ต.มะขามเตี้ย จึงรายงานผู้บังคับบัญชาทราบแล้วไปตรวจสอบพร้อมด้วย พ.ต.อ.ดาวลอย เหมือนเดช รอง ผบก.ภ.จว.สุราษฎร์ธานี พร้อมชุดเก็บกู้วัตถุระเบิด ตชด.41 ชุมพร เข้าตรวจสอบและเก็บกู้ได้อย่างปลอดภัย</p>
<p>ด.ต.ธิติพงษ์ หัวหน้าชุดเก็บกู้วัตถุระเบิด ตชด.41 ชุมพร กล่าวว่า จากการตรวจสอบวัตถุระเบิดที่ตรวจพบ คาดว่าเป็นการประกอบโดยกลุ่มบุคคลกลุ่มเดียวกัน จุดชนวนระเบิดด้วยแผงวงจรโทรศัพท์มือถือยี่ห้อโนเกีย ใช้สารเคมี (ปุ๋ยยูเรีย) เป็นตัวขยายแรงระเบิด และใช้วัตถุหลักเป็นดินระเบิดไดนาไมต์ นอกจากนี้ผู้ประกอบวัตถุระเบิดต้องผ่านการฝึกอบรมมาเป็นอย่างดี จึงรายงานเหตุการณ์ให้ผู้บังคับบัญชาและผู้เกี่ยวข้องทราบแล้ว และจะต้องมีการเฝ้าระวังตลอด 24 ชั่วโมง</p>
<p>ด้าน พล.ต.ต.เทศา ศิริวาโท ผบก.ภ. จว.สุราษฎร์ธานี กล่าวว่า ได้รายงานเหตุการณ์พบระเบิดทั้ง 4 จุดให้ พล.ต.ท.สัณฐาน ชยนนท์ ผบช.ภ.8 ทราบแล้ว พร้อมทั้งร่วมหารือประเมินสถานการณ์ โดยเบื้องต้นเชื่อว่าเป็นการสร้างสถานการณ์ความวุ่นวาย เนื่องจากพบว่าในทุกจุดที่คนร้ายนำระเบิดไปวางไว้นั้น เป็นจุดที่สามารถมองเห็นได้ง่าย เพราะหากกลุ่มคนร้ายหวังผลให้เกิดการระเบิดขึ้น น่าจะซุกซ่อนระเบิดให้มิดชิดกว่านี้ อีกทั้งการใช้โทรศัพท์มือถือจุดชนวนระเบิดยังต่อไม่ครบวงจร เนื่องจากซิมการ์ดยังไม่ได้เปิดใช้งาน อย่างไรก็ดี อยู่ระหว่างการตรวจสอบสืบสวนหาที่มาของซิมการ์ด เพื่อใช้เป็นแนวทางติดตามผู้ก่อเหตุต่อไป</p>
<p>ที่ทำเนียบรัฐบาล นายสุเทพ เทือกสุบรรณ รองนายกฯ ฝ่ายความมั่นคง ส.ส. สุราษฎร์ธานี พรรคประชาธิปัตย์ กล่าวถึงกรณีพบระเบิดที่หน้าที่ทำการพรรคประชาธิปัตย์ จ.สุราษฎร์ธานี ว่า ให้ไปถาม พล.ต.ต.เทศา ศิริวาโท ผบก.ภ.จว.สุราษฎร์ธานี เพราะได้รับรายงานเพียงว่า สาเหตุน่าจะต้องการป่วนเมือง มากกว่าและเมื่อถามว่าพอจะรู้ตัวกลุ่มคนก่อเหตุหรือไม่ นายสุเทพ กล่าวว่า เป็นเรื่องของ  เจ้าหน้าที่ที่ต้องดูแล อย่างไรก็ตาม เชื่อว่าคนทำต้องการหวังผลทางการเมือง ส่วนจะเป็นการลองของหรือไม่นั้น ตนไม่ทราบ</p>
<p>ขณะที่ นายอภิสิทธิ์ เวชชาชีวะ นายกรัฐมนตรี กล่าวถึงเหตุลอบวางระเบิดในครั้งนี้ว่า ได้สอบถามนายสุเทพ แล้ว ทราบว่าเป็นลักษณะของการแขวนระเบิดไว้ เพื่อจะลดความน่าเชื่อถือของฝ่ายรัฐบาล ทั้งนี้ กลุ่มที่เคลื่อนไหวมีเป้าหมายทางการเมืองแฝงอยู่และได้ยืนยันแนวทางรักษาความมั่นคง ความสงบเรียบร้อยของบ้านเมืองด้วยการรักษาความถูกต้องและให้ความเป็นธรรมกับทุกฝ่าย.</p></body>
</news>
