<teiHeader>
<fileDesc>
<titleStmt>
  <title>แจ้งจับอดีตเกษตรจว.ตั้งกองทุนหลอกงาบเงินชาวบ้าน ชวนฝาก-ตายจ่ายคืน 10 เท่าถึงเวลาญาติกลับได้ไม่ครบสมาชิก 3 หมื่นกว่า 200 ล้าน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-19 08:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=193865&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>แจ้งจับอดีตเกษตรจว.ตั้งกองทุนหลอกงาบเงินชาวบ้าน ชวนฝาก-ตายจ่ายคืน 10 เท่าถึงเวลาญาติกลับได้ไม่ครบสมาชิก 3 หมื่นกว่า 200 ล้าน</headline>
<lead>แจ้งจับอดีตเกษตรจังหวัดและประธานกองทุนเพื่อสวัสดิการผู้สูงอายุ ฉ้อโกงประชาชน ผู้เสียหายนับร้อยคนระบุถูกหลอกเข้าร่วมเป็นสมาชิกกองทุน ด้วยการฝากเงินเข้ากองทุนให้ญาติพี่น้องผู้สูงอายุ 5,000 บาท ถ้าตายได้ 5 หมื่น ถ้าฝาก 1 หมื่น เมื่อตายจะได้รับเงินแสน แต่พอญาติตายทางกองทุนกลับทยอยจ่ายเป็นเบี้ยหัวแตก ยังไม่มีใครได้เงินครบตามจำนวน เผยกองทุนแห่งนี้มีสมาชิกกว่า 3 หมื่นคน มีเงินหมุนเวียน 200 ล้าน โดยผู้ต้องหาอ้างมีคนตายเยอะจึงไม่มีเงินจ่าย</lead>
<neck></neck>
<body><p>เมื่อเวลา <time when="09:30:00">09.30 น.</time> วันที่ 18 มี.ค. ผู้สื่อข่าวรายงานว่า มีชาวบ้านกว่าร้อยคน ทยอยเดินทางเข้าแจ้งความกับ พ.ต.ต.ประสิทธิ์ สมบุญจิตร สารวัตรเวร สภ.เมืองนครนายก เพื่อให้ดำเนินคดีกับนายเสถียร ศิริเพ็ญ อายุ 71 ปี อดีตเกษตรจังหวัดนครนายก อยู่บ้านเลขที่ 158 หมู่ 7 ต.บ้านใหญ่  อ.เมืองนครนายก และเป็นประธานกองทุนเพื่อสวัสดิการผู้สูงอายุจังหวัดนครนายก</p>
<p>โดยชาวบ้านทั้งหมดบอกกับพนักงานสอบสวน ว่าพวกตนมาจาก จ.ปราจีนบุรี ฉะเชิง เทรา และนครนายก ได้ถูกกลุ่มของนายเสถียรหลอกให้เข้าร่วมเป็นสมาชิกกองทุนดังกล่าว ถ้าใครสมัครเป็นสมาชิกและฝากเงินเข้ากองทุนให้กับญาติพี่น้องผู้สูงอายุ ตั้งแต่ 5,000 บาท ถ้าเสียชีวิตจะได้เงิน 50,000 บาท แต่ถ้าใครฝากเงินเข้ากองทุน 10,000 บาท เมื่อเสียชีวิตจะได้รับเงิน 100,000 บาท ชาวบ้านจำนวนมากหลงเชื่อตกเป็นเหยื่อ แต่พอญาติเสียชีวิต ทางกองทุนกลับทยอยจ่ายให้เป็นเบี้ยหัวแตก ครั้งละ 5,000-10,000 บาท บางรายก็หลายเดือนกว่าจะจ่ายให้ ถึงปัจจุบันยังไม่มีใครได้เงินครบตามจำนวนที่ตกลงกันไว้ ชาวบ้านจึงตัดสินใจไปขอเงินต้นคืน กลับถูกบ่ายเบี่ยงมาโดยตลอด  </p>
<p>พ.ต.ต.ประสิทธิ์จึงรายงานให้ พ.ต.อ. นรบุญ แน่นหนา รอง ผบก.ภ.จว.นครนายก และ พ.ต.ท.ธวัชชัย สนิกวาที รอง ผกก.สส. ทราบเรื่อง เนื่องจากคดีนี้มีเงื่อนงำน่าจะทำกันเป็นขบวนการเข้าข่ายฉ้อโกงประชาชนเป็นเงินไม่ต่ำกว่า 200 ล้านบาท เพราะเท่าที่ทราบกองทุนแห่งนี้ มีสมาชิกไม่ต่ำกว่า 30,000 คน พ.ต.อ. นรบุญจึงสั่งการให้ไปเชิญตัวนายเสถียรมาสอบปากคำที่โรงพัก ท่ามกลางเสียงสาปแช่งของผู้เสียหาย</p>
<p>สอบสวนนายเสถียรให้การว่า ตนเปิดสำนักงานกองทุนฯมาได้ 6 ปีเศษ พร้อมกับแต่งตั้งหัวหน้ากลุ่มออกไปเชิญชวนชาวบ้านให้มาเข้าร่วมในกองทุนจำนวน 35,600 คน โดยมีเงินหมุนเวียนประมาณ 200 ล้านบาท แต่ปัจจุบันมีคนตายเยอะ ทำให้เงินต้นเริ่มหมดไปจากบัญชี  ตอนนี้เหลือเงินอยู่เพียงแค่ 400 บาทเท่านั้น เมื่อนายเสถียรพูดจบ ยิ่งทำให้ชาวบ้านไม่พอใจ ปรี่เข้ารุมทำร้ายจนตำรวจต้องห้ามปรามเอาไว้ จากนั้นตำรวจได้ให้ผู้เสียหายทุกคนลงชื่อไว้เพื่อจะเรียกตัวมาสอบสวนในวันต่อไป ส่วนนายเสถียรถูกเจ้าหน้าที่แจ้งดำเนินคดีข้อหาฉ้อโกงประชาชน และได้นำตัวไปขออำนาจศาลเพื่อฝากขังที่เรือนจำ</p></body>
</news>
