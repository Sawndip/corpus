<teiHeader>
<fileDesc>
<titleStmt>
  <title>ดีเอสไอเร่งหาเหตุการตายของพลทหารบ้าน มทภ. 1  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=158922  </bibl>
</sourceDesc>
</fileDesc>
</teiHeader>
<news>
<headline>ดีเอสไอเร่งหาเหตุการตายของพลทหารบ้าน มทภ. 1</headline>
<lead></lead>
<neck></neck>
<body><p>ที่กระทรวงยุติธรรม เมื่อวันที่ 27 เมษายน นายชาญเชาวน์ ไชยานุกิจ รองปลัดกระทรวงยุติธรรม ในฐานะกำกับดูแลกรมสอบสวนคดีพิเศษ (ดีเอสไอ) กล่าวว่า ได้กำชับ พ.ต.อ.ทวี สอดส่อง อธิบดีดีเอสไอ ดำเนินการสืบสวนข้อเท็จจริงเบื้องต้นกรณีการเสียชีวิต ของพลทหาร อภินพ เครือสุข ทหารเกณฑ์ที่เสียชีวิตภายในบ้านพักกรมทหารราบที่ 1 มหาดเล็กรักษาพระองค์ ของ พล.ท.คณิต สาพิทักษ์ แม่ทัพภาคที่ 1 ในส่วนของการสืบสวนข้อเท็จจริงทางคดี อย่างเป็นกลางและตามข้อเท็จจริงที่เกิดขึ้น แต่ยืนยันว่าหน่วยงานในกระทรวงยุติธรรม ต้องทำตามหน้าที่ไม่ต้องการเป็นเครื่องมือของใคร และเหตุผลที่ต้องรับเรื่องดังกล่าวมาตรวจสอบเพราะมีผู้มาร้องทุกข์ก็ต้องรับเรื่องไว้ตรวจสอบ หากผลการสืบสวนเบื้องต้นพบว่าคดีมีความสลับซับซ้อน ดีเอสไอต้องเสนอต่อคณะกรรมการคดีพิเศษ (กคพ.) ให้มีรับเป็นคดีพิเศษก่อนจึงจะมีอำนาจโอนคดีมาสอบสวน อย่างไรก็ตาม หากสืบสวนแล้วไม่พบความสลับซับซ้อนก็ยุติเรื่อง</p>
<p>นายชาญเชาวน์ กล่าวว่า ญาติของผู้ตายต้องมั่นใจในระบบการตรวจสอบของรัฐ เพราะทุกหน่วยงานทำงานอย่างมีระบบมาตรฐาน ซึ่งแตกต่างจากการไปหมอเพื่อรักษาอาการป่วย ถ้าไม่มั่นใจหมอคนแรกก็ไปหาหมอคนอื่นได้ แต่สำหรับการผ่าชันสูตรพลิกศพมีขั้นตอนและระเบียบที่ต้องปฏิบัต</p>
<p>พ.ต.อ.สุชาติ วงศ์อนันต์ชัย รองอธิบดีดีเอสไอกล่าวว่า ดีเอสไอจะเข้าไปตรวจสอบข้อเท็จจริงเบื้องต้นตามที่ญาติผู้ตายร้องเรียนมายังดีเอสไอ นอกจากนี้ยังต้องรอผลการชันสูตรของโรงพยาบาลศิริราชอีกครั้งหน้าที่ของดีเอสไอ ต้องหาคำตอบให้ได้ว่า พลทหารอภินพล้มในห้องจนเป็นเหตุให้เสียชีวิตจริง หรือจากสาเหตุอื่น เพราะการโดนของแข็งตี กับการล้มหัวฟาดพื้นเอง บาดแผลทางการแพทย์แตกต่างกันอยู่แล้ว ดีเอสไอต้องเร่งคลี่คลายข้อสงสัยของญาติและรัฐบาลให้เร็วที่สุด เพื่อความสบายใจของทุกฝ่าย</p>
<p>พ.ต.อ.สุชาติ ยังกล่าวอีกว่า  การส่งเอสเอ็มเอสไปบอกแม่กับแฟนสาวว่านายกรัฐมนตรีอยู่ที่บ้านพัก จะเป็นสาเหตุนำไปสู่การเสียชีวิตของพลทหารอภินพหรือไม่นั้น ต้องหาหลักฐานมาพิสูจน์ คดีอาจสลับซับซ้อนเกินไป ซึ่งสุดท้ายแล้วมันอาจจะไม่ใช่อย่างที่คิดก็ได้ ในส่วนของดีเอสไอได้สอบปากคำแม่ของพลททหารอภินพไว้แล้ว ขณะนี้คงยังไม่ต้องดำเนินการใดๆ จนกว่าจะได้รับแจ้งผลการชันสูตรพลิกศพจากโรงพยาบาล</p></body>
</news>
