<teiHeader>
<fileDesc>
<titleStmt>
  <title>"เต๋า-สมชาย"ร้องอัยการสอบพยานเพิ่ม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090506/11846/%e0%b9%80%e0%b8%95%e0%b9%8b%e0%b8%b2%e0%b8%aa%e0%b8%a1%e0%b8%8a%e0%b8%b2%e0%b8%a2%e0%b8%a3%e0%b9%89%e0%b8%ad%e0%b8%87%e0%b8%ad%e0%b8%b1%e0%b8%a2%e0%b8%81%e0%b8%b2%e0%b8%a3%e0%b8%aa%e0%b8%ad%e0%b8%9a%e0%b8%9e%e0%b8%a2%e0%b8%b2%e0%b8%99%e0%b9%80%e0%b8%9e%e0%b8%b4%e0%b9%88%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>"เต๋า-สมชาย"ร้องอัยการสอบพยานเพิ่ม</headline>
<lead>"เต๋า-สมชาย เข็มกลัด"ยื่นหนังสือถึงอัยการจังหวัดลำปาง ให้พนักงานสอบสวนสอบพยานบุคคลเพิ่มอีก 2 ปาก คาดอัยการสั่งเลื่อนคดี เพื่อให้พนักงานสอบสวนสอบพยานเพิ่มเติม ตามคำร้องของผู้ต้องหา</lead>
<neck></neck>
<body><p>(6พ.ค.) นางรำไพ เชาว์นชัย อัยการจังหวัดคดีศาลแขวงลำปาง กล่าวว่า นายสมชาย เข็มมกลัด หรือเต๋า ดารานักร้องชื่อดัง และทนายส่วนตัวเดินทางเข้าพบอัยการและสำนักงานอัยการจังหวัดคดีศาลแขวงลำปาง นัดให้นายสมชายเดินทางมารับฟังคำสั่งคดี 7 พฤษภาคมนั้น คาดว่าวันดังกล่าวอัยการจะยังไม่สั่งคดีทำร้ายร่างกายนายวีระชาติ เด่นศิริกุล หรือโกตา เจ้าของร้านขายของชำข้างวัดศรีชุม ต.สวนดอก อ.เมือง จ.ลำปาง เพราะอัยการได้รับหนังสือขอความเป็นธรรมจากนายสมชาย</p>
<p>โดยหนังสือขอความเป็นธรรมได้ขอให้มีการสอบสวนพยานบุคคลเพิ่มเติมอีก 2 คน อัยการจึงสั่งให้พนักงานสอบสวนสภ.เมืองลำปาง ทำการสอบพยานบุคคลและพยานแวดล้อมให้ครบถ้วนตามที่ทางอัยการต้องการ และอัยการให้พนักงานสอบสวนส่งผลการสอบสวนพยานเพิ่มเติมกลับมาภายในวันที่ 13 พฤษภาคม 2552ที่จะถึงนี้ </p>
<p>อัยการจังหวัดคดีศาลแขวงลำปาง กล่าวอีกว่า สำหรับคดีดังกล่าวได้มอบให้นายสุริยา สุยะนา รองอัยการจังหวัดคดีศาลแขวงลำปาง เป็นผู้ดูแลรับผิดชอบ แต่ตนยังคงดูแลอย่างใกล้ชิด ซึ่งการดำเนินงานของสำนักงานอัยการจังหวัดคดีศาลแขวงลำปาง ได้ปฎิบัติตามขั้นตอนของคดีอย่างถูกต้องและยุติธรรมกับทุกฝ่าย ซึ่งถือว่าคดีมีความคืบหน้าและต่อเนื่อง ไม่ล่าช้า ซึ่งสามารถทำคดีนี้ได้ตามกรอบระยะเวลาก่อนที่จะส่งฟ้องศาลได้</p>
<p>ด้านนายวีระชาติ เด่นศริกุล หรือโกตา กล่าวว่า ก่อนหน้านี้ตนได้รับแจ้งจากร.ต.ท.วรเทพ คำดี พนักงานสอบสอบสวน เจ้าของคดีว่านายสมชาย ได้ทำหนังสือขอความเป็นธรรมถึงสำนักงานอัยการจังหวัดลำปาง ให้สอบพยานบุคคลฝ่ายนายสมชายเพิ่มอีก 2 คนทางอัยการอาจมีการเรียกตนเข้าให้การเพิ่มเติมอีกด้วย  
</p>
<p>เกี่ยวกับเรื่องนี้ หากมีการให้การเพิ่มเติมกับพนักงานสอบสวนจริง ตนคิดว่าไม่มีอะไรจะให้ปากคำอีก เพราะว่าคงให้การเหมือนเดิม ไม่มีอะไรเปลี่ยนแปลงและปล่อยเป็นไปตามขั้นตอนของกฎหมาย ที่ผ่านมาฝ่ายนายสมชาย เป็นฝ่ายดิ้นเอง  ตนคิดว่าน่าจะจบ ได้แล้ว และอยากให้จบไปเร็วๆ</p></body>
</news>
