<teiHeader>
<fileDesc>
<titleStmt>
  <title>ศาล ปค.สูงสุดยืนตามศาล ปค.ชั้นต้น สั่งเพิกถอนคำสั่งอดีตปลัด มท.�เสริมศักดิ์�แต่งตั้งระดับ 8 ไม่ชอบ ชี้เอื้อประโยชน์พวกพ้อง  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=159070  </bibl>
</sourceDesc>
</fileDesc>
</teiHeader>
<news>
<headline>ศาล ปค.สูงสุดยืนตามศาล ปค.ชั้นต้น สั่งเพิกถอนคำสั่งอดีตปลัด มท.�เสริมศักดิ์�แต่งตั้งระดับ 8 ไม่ชอบ ชี้เอื้อประโยชน์พวกพ้อง</headline>
<lead></lead>
<neck></neck>
<body><p>ศาลปกครองสูงสุดได้มีคำพิพากษายืนตามศาลปกครองชั้นต้น เพิกถอนคำสั่ง แต่งตั้งข้าราชการระดับ 8 ในสังกัดกระทรวงมหาดไทย ของนายเสริมศักดิ์ พงษ์พานิช ในฐานะปลัดกระทรวงมหาดไทยขณะนั้น เนื่องจากเป็นการออกคำสั่งโดยมิชอบ    </p>
<p>ทั้งนี้คดีดังกล่าวสืบเนื่องมาจากนายแมนรัตน์ รัตนสุคนธ์  ซึ่งขณะนั้นดำรงตำแหน่งเจ้าหน้าที่วิเคราะห์นโยบายและแผน 7 สำนักนโยบายและแผน สำนักงานปลัดกระทรวงมหาดไทย ฟ้องปลัดกระทรวงมหาดไทย ประธานอนุกรรมการข้าราชการพลเรือนกระทรวงมหาดไทย (อ.ก.พ.) ผู้อำนวยการกองการเจ้าหน้าที่ สำนักงานปลัดกระทรวงมหาดไทย กรณีออกหลักเกณฑ์สรรหา และแต่งตั้งโยกย้ายข้าราชการระดับ 8 ไม่เป็นธรรม เอื้อประโยชน์พวกพ้อง ต่อศาลปกครองชั้นต้น ซึ่งได้มีคำพิพากษาให้เพิกถอนคำสั่งดังกล่าว แต่ทางปลัดกระทรวงมหาดไทยได้ให้ยื่นอุทธรณ์ต่อศาลปกครองสูงสุด</p>
<p>ส่วนที่ศาลปกครองสูงสุดยืนตามศาลปกครองชั้นต้น ระบุว่า การที่ปลัดกระทรวงมหาดไทยอ้างว่า ไม่ใช้วิธีเปิดรับสมัครบุคคลผู้มีสิทธิ ที่มีคุณสมบัติเข้าหลักเกณฑ์ เพราะการเปิดรับสมัครต้องใช้เวลาไม่น้อยกว่า 3 เดือน ทำให้เกิดความล่าช้ามีผลกระทบต่อการปฏิบัติงานในภาพรวมนั้น เห็นว่า การออกหลักเกณฑ์และวิธีการคัดเลือกที่ปลัดกระทรวงฯดำเนินการนั้นไม่สอดคล้อง กับหลักเกณฑ์ที่ก.พ.กำหนด และกระทรวงมหาดไทยได้ออกประกาศ ไว้ จริงอยู่แม้ก.พ.จะให้อำนาจในการวางหลักเกณฑ์เพิ่มเติมได้ในเรื่องขององค์ประกอบที่ใช้ในการพิจารณา หรือแนวทางในการดำเนินการคัดเลือก แต่ก็ต้องตั้งอยู่บนพื้นฐานเดิมโดยชอบของกฎหมาย และต้องไม่ต่ำกว่าเกณฑ์มาตรฐานที่ก.พ.กำหนด โดยต้องดำเนินการให้ข้าราชการในสังกัดให้ทราบเป็นการล่วงหน้า ตามที่เห็นสมควร เพื่อความโปร่งใสเป็นธรรม และพัฒนาการบริหารทรัพยากรบุคคลในภาครัฐ ให้มีประสิทธิภาพยิ่งขึ้น</p>
<p>ซึ่งการที่ปลัดกระทรวงฯอุทธรณ์ว่า ที่มิได้ดำเนินการแจ้งให้ข้าราชการในสังกัดทราบเป็นการล่วงหน้า ก็เพราะได้กำหนดองค์ประกอบและแนวทางในการคัดเลือกที่ไม่ต้องให้ผู้มีสิทธิมาสอบหรือสัมภาษณ์แต่อย่างใดศาลฯ เห็นว่า หลักเกณฑ์การสรรหาที่ก.พ.กำหนดเพื่อให้แต่งตั้งข้าราชการระดับสูงมีความโปร่งใส การบริหารงานบุคคลเป็นไปตามระบบคุณธรรม ซึ่งข้ออ้างของปลัดกระทรวงฯ พฤติการณ์บ่งชี้ว่ามีความมุ่งหมายที่ไม่เหมาะสม เอื้อประโยชน์ข้าราชการ ในสังกัดเฉพาะกลุ่มในเชิงอุปถัมภ์ เป็นไปตามอำเภอใจไม่สอดคล้องกับคุณธรรมในทางบริหาร จึงเป็นการกล่าวอ้างเพื่อแสวงหาความชอบธรรม โดยไม่ได้อยู่บนรากฐานของความสมเหตุสมผล ทั้งๆที่ไม่มีอำนาจและเป็นการฝ่าฝืนกฎเกณฑ์ที่วางไว้เอง คำอุทธรณ์ของปลัดกระทรวงฯและพวกจึงฟังไม่ขึ้น</p>
<p>อาศัยเหตุดังกล่าว ศาลปกครองสูงสุดเห็นว่า คำสั่งปลัดกระทรวงมหาดไทยที่แต่งตั้งข้าราชการในสังกัดให้ดำรงตำแหน่งตามคำสั่งที่ 56/2547 ลงวันที่ 29 ม.ค. 2547 คำสั่งที่ 228 และ 229 / 2547 ลงวันที่ 22 เม.ย.2547 ยกเว้นลำดับที่ 5 ,12และ 16 ที่เป็นผู้ผ่านการสรรหาและคัดเลือกอย่างถูกต้องตามหลักเกณฑ์ แนวทาง ที่ปลัดกระทรวงกำหนดเป็นการดำเนินการที่ไม่ถูกต้องตามรูปแบบ ขั้นตอน และวิธีการอันเป็นสาระสำคัญ และไม่ถูกต้องตามกฎหมายมีลักษณะเป็นการเลือกปฏิบัติที่ไม่เป็นธรรม จึงเป็นคำสั่งที่ไม่ชอบด้วยกฎหมาย ซึ่งมติของประธานอ.ก.พ.กระทรวงมหาดไทย ที่ยกคำร้องทุกข์ของนายแมนรัตน์จึงไม่ชอบด้วยกฎหมายเช่นกัน ที่ศาลปกครองชั้นต้นมีคำพิพากษาเพิกถอนคำสั่งปลัดกระทรวงฯและมติประธานอ.ก.พ.กระทรวงมหาดไทย นั้นศาลปกครองสูงสุดเห็นพ้องด้วย</p>
<p>ผู้สื่อข่าวรายงานว่า คำสั่งแต่งตั้งของนายเสริมศักดิ์ดังกล่าวเป็นการแต่งตั้งข้าราชการดำรงตำแหน่งระดับ 8 รวม 18 ราย  เมื่อศาลปกครองมีคำสั่งว่ามี 3 รายที่แต่งตั้งอย่างถูกต้องทำให้เหลือข้าราชการระดับ 8 ที่ได้รับการแต่งตั้งไม่ชอบรวม 15 คน แต่ในจำนวนดังกล่าวมี 3 รายที่ปัจจุบันนี้ลาออกและย้ายไปสังกัดหน่วยราชการอื่น ทำให้เหลือข้าราชการที่มีปัญหาที่ปลัดกระทรวงมหาดไทยต้องดำเนินการให้ถูกต้องตามคำพิพากษาศาลปกครองสูงสุดรวม 12 ราย</p></body>
</news>
