<teiHeader>
<fileDesc>
<titleStmt>
  <title>โจรใต้โหม5ปีกรือเซะยิงจุดตรวจ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-04-29 07:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=197627&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>โจรใต้โหม5ปีกรือเซะยิงจุดตรวจ</headline>
<lead>ปะทะเดือดรับวันครบรอบ 5 ปีกรือเซะ แนวร่วมพาพวกยิงถล่มจุดตรวจตันหยงลิมอก่อนเผ่นหนี ชาวบ้านถูกลุกหลงเจ็บ สุดเหี้ยมซิ่งจยย.ตามประกบยิง เจ้าหน้าที่ปศุสัตว์ดับขณะจะไปผสมเที่ยมวัว ด้านกำลังเจ้าหน้าที่คุมเข้มสกัดแนวร่วมบุกป่วน ส่วนกำลังผสมล้อมจับ “มาหามะ บาเห” แกนนำป่วนใต้ ส่งตัวเค้นสอบขยายผล “ประวิตร” ยอมรับโจรใต้ยังมีศักยภาพอยู่ ระบุต้องพึ่งประชาชนช่วยแก้ปัญหา</lead>
<neck></neck>
<body><p>เมื่อเวลา <time when="06:00:00">06.00 น.</time> วันที่ 28 เม.ย.  พ.ต.อ.สมพงษ์ ชิงดวง รอง ผบก.ภ.จว.นราธิวาส ได้สั่งการให้ผู้กำกับการสถานีตำรวจภูธร และสารวัตรใหญ่ในพื้นที่ 13 อำเภอ ร่วมสนธิกำลังกับเจ้าหน้าที่ทหารและฝ่ายปกครอง ใช้กฎอัยการศึกในการปิดล้อมตรวจค้นเป้าหมายต้องสงสัย ของแต่ละพื้นที่ รวมทั้งตั้งจุดตรวจจุดสกัดบนถนนสายหลักและสายรอง ด้วยการนำภาพถ่ายของกลุ่มแกนนำผู้ไม่หวังดีและสมาชิกแนวร่วม ที่มีบัญชีรายชื่ออยู่ในทำเนียบหมายจับ ใช้ตรวจสอบเปรียบเทียบกับบุคคลที่ใช้ยานพาหนะทุกชนิดผ่านสัญจรไปมาบนท้องถนน ในการสกัดกั้นและป้องปรามกลุ่มผู้ไม่หวังดี วางแผนนัดแนะลอบก่อเหตุร้ายขึ้นพร้อมกันในพื้นที่ 3 จังหวัดชายแดนภาคใต้ เนื่องในวันครบรอบ 5 ปี เหตุการณ์มัสยิดกรือเซะ จ.ปัตตานี</p>
<p>ผู้สื่อข่าวรายงานว่าถึงแม้เจ้าหน้าที่จะมีมาตราการต่าง ๆ ในการรับมือป้องกันเหตุร้ายที่อาจจะเกิดขึ้น ในวันครบรอบ 5 ปีมัสยิดกรือเซะ แต่กลุ่มคนร้ายก็ยังคงฉวยโอกาสก่อเหตุร้ายขึ้นอย่างต่อเนื่องโดยเมื่อเวลา <time when="01:10:00">01.10 น.</time> คนร้ายไม่ทราบจำนวน แฝงตัวลอบเข้ามาทางด้านหลังของบ้านร้างหลังจุดตรวจยุทธศาสตร์ตันหยงลิมอ ซึ่งตั้งอยู่ หมู่ 3 ต.ตันหยงลิมอ อ.ระแงะ จ.นราธิวาส แล้วใช้อาวุธปืนสงครามยิงถล่มใส่เจ้าหน้าที่ตำรวจ จนทั้งสองฝ่ายได้เปิดฉากยิงปะทะกันนาน 5 นาที เมื่อเจ้าหน้าที่เข้าสนับสนุน กลุ่มคนร้ายเห็นจวนตัวก่อนหลบหนี จึงได้ลอบวางเพลิงบ้านร้างหลังดังกล่าว เพื่อถ่วงเวลาสกัดกั้นเจ้าหน้าที่ติดตาม   ไล่ล่า นอกจากนี้พบว่ามีชาวบ้านถูกกระสุนปืนลูกหลงของกลุ่มคนร้ายยิงถล่มใส่จุดยุทธศาสตร์ ได้รับบาดเจ็บ 1 คน คือ นายอรุณ วงแก่น อายุ 63 ปี อยู่บ้านเลขที่ 22/2 หมู่ 3 ต.ตันหยงลิมอ อ.ระแงะ จ.นราธิวาส โดยมีบาดแผลถูกกระสุนปืนที่บริเวณไหล่ซ้าย 1 นัด เจ้าหน้าที่จึงได้รีบนำตัวส่งรักษาที่โรงพยาบาลระแงะเป็นการเร่งด่วน ก่อนแพทย์จะส่งตัวรักษาต่อยังโรงพยาบาลนราธิวาสราชนครินทร์ในเวลาต่อมา</p>
<p>ส่วนที่บริเวณมัสยิดกรือเซะ ต.ตันหยงลูโล๊ะ อ.เมือง จ.ปัตตานี ไม่มีการจัดงานวันครบรอบ 5 ปีกรณีปัญหากรือเซะแต่อย่างใดประชาชนยังใช้ชีวิตเป็นปกติ ขณะที่ชาวบ้านเปิดเผยว่า ทางรัฐ หรือสื่อมวลชนไม่ควรจุดประกายหรือให้ความสำคัญกับวันดังกล่าว เพราะประชาชนในพื้นที่เองส่วนใหญ่ก็ลืมเหตุการณ์ที่เกิดขึ้นไปแล้ว</p>
<p>ถัดมาเวลา <time when="11:15:00">11.15 น.</time> พ.ต.ท.ปัญญา    คารวนันท์ รอง ผกก.สส.สภ.สายบุรี จ.ปัตตานี  ได้รับแจ้งมีคนถูกยิงบนถนนสาย 43 (ปัตตานี-นราธิวาส) หมู่ 2 ต.ตะนิ้ง จึงรีบนำกำลังเดินทางไปตรวจสอบพบศพนายวีรพจน์ วรรณสกุล อายุ 45 ปี เจ้าหน้าที่ปศุสัตว์อำเภอสายบุรี นอนจมกองเลือดอยู่ในพงหญ้า ในสภาพถูกยิงด้วยอาวุธปืนพกสั้นไม่ทราบขนาดที่ลำตัว 3 นัด ใกล้กันพบรถจักรยานยนต์ยี่ห้อฮอนด้าเวฟ ทะเบียน กมจ 363 ปัตตานี ของผู้ตายล้มคว่ำอยู่ โดยในตะกร้ามีอุปกรณ์การผสมเทียมวางอยู่ สอบสวนทราบว่าขณะผู้ตายออกจากที่ทำงานไปผสมเทียมวัวให้ชาวบ้านใน ต.มะนังดาลำ ได้มีคนร้ายขี่รถจักรยานยนต์ตามมาประกบยิงก่อนหลบหนีไป</p>
<p>เวลาไล่เลี่ยกัน พล.ต.ต.สุชาติ ธีระ  สวัสดิ์ หัวหน้างานสืบสวนคดีสำคัญ ศูนย์ปฏิบัติการสำนักงานตำรวจแห่งชาติส่วนหน้า จ.ยะลา (ศปก.ตร.ส่วนหน้า) นำกำลังเจ้าหน้าที่ และชุดเฉพาะกิจสงขลา กว่า 100 นาย กระจายเข้าตรวจค้นในพื้นที่เป้าหมาย 4 จุดใน อ.จะนะ จ.สงขลา หลังจากได้รับรายงานว่ามีแกนนำผู้ก่อความไม่สงบเข้ามาเคลื่อนไหวเพื่อเตรียมก่อเหตุ ในพื้นที่ ซึ่งจากการปิดล้อมสามารถจับกุม นายมาหามะ บาเห อายุ 46 ปี อยู่บ้านเลขที่ 105/14 หมู่ 1 ต.เขาตูม อ.ยะรัง จ.ปัตตานี ได้ที่บ้านไม่มีเลขที่ บ้านสวรรค์ หมู่ 2 ต.สะกอม อ.จะนะ จากการตรวจสอบพบเป็นหนึ่งในแกนนำกลุ่มก่อความไม่สงบ ระดับสั่งการ และมีหมายจับในคดี ป.วิอาญา 2 คดี ข้อหาก่อการร้าย ของ สภ. เมืองปัตตานี 1 คดี และ สภ.ยะรัง 1 คดี เบื้องต้นได้ควบคุมตัวไปสอบสวนขยายผลที่หน่วยเฉพาะกิจสงขลาเพื่อขยายผลต่อไป</p>
<p>ส่วนความคืบหน้าคนร้ายใช้อาวุธสงครามถล่มยิงบ้านเรือนของชาวบ้าน และยิงโรงเรือนประกอบอาหารข้างมัสยิดบ้านสุแก ต.ปะแต  อ.ยะหา จ.ยะลา ทำให้มีผู้เสียชีวิต 6 ราย บาดเจ็บสาหัส 1 คน ล่าสุดเมื่อช่วงเช้าวันเดียวกัน พ.ต.ท.สุทัศน์ หนูสีคง สารวัตรใหญ่ สภ.ปะแต นายอุสมาน บุญยมินทร์ หน.ฝ่ายความมั่นคง นายอุทาน สายศิลป์ ปลัดป้องกันอำเภอยะหา และกำลังเจ้าหน้าที่ตำรวจ ทหาร ฉก.14 อ.ยะหา ชุดศรศึก-ศรชัย (EOD) เจ้าหน้าที่ตำรวจกองวิทยาการเขต 45 ยะลา และเจ้าหน้าที่ฝ่ายปกครองได้เข้าตรวจสอบที่เกิดเหตุ พบข้าวของถูกรื้อค้นกระจุยกระจาย และห่างกันภายในห้องนอนพบกองเลือดกองใหญ่จำนวน 1 กอง และนอกห้องพบกองเลือดจำนวน 2 กอง ด้านหลังบ้านซึ่งเป็นที่เก็บของใกล้กับเครื่องขูดมะพร้าว พบกองเลือดจำนวน 1 กอง เศษกะละมะพร้าวกระจายเต็มพื้น ส่วนจุดที่ 2 บริเวณมัสยิด ภายในโรงเรือนประกอบอาหาร เจ้าหน้าที่พบกองเลือดกองใหญ่จำนวน 1 กอง และข้าวของตกกระจุยกระจาย ห่างกันเล็กน้อยบริเวณใต้ต้นลองกองพบกอง เลือดอีกจำนวน 1 กอง เจ้าหน้าที่จึงกระจายกำลังเก็บหลักฐานไว้เพื่อติดตามตัวคนร้ายมาดำเนินคดีต่อไป</p>
<p>ด้าน พล.อ.ประวิตร วงษ์สุวรรณ รมว.   กลาโหม ให้สัมภาษณ์ถึงกรณีที่กลุ่มผู้ก่อความ ไม่สงบ 3 จังหวัดชายแดนภาคใต้ก่อเหตุร้ายขึ้นใน 5 อำเภอ ของ จ.นราธิวาส รวม 20 จุด ว่า เป็นเรื่องของทางกองอำนวยการรักษาความมั่นคงภายใน (กอ.รมน.) ที่ต้องเข้าไปดูแลว่า สาเหตุเกิดจากอะไร ทั้งนี้ตนยังไม่ได้มีการพูดคุยกับ พล.อ.อนุพงษ์ เผ่าจินดา ผบ.ทบ. แต่คงจะมีการพบกัน และพูดคุยกันในเรื่องของรายละเอียด ส่วนจะเกี่ยวเนื่องกับวันครบรอบเหตุการณ์ถล่ม กรือเซะหรือไม่นั้น ไม่ทราบ ยังพูดไม่ได้ เพราะเป็นเรื่องของงานข่าวที่ละเอียดอ่อน เมื่อถามว่า การก่อเหตุในพื้นที่เพื่อเป็นการแสดงศักยภาพว่าเขายังมีตัวตนอยู่หรือไม่ พล.อ.ประวิตร กล่าวว่า  เป็นไปได้ แต่งานทางภาคใต้เท่าที่ได้รับรายงานมาก็ดีขึ้นเรื่อย ๆ และมีการควบคุมพื้นที่ได้มากขึ้น ที่เหลือคงต้องอาศัยประชาชนในพื้นที่ที่ต้องให้ความร่วมมือ.
</p></body>
</news>
