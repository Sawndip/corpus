<teiHeader>
<fileDesc>
<titleStmt>
  <title>ผู้ค้าย่านพัฒนพงษ์ ร้องถูกด้ามปืนตบ แจ้งความจับชุดจับกุม  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-07 16:01:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000051204  </bibl>
</sourceDesc>
</fileDesc>
</teiHeader>
<news>
<headline>ผู้ค้าย่านพัฒนพงษ์ ร้องถูกด้ามปืนตบ แจ้งความจับชุดจับกุม</headline>
<lead>ผู้ค้าย่านพัฒนพงษ์ เข้าแจ้งความร้องดำเนินคดี กลุ่มชายฉกรรจ์ที่อ้างตัวเป็นชุดเฉพาะกิจ ก.พาณิชย์ จนเกิดเรื่องปะทะกันเมื่อคืนวานนี้ จนได้รับบาดหลายราย ระบุ ถูกชายฉกรรจ์ทำร้ายตีด้วยด้ามปืนใส่กุญแจมือ พูดจาข่มขู่ แถมถูกขโมยโทรศัพท์ ก่อนนำตัวมาส่งที่ สน.บางรัก ส่วนผู้บาดเจ็บจากเหตุปะทะยังพักรักษาตัวอยู่ที่ รพ.เลิดสิน 5 ราย</lead>
<neck></neck>
<body><p>วันนี้ (7 พ.ค.) เมื่อเวลา <time when="09:30:00">09.30 น.</time>ที่ สน.บางรัก นายอิทธิพล พรหมจรรย์ อายุ 30 ปี บ้านเลขที่ 133/300 หมู่ 2 ต.พิมลราช อ.บางบัวทอง จ.นนทบุรี เดินทางพบ ร.ต.ท.โชคชัย สารคุณ พนักงานสอบสวน (สบ 1) สน.บางรัก เพื่อให้ปากคำแจ้งความดำเนินคดีกับกลุ่มชายฉกรรจ์ ที่อ้างตัวเป็นเจ้าหน้าที่ชุดเฉพาะกิจ กระทรวงพาณิชย์ ในข้อหาทำร้ายร่างกายจนได้รับบาดเจ็บ และลักทรัพย์ โดยนำเอกสารใบรับรองแพทย์ รพ.เลิดสิน ไว้เป็นหลักฐาน</p>
<p>นายอิทธิพล กล่าวว่า หลังเกิดเหตุเจ้าหน้าที่กระทรวงพาณิชย์ เข้าจับกุมสินค้า ย่านพัฒนพงษ์ กระทั่งเกิดเหตุชุลมุนกันจนมีเสียงปืนดังขึ้น ก็ได้มีกลุ่มชายฉกรรจ์ประมาณ 3-4 คน เข้ามาสอบถามตนว่าใครเป็นคนยิงปืน และตนบอกว่า ไม่ทราบ จนกระทั่งมีปากเสียงกันเกิดขึ้น จากนั้นตนก็ถูกกลุ่มชายฉกรรจ์รุมทำร้ายร่างกาย โดยถูกตีด้วยด้ามปืน ก่อนจะถูกจับใส่กุญแจมือ นำขึ้นรถตู้ไป พร้อมกับกลุ่มพ่อค้าแม่ค้า ที่ถูกจับรวม 4 คน จากนั้นก็ขับรถพาตนไปตามเส้นทางต่างๆ <time when="02:00:00">ตั้งแต่<offset>ช่วง</offset>เวลา 02.00 น.</time><time when="05:30:00">จนกระทั่งเวลา<offset>ประมาณ</offset> 05.30 น</time> ก็นำตนมาส่งที่ สน.บางรัก ซึ่งระหว่างที่อยู่ในรถกลุ่มชายฉกรรจ์ ยังพูดจาข่มขู่ และยึดเอาโทรศัพท์ตนไปจำนวน 2 เครื่อง ตนก็ไม่รู้ว่าเอาโทรศัพท์ไปทำไม</p>
<p>นายอิทธิพล กล่าวอีกว่า ตนยังไม่รู้ว่าตนถูกจับเรื่องอะไร ทั้งที่ตนนั้นขายเสื้อผ้าฝ้ายที่ผลิตทางภาคเหนือ แต่ตนยอมรับว่า ก่อนหน้านี้ เคยขายสินค้าละเมิดลิขสิทธิ์จริง แต่หลังจากขาดทุนก็หันมาขายสินค้าที่ถูกกฎหมาย แต่ยังถูกจับกุมและถูกซ้อม จนได้รับบาดเจ็บและถูกขโมยโทรศัพท์ไปอีก 2 เครื่อง ในวันนี้ตนจึงเดินทางเข้าแจ้งความกับเจ้าหน้าที่ตำรวจชุดจับกุม</p>
<p>ด้าน พ.ต.ท.เฉลิมพรรษ์ เปาอินทร์ รอง ผกก.สส.สน.บางรัก กล่าวว่า ภายหลังจากที่เจ้าหน้าที่ชุดเฉพาะกิจเข้าจับกุมได้นำตัวผู้ต้องหาทั้งหมด 4 คน ประกอบด้วย 1.นายพรทวี การุณ 2.นายสุวรรณ์ นันทรัตน์ 3.นายศุภชัย คลองดอนสงค์ และ 4.นายอิทธิพล พรหมจรรย์ ส่งพนักงานสอบสวน เบื้องต้นทางพนักงานสอบสวนได้ให้ผู้ต้องหาที่ถูกจับกุมประกันตัวไปแล้ว คนละ 10,000 บาท นอกจากนี้ ได้มีกลุ่มผู้ค้าที่เดินทางเข้าพบพนักงานสอบสวนและแจ้งความดำเนินคดีกับเจ้าหน้าที่ที่เข้าจับกุม จำนวน 11 ราย เนื่องจากได้รับความเสียหายและถูกยึดสินค้าไป ขณะนี้อยู่ระหว่างการสอบสวนเพื่อดำเนินคดีต่อไป</p>
<p> ผู้สื่อข่าวรายงานว่า ภายหลังจากเหตุการณ์ชุลมุนระหว่างชุดเฉพาะกิจกระทรวงพาณิชย์ที่เข้าจับกุมสินค้าละเมิดลิขสิทธิ์ จนเกิดเหตุกระทบกระทั่งกันนั้น มีผู้ได้รับบาดเจ็บจำนวน 5 ราย ประกอบด้วย 1.นายสมคิด โพธิสา อายุ 44 ปี ได้รับบาดเจ็บที่หัวคิ้วขวา และแขนซ้ายหัก 2.นายสรกฤต เพียรวัจนธรรม อายุ 36 ปี ได้รับบาดเจ็บที่ริมฝีปากด้านบนเป็นรอยแผลยาว มีรอยฟกช้ำและบวม 3.นายรัตนศักดิ์ ตุ้มทอง อายุ 27 ปี ได้รับบาดเจ็บที่ศีรษะด้านหลังร้าว กรามร้าวยถูกเตะบวมช้ำ และซี่โครงซ้ายถูกแทงบวมช้ำ 4.นายอิทธิพล พรหมจรรย์ อายุ 30 ปี ได้รับบาดเจ็บที่แขนซ้ายและที่บริเวณข้อมือขวาบวมช้ำ แขนขวาบริเวณใต้ข้อมือฉีกขาด ใบหน้าด้านซ้ายขวาและหน้าผากมีรอยฟกช้ำ เนื่องจากโดนของแข็งกระแทก ลำตัวฟกช้ำทั้งด้านหน้าและด้านหลัง และ 5.นายสุวรรณ์ นันทรัตน์ ได้รับบาดเจ็บที่ศีรษะด้านหลัง ขณะนี้นอนพักรักษาตัวอยู่ที่ รพ.เลิดสิน เพื่อรอดูอาการต่อไป</p></body>
</news>
