<teiHeader>
<fileDesc>
<titleStmt>
  <title>หลวงพ่อคูณฯเตรียมกลับวัด แพทย์หวั่นติดเชื้อสั่งงดเยี่ยม  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=159000  </bibl>
</sourceDesc>
</fileDesc>
</teiHeader>
<news>
<headline>หลวงพ่อคูณฯเตรียมกลับวัด แพทย์หวั่นติดเชื้อสั่งงดเยี่ยม</headline>
<lead></lead>
<neck></neck>
<body><p>ความคืบหน้าอาการอาพาธของพระเทพวิทยาคม หลวงพ่อคูณ ปริสุทโธ เจ้าอาวาสวัดบ้านไร่ ต.กุดพิมาน อ.ด่านขุนทด จ.นครราชสีมา ภายหลังจากที่ถูกส่งเข้าโรงพยาบาลเมื่อวันที่ 26เมษายน ที่โรงพยาบาลมหาราชนครราชสีมา โดยนายแพทย์พินิศจัย นาคพันธุ์ แพทย์ประจำตัวของหลวงพ่อคูณฯ ระบุว่าหลวงพ่อคูณฯมีอาการติดเชื้อในกระแสเลือด ล่าสุดเมื่อเช้าวันที่27 เมษายน แพทย์ได้ทำการตรวจอีกครั้ง พบว่าอาการดีขึ้นตามลำดับแต่เพื่อความแน่ใจจึงสั่งงดเยี่ยม</p>
<p>"ดีแล้วเน้อ ไม่เป็นไรด๊อก ดีแล้วไม่เป็นไร เดี๋ยวจะกลับวัดแล้ว ไม่กี่วันเดี๋ยวก็กลับแล้ว จะกลับวัดอยู่แล้ว ดีแล้ว ไม่เป็นไรด๊อกลูกหลานเอ๋ย"หลวงพ่อคูณฯ กล่าว</p>
<p>ด้านนายแพทย์พินิศจัย นาคพันธุ์ แพทย์ผู้เชี่ยวชาญด้านโรคหัวใจและหลอดเลือด โรงพยาบาลมหาราชนครราชสีมา กล่าวว่าอาการโดยรวมของหลวงพ่อถือว่าดีขึ้น ส่วนระดับน้ำตาลในเลือดที่สูงจากการติดเชื้อนั้นขณะนี้ระดับน้ำตาลเริ่มลดลง ส่วนการเพาะเชื้อคาดว่าจะรู้ผลภายใน 3 วัน เนื่องจากหลวงพ่อคูณฯอายุมากและมีโรคประจำตัวหลายโรค ส่วนประชาชนที่จะเดินทางมาเยี่ยมอาการอาพาธของหลวงพ่อคูณฯขณะนี้แพทย์ยังงดเยี่ยมเพื่อป้องกันการติดเชื้อซ้ำซ้อน นายแพทย์พินิศจัยฯ กล่าว </p></body>
</news>
