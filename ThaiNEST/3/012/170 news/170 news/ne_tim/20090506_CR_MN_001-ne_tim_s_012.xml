<teiHeader>
<fileDesc>
<titleStmt>
  <title>เลขาศาลฯ ไม่ขัดรัฐบาลยืมเงินค่าธรรมเนียมแก้ปัญหาขาดงบ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-06 16:50:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000050751  </bibl>
</sourceDesc>
</fileDesc>
</teiHeader>
<news>
<headline>เลขาศาลฯ ไม่ขัดรัฐบาลยืมเงินค่าธรรมเนียมแก้ปัญหาขาดงบ</headline>
<lead>เลขาธิการศาลยุติธรรม ยันเงินค่าธรรมเนียมศาลเป็นรายได้ของแผ่นดิน หากรัฐบาลจะยืมเงินค่าธรรมเนียมศาลมาแก้ปัญหาขาดแคลนงบก็ถือเป็นอำนาจ ทางศาลไม่คัดค้าน เบิกมาใช้ได้เลย</lead>
<neck></neck>
<body><p> วันนี้ (6 พ.ค.) เมื่อเวลา <time when="14:00:00">14.00 น.</time>ที่สำนักงานศาลยุติธรรม ถ.รัชดาภิเษก นายพินิจ สุเสารัจ เลขาธิการสำนักงานศาลยุติธรรม ลงนามบันทึกความเข้าใจว่าด้วยความร่วมมือทางกฎหมาย การศาล และการบริหารงานศาลยุติธรรม ระหว่างสำนักงานศาลยุติธรรม กับ นายคำมี ไชยะวง ประธานศาลประชาชนสูงสุดแห่งสาธารณรัฐประชาธิปไตยประชาชนลาว โดยมี นายวิรัช ลิ้มวิชัย ประธานศาลฎีกา ร่วมเป็นสักขีพยาน</p>
<p> ภายหลัง นายพินิจกล่าวถึงกรณีที่รัฐบาลจะยืมเงินค่าธรรมเนียมศาล มาแก้ปัญหาขาดแคลนงบประมาณว่า เงินค่าธรรมเนียมศาลเป็นเงินที่ประชาชนที่จะยื่นฟ้องคดีแพ่งจะต้องนำเงินมาวางเป็นประกันเท่าที่จำได้ตามกฎหมายเดิมกำหนดไว้ในอัตราร้อยละ 2.5 แต่ไม่เกิน 200,000 บาท แต่กฎหมายใหม่แก้ไขให้วางค่าธรรมเนียมศาลน้อยลง โดยค่าธรรมเนียมศาล ตามระเบียบปฏิบัติกำหนดให้ศาลทั่วประเทศต้องนำส่งกระทรวงการคลังภายใน 15 วัน เมื่อคดีสิ้นสุดแล้วศาลก็จะต้องเบิกเงินจากกระทรวงการคลังคืนผู้ฟ้องคดีให้เร็วที่สุด</p>
<p>  �เงินค่าธรรมเนียมที่ศาลนำส่งกระทรวงการคลังถือเป็นรายได้ของแผ่นดิน ไม่ใช่รายได้ของศาล ซึ่งในแต่ละปีมีประมาณ 2,000 ล้านบาท แต่หากรวมเงินที่ได้จากค่าปรับในคดีอาญา จาก พ.ร.บ.การพนัน และ พ.ร.บ.ศุลกากร หลังจากจ่ายค่าสินบนนำจับให้เจ้าพนักงานร้อยละ 50 แล้ว ก็จะมีเงินที่ศาลส่งให้กระทรวงการคลังปีละประมาณ 5,000 ล้านบาท ซึ่งหากรัฐบาลจะนำเงินค่าธรรมเนียมศาลซึ่งถือเป็นรายได้ของแผ่นดินไปใช้จ่ายก็ถือเป็นอำนาจของรัฐบาล สำนักงานศาลยุติธรรมคงไม่สามารถคัดค้าน หรือแสดงความเห็นได้� เลขาธิการศาลยุติธรรมกล่าวตอนท้าย</p></body>
</news>
