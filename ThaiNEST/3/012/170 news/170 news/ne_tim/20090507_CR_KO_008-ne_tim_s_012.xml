<teiHeader>
<fileDesc>
<titleStmt>
  <title>"ป็อก"ยันไม่มีทหารจับผู้ค้าละเมิดลิขสิทธิ์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090507/12027/%e0%b8%9b%e0%b9%87%e0%b8%ad%e0%b8%81%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b8%a1%e0%b8%b5%e0%b8%97%e0%b8%ab%e0%b8%b2%e0%b8%a3%e0%b8%88%e0%b8%b1%e0%b8%9a%e0%b8%9c%e0%b8%b9%e0%b9%89%e0%b8%84%e0%b9%89%e0%b8%b2%e0%b8%a5%e0%b8%b0%e0%b9%80%e0%b8%a1%e0%b8%b4%e0%b8%94%e0%b8%a5%e0%b8%b4%e0%b8%82%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>"ป็อก"ยันไม่มีทหารจับผู้ค้าละเมิดลิขสิทธิ์</headline>
<lead>"อนุพงษ์? ยัน ก.พาณิชย์ไม่ได้ขอกำลังทหารจับผู้ค้าสินค้าละเมิดลิขสิทธิ์ย่านพัฒน์พงษ์</lead>
<neck></neck>
<body><p>(7พ.ค.) พล.อ.อนุพงษ์ เผ่าจินดา ผู้บัญชาการทหารบก ให้สัมภาษณ์กรณีข่าวว่ามีเจ้าหน้าที่ของกองอำนวยการรักษาความมั่นคงภายในราชอาณาจักร (กอ.รมน.) ร่วมกับเจ้าหน้าที่กระทรวงพาณิชย์ จับผู้ค้าย่านพัฒน์พงษ์ที่ค้าขายของละเมิดลิขสิทธิ์ ว่า ตนไม่ได้รับการร้องขอจากเจ้าหน้าที่กระทรวงพาณิชย์ และไม่ได้มีการจัดกำลังเข้าไปร่วม ถ้าหากจะมีตนก็ไม่แน่ใจว่าจะไปสามารถทำในลักษณะใด ๆ ได้ เพราะต้องให้เจ้าหน้าที่ที่ดูแลด้านกฎหมายเป็นคนดู</p>
<p>อย่างไรก็ตาม คิดว่าเจ้าหน้าที่ตามปกติของกระทรวงพาณิชย์ หรือเจ้าหน้าที่ตำรวจน่าจะทำได้ เพราะว่าเขามีการดำเนินการส่วนนี้ไม่ต้องใช้กำลังของ กอ.รมน. ซึ่งจากการติดตามข่าวไม่ทราบว่าใครเป็นใคร และใครเป็นบุคคลที่อยู่ในภาพที่ใส่เสื้อดำหรือเสื้อขาว ดังนั้นการไปวิพากษ์วิจารณ์สิ่งที่ไม่รู้จะลำบาก ต้องให้เจ้าหน้าที่เขาว่ากันไป</p>
<p>ผู้สื่อข่าวถามว่า เราจะดูแลเรื่องของมาเฟียหรือผู้ที่มีอิทธิพลอย่างไร พล.อ.อนุพงษ์ กล่าวว่า ในเรื่องภัยคุกคามที่กอ.รมน.ได้รับมอบหมายให้ดูแลไม่มีในส่วนนี้คิดว่า เราคงไม่นำเอาภาระทุกอย่างในประเทศไทยมารับผิดชอบ เจ้าหน้าที่เทศกิจหรือเจ้าหน้าที่เฉพาะที่ทำได้จะทำหน้าที่ตรงนี้ ในส่วนกอ.รมน.คงจะรับผิดชอบเฉพาะภัยคุกคาม หากว่า รัฐบาลสั่งการมาเฉพาะคงจะต้องนำไปพิจารณากันว่า จะให้ทำในเรื่องใดบ้าง</p></body>
</news>
