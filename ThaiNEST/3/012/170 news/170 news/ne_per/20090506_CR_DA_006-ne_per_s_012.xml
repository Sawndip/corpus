<teiHeader>
<fileDesc>
<titleStmt>
  <title>ปวดท้องเครียดรักษาไม่หายแขวนคอ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-06 08:32:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198290&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ปวดท้องเครียดรักษาไม่หายแขวนคอ</headline>
<lead></lead>
<neck></neck>
<body><p>เมื่อวันที่ 5 พ.ค. ผู้สื่อข่าวรายงานว่า เมื่อกลางดึก วันที่ 4 พ.ค. ที่ผ่านมา <persName><roleName>พ.ต.ท.</roleName><forename>กีรติทัศน์</forename> <surname>จิรภักดีศิริ</surname></persName> สวส.สภ.เมืองปทุมธานี รับแจ้งมีเหตุผู้หญิงผูกคอตายภายในบ้าน 2 ชั้น เลขที่ 64 ตั้งอยู่บนถนนเทศบำรุง ต.บางปรอก อ.เมือง จ.ปทุมธานี จึงรุดไปตรวจสอบพร้อมตำรวจฝ่ายสืบสวน แพทย์ รพ.ปทุมธานี และเจ้าหน้าที่มูลนิธิป่อเต็กตึ๊ง ที่เกิดเหตุบริเวณชั้นล่างของบ้าน พบศพ<persName><roleName>นาง</roleName><forename>อุษา</forename> <surname>จั่นทอง</surname></persName> อายุ 51 ปี ใช้สายอากาศทีวีที่เอามาทำเป็นราวตากผ้า ผูกคอตัวเองกับขื่อบ้าน โดย<persName><roleName>นาย</roleName><forename>สำคัญ</forename> <surname>จันทร์ลอย</surname></persName> อายุ 61 ปี สามีมาพบเข้าในสภาพห้อยต่องแต่งอยู่ จึงรีบช่วยเหลือนำร่างลงมาไว้ที่พื้น แต่ไม่ทันการ เพราะภรรยาเสียชีวิตไปแล้ว จึงตัดสินใจแจ้งตำรวจมาตรวจสอบ</p>
<p>สอบสวนเบื้องต้น <persName><roleName>นาย</roleName><forename>สำคัญ</forename></persName> สามีผู้ตายได้ให้การว่า ภรรยาป่วยเป็นโรคความดันสูง เบาหวาน หัวใจโต และน้ำท่วมปอด เข้ารักษาตัวที่รพ. แห่งหนึ่งมาตลอด กระทั่งเมื่อวันที่ 3 พ.ค. ที่ผ่านมา เกิดล้มป่วยลงอีก และได้เข้ารับการรักษาตัวที่ รพ. อีกครั้ง โดยแพทย์เจ้าของไข้ได้ตรวจรักษา และให้นอนพักรักษาตัวอยู่ที่ รพ. จนเมื่อช่วงเย็นวันที่ 4 พ.ค. อนุญาตให้กลับบ้านได้ แต่ภรรยาของตนบอกว่ายังรู้สึกปวดท้องมาก อยากขอนอนพัก รักษาตัวต่อ แต่แพทย์บอกว่าไม่เป็นอะไรมากแล้ว ให้กลับบ้านได้ ตนจึงโทรศัพท์ให้ลูกชายขับรถมารับกลับบ้าน พอมาถึงบ้านภรรยาก็บ่นน้อยใจที่แพทย์ไม่ให้นอนรักษาตัวต่อที่ รพ. กระทั่งสุดท้ายตนมาพบภรรยากลายเป็นศพผูกคอตายไปแล้ว เบื้องต้นตำรวจสันนิษฐานว่า ผู้ตายอาจเครียดที่มีโรคประจำตัวหลายโรค และล้มป่วยต้องเข้ารักษาตัวตลอด จึงตัดสินใจผูกคอตายหนีความเจ็บป่วย อย่างไรก็ดี ตำรวจจะสอบสวนหาสาเหตุที่แท้จริงอีกครั้ง.</p></body>
</news>
