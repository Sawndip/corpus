<teiHeader>
<fileDesc>
<titleStmt>
  <title>ปภ.แนะหมั่นตรวจสภาพรถลดความเสี่ยงไฟไหม้  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-07 17:23:48  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=170269  </bibl>
</sourceDesc>
</fileDesc>
</teiHeader>
<news>
<headline>ปภ.แนะหมั่นตรวจสภาพรถลดความเสี่ยงไฟไหม้</headline>
<lead>กรมป้องกันและบรรเทาสาธารณภัย แนะลดความเสี่ยงจากไฟไหม้รถยนต์ โดยหมั่นตรวจสอบเครื่องยนต์</lead>
<neck></neck>
<body><p><persName><roleName>นาย</roleName><forename>อนุชา</forename> <surname>โมกขะเวส</surname></persName> อธิบดีกรมป้องกันและบรรเทาสาธารณภัย เปิดเผยว่า อุบัติเหตุไฟไหม้รถมีสาเหตุจากปัจจัยภายนอกระบบเครื่องยนต์ เช่น ตัวถังได้รับความกระทบกระเทือนจนเกิดประกายไฟ ส่วนปัจจัยภายในเกิดจากความร้อน เชื้อเพลิงและประกายไฟมารวมตัวกันในระดับที่เหมาะสมจึงเอื้ออำนวยให้เกิดเพลิงไหม้ โดยส่วนใหญ่รถที่มักเกิดเพลิงไหม้ ได้แก่รถรุ่นเก่าที่ผ่านการปรับแต่งสภาพและใช้อะไหล่ที่ไม่มีคุณภาพหรือต่ำกว่ามาตรฐาน เช่น ใช้สายไฟต่ำกว่าเกณฑ์ ทำให้ไฟฟ้าลัดวงจร หรือการใช้อะไหล่ที่ไม่ได้ขนาด ทำให้เกิดการเสียดสีกันจนเกิดประกายไฟ หากมีความร้อนและเชื้อเพลิงจะทำให้เกิดเพลิงไหม้เครื่องยนต์ ส่วนรถใหม่ก็อาจเกิดเพลิงไหม้ได้ หากเจ้าของรถไม่ใส่ใจดูแลรักษาสภาพเครื่องยนต์ เช่น หม้อน้ำแห้ง ฝาปิดถังน้ำมันเชื้อเพลิงมีรอยแตกร้าว เป็นต้น เพื่อลดความเสี่ยงในการเกิดเพลิงไหม้รถ ควรปฏิบัติตน ดังนี้ ก่อนขับขี่ ควรตรวจสอบสภาพรถให้พร้อมใช้งาน เติมน้ำหม้อน้ำ ในระดับที่กำหนด ท่อน้ำมันเชื้อเพลิงไม่มีรอยรั่ว ไม่มีเศษวัสดุติดในหม้อน้ำและท่อยาง สายพานมีความตึงในค่าที่กำหนด โดยเฉพาะกระโปรงหน้ารถ หากมีเขม่าดำเกาะ แสดงว่า เครื่องยนต์ทำงานไม่สมบูรณ์ รวมถึงตรวจดูใต้ท้องรถหากมีร่อยรอยน้ำมันหยด ควรรีบแก้ไขโดยด่วน รวมทั้งจัดเตรียมขวดน้ำเปล่า และถังดับเพลิงเคมีขนาดเล็กไว้ด้านข้างคนขับ เพื่อสามารถหยิบมาใช้ได้ทันที เมื่อเกิดเหตุฉุกเฉินขณะขับขี่ รถส่วนใหญ่มักเกิดเพลิงไหม้ในขณะที่รถกำลังวิ่ง ดังนั้น ผู้ขับขี่ควรสังเกตบริเวณกระโปรงหน้ารถ เพราะเป็นที่ตั้งของเครื่องยนต์และสายไฟที่อาจทำให้เกิดประกายไฟ รวมถึงกระโปรงหลังรถ โดยเฉพาะรถที่ติดตั้งถังก๊าซ หากรถเกิดอาการกระตุกเมื่อสตาร์ท หรือในขณะขับขี่ ควรนำรถไปตรวจสอบสภาพทันที เพราะแสดงว่าเครื่องยนต์ทำงานขัดข้อง หรือถังน้ำมันรั่ว ทำให้มีอากาศเข้าไปในตัวถังจนเกิดการเผาไหม้ไม่สม่ำเสมอ กรณีเกิดเพลิงไหม้รถ ผู้ขับขี่ควรตั้งสติ และรีบนำรถเข้าจอดข้างทางในทันที พร้อมดับเครื่องยนต์ เพื่อตัดสัญญาณไฟ และรีบโทรแจ้งเหตุด่วนเหตุร้าย 191 ศูนย์รับแจ้งเหตุเพลิงไหม้ 199 สายด่วนนิรภัย 1784 หากเพลิงไหม้เพียงเล็กน้อย ให้นำผ้าแห้ง ผ้าที่เปียกน้ำ ทราย มาโปะหรือตบบริเวณไฟไหม้</p></body>
</news>
