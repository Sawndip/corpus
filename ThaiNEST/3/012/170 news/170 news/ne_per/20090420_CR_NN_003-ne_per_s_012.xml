<teiHeader>
<fileDesc>
<titleStmt>
  <title>ออกหมายจับสห. แค่ปืนลั่นใกล้รถ ยิงตร.สายสืบดับ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=157887  </bibl>
</sourceDesc>
</fileDesc>
</teiHeader>
<news>
<headline>ออกหมายจับสห. แค่ปืนลั่นใกล้รถ ยิงตร.สายสืบดับ</headline>
<lead></lead>
<neck></neck>
<body><p>เหตุสารวัตรทหารเลือดร้อนชักปืนยิงตำรวจครั้งนี้ เปิดเผยขึ้นเมื่อวันที่ 19 เมษายน ภายหลังตำรวจ สภ.เมืองสุราษฎร์ธานี เข้าตรวจสอบเหตุยิงกันบนลานจอดรถร้านอาหารกงซี่ ถนนท่าชนะ เทศบาลนครสุราษฎร์ธานี โดยพบเพียงกองเลือด ส่วนผู้ถูกยิง คือ <persName><roleName>ส.ต.อ.</roleName><forename>ธนวัฒน์</forename> <surname>ปลัดรักษา</surname></persName> อายุ 34 ปี ผบ.หมู่ ศูนย์สืบสวนตำรวจภูธรภาค 8 เสียชีวิตระหว่างนำส่ง รพ.เมื่อตามไปตรวจสอบพบว่าถูกยิงด้วยปืนขนาด 9 มม.ที่ใบหน้า 1 นัด หน้าอก 2 นัด และต้นขาขวาอีก 1 นัด</p>
<p>สอบสวนทราบว่า ขณะที่ผู้เสียชีวิตกับเพื่อนนั่งดื่มกินอยู่ที่ร้านบริเวณที่เกิดเหตุ เมื่อกลับออกมาด้วยอาการเมาสุราผู้เสียชีวิตได้ชักปืนออกมาแต่ปืนเกิดลั่นจนสัญญาณกันขโมยรถยนต์ที่จอดอยู่ข้าง ๆ ส่งเสียงดังขึ้น จากนั้นไม่นานคนร้ายซึ่งทราบภายหลัง คือ <persName><roleName>ส.อ.</roleName><forename>โชคดี</forename> หรือ<addName>ปิ๊ก</addName> <surname>เกื้อสกุล</surname></persName> สารวัตรทหารค่ายวิภาวดีรังสิต ได้ตรงเข้ามาชักปืนยิงใส่ผู้เสียชีวิตก่อนหลบหนีไป ทั้งนี้ ตำรวจเชื่อว่าสาเหตุน่าจะเกิดจากความไม่พอใจที่ปืนของผู้เสียชีวิตมาลั่นใกล้รถจึงชักปืนออกมายิงใส่ผู้เสียชีวิต อย่างไรก็ดี ตำรวจได้รวบรวมพยานหลักฐานขออนุมัติหมายจับ <persName><roleName>ส.อ.</roleName><forename>โชคดี</forename></persName> ไว้แล้ว</p></body>
</news>
