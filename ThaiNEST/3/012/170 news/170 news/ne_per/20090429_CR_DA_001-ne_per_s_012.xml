<teiHeader>
<fileDesc>
<titleStmt>
  <title>ไฮโซปืนโหด สิบโทแค่เมาชนโต๊ะขี่เบนซ์ซุ่มดักยิงดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-04-29 07:57:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=197628&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ไฮโซปืนโหด สิบโทแค่เมาชนโต๊ะขี่เบนซ์ซุ่มดักยิงดับ</headline>
<lead>ส.ท.ทหารชะตาขาดพาเพื่อนชายหญิงไปเที่ยวดื่มกินย่านเลียบทางด่วนเอกมัย-รามอินทรา เพื่อนเมาได้ที่ลุกขึ้นเต้นพลาดเซไปชนโต๊ะกลุ่มนักเที่ยวขาประจำจนเกิดเรื่องวิวาทกัน แต่ รปภ.มาห้ามทัพไว้ได้ กลุ่มคู่กรณีเลยขับรถเบนซ์กับบีเอ็มไปดักรอใกล้ ๆ ร้าน พอเห็นคู่อริขับรถผ่านมาจึงใช้ก้อนหินปาใส่ก่อนจะใช้ปืนยิงใส่ถูก ส.ท. คนขับดับคาพวงมาลัย ตร.นำผู้ต้องสงสัยมาเค้นสอบจนรู้ตัวคนร้าย พร้อมกับยึดรถเบนซ์มาให้ พฐ. ตรวจหาเขม่าดินปืน เตรียมขอศาลออกหมายจับคนร้าย</lead>
<neck></neck>
<body><p>เมื่อเวลา 02.30 น. วันที่ 28 เม.ย. <persName><roleName>พ.ต.ต.</roleName><forename>มารุต</forename> <surname>แก้วประเสริฐ</surname></persName> พงส. (สบ2) สน.วังทองหลาง รับแจ้งเหตุยิงกันตายที่ใกล้ปั๊มแก๊สยงกิจ ถนนประดิษฐ์มนูธรรม แขวงและเขตวังทองหลาง จึงไปที่เกิดเหตุพร้อมด้วย <persName><roleName>พล.ต.ท. </roleName> <forename>วรพงษ์</forename> <surname>ชิวปรีชา</surname></persName> ผบช.น. <persName><roleName>พล.ต.ต.</roleName><forename>วิมล</forename> <surname>เปาอินทร์</surname></persName> ผบก.น.4 กำลังตำรวจจำนวนหนึ่ง เจ้าหน้าที่ พฐ. แพทย์นิติเวช และเจ้าหน้าที่มูลนิธิร่วมกตัญญู พบรถแวนยี่ห้อโตโยต้า (อแวนซา) สีบรอนซ์เงิน หมายเลขทะเบียน ฌฌ 9902 กรุงเทพมหานคร จอดอยู่ในสภาพกระจกข้างด้านซ้ายแตกเป็นรูใหญ่ มีรูกระสุนปืนที่ประตูหน้าขวาฝั่งคนขับ 1 รู และประตูหลังด้านขวาอีก 2 รู ภายในรถพบ <persName><roleName>ส.ท.</roleName><forename>ทัศนัย</forename> <surname>จุลนันทร์</surname></persName> อายุ 30 ปี ทหารสังกัด พัน ร. 1 รอ. นั่งเสียชีวิตที่เบาะคนขับ มีบาดแผลถูกยิงด้วยกระสุนปืนไม่ทราบขนาดที่หลังกกหูขวา 1 นัด</p>
<p>สอบสวน <persName><roleName>นาย</roleName><forename>สิทธิชัย</forename> <surname>มาทอง</surname></persName> อายุ 20 ปี พนักงานปั๊มแก๊สยงกิจ ให้การว่า ก่อนเกิดเหตุ เห็นกลุ่มคนร้าย 4 คน ขับรถเบนซ์สีบรอนซ์เทา กับรถเก๋งยี่ห้อบีเอ็มดับเบิลยู จำสีไม่ได้ มาจอดอยู่ริมถนนหน้าปั๊มแก๊ส พอรถผู้ตายขับผ่านมาอย่างช้า ๆ หนึ่งในคนร้ายใช้ก้อนหินปาใส่รถของผู้ตายจนกระจกแตกก่อนที่คนร้ายอีกคนจะยิงปืนใส่ 3 นัด จนรถผู้ตายเสียหลักจอดนิ่งอยู่ในที่เกิดเหตุ แล้วคนร้ายทั้งหมดพากันวิ่งไปขึ้นรถขับหลบหนี ตนกับเพื่อนอีกสองคนจึงรีบวิ่งเข้าไปดูพบว่าในรถผู้ตายมีเพื่อน ๆ นั่งมาด้วย 4 คน โดยเพื่อนผู้ตายคิดว่าพวกตนเป็นคนร้ายที่ก่อเหตุได้รุมทำร้ายตนกับเพื่อนบาดเจ็บเล็กน้อย ก่อนที่ตำรวจจะมาถึงที่เกิดเหตุ</p>
<p>ส่วนสาเหตุที่ <persName><roleName>ส.ท.</roleName><forename>ทัศนัย</forename></persName> ถูกยิงตาย มาจาก เมื่อตอนค่ำ <persName><roleName>ส.ท.</roleName><forename>ทัศนัย</forename></persName> กับเพื่อนชายหญิงพากันไปเที่ยวดื่มกินกันที่โรงเหล้าแสงจันทร์ สาขาเอกมัย-รามอินทรา ที่อยู่ใกล้กับที่เกิดเหตุ โดยผู้ตายกับเพื่อนนั่งอยู่โต๊ะติดกับกลุ่มคนร้าย หลังจากดื่มกินกันจนเมาได้ที่เพื่อนของ <persName><roleName>ส.ท.</roleName> <forename>ทัศนัย</forename></persName>ได้ลุกขึ้นเต้นแต่พลาดเซไปชนโต๊ะกลุ่มคนร้ายจนเกิดทะเลาะวิวาทกันขึ้น แต่ รปภ.ของร้านมาห้ามแยกสองฝ่ายออกจากกัน จากนั้นกลุ่มคนร้ายได้ขับรถออกไปดักรอที่หน้าปั๊มแก๊สกระทั่งรถผู้ตายขับผ่านมาจึงปาหินและยิงปืนใส่ถูกผู้ตายเสียชีวิต</p>
<p>ต่อมาตอนสายวันเดียวกัน <persName><roleName>พ.ต.อ.</roleName> <forename>อาณัติ</forename> <surname>เกล็ดมณี</surname></persName> รองผบก.น.4 เปิดเผยว่า ตำรวจรู้ตัวคนร้ายหมดแล้วเป็นกลุ่มนักเที่ยวที่เที่ยวโรงเหล้าแสงจันทร์เป็นประจำมีอยู่ 7 คน ขณะนี้ฝ่ายสืบสวน สน.วังทองหลาง และ กก.  สส.บก.น.4 ได้นำตัวผู้ต้องสงสัย 4 ราย มาสอบสวนปากคำ โดยทั้งหมดยอมรับว่าอยู่ในเหตุการณ์ ทะเลาะวิวาทกันในร้าน แต่ไม่ได้อยู่ตอนเกิดเหตุยิงกัน ส่วนเพื่อนในกลุ่มผู้ต้องสงสัยอีก 3 คน ตำรวจรู้ข้อมูลหมดแล้วว่าเป็นใคร นอกจากนั้น ตำรวจยังยึดรถเบนซ์ สีบรอนซ์เงิน รุ่น อี 280 ทะเบียน ศฉ 6736 กรุงเทพมหานคร และรถกระบะนิสสัน รุ่นฟรอนเทียร์ สีบรอนซ์เงิน ทะเบียน ปก 4401 กรุงเทพมหานคร ซึ่งพยานระบุว่าเป็นรถที่คนร้ายใช้ก่อเหตุมาให้เจ้าหน้าที่ พฐ.ตรวจหาเขม่าดินปืนที่ประตูด้านซ้ายของรถเบนซ์ด้วย เพราะพยานยืนยันว่าคนที่นั่งข้างคนขับรถเบนซ์เป็นผู้ใช้อาวุธปืนยิง ขณะเดียวกันพนักงานสอบสวนกำลังรวบรวมพยานหลักฐานเพื่อขอศาลออกหมายจับคนร้ายแล้ว.</p></body>
</news>
