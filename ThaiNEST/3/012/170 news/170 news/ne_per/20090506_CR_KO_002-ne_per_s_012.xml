<teiHeader>
<fileDesc>
<titleStmt>
  <title>"ติ๊ก ชีโร่"แจ้งจับ18มงกุฎตุ๋นเงินในร้านโดนัท  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-06 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090506/11880/%e0%b8%95%e0%b8%b4%e0%b9%8a%e0%b8%81%e0%b8%8a%e0%b8%b5%e0%b9%82%e0%b8%a3%e0%b9%88%e0%b9%81%e0%b8%88%e0%b9%89%e0%b8%87%e0%b8%88%e0%b8%b1%e0%b8%9a18%e0%b8%a1%e0%b8%87%e0%b8%81%e0%b8%b8%e0%b8%8e%e0%b8%95%e0%b8%b8%e0%b9%8b%e0%b8%99%e0%b9%80%e0%b8%87%e0%b8%b4%e0%b8%99%e0%b9%83%e0%b8%99%e0%b8%a3%e0%b9%89%e0%b8%b2%e0%b8%99%e0%b9%82%e0%b8%94%e0%b8%99%e0%b8%b1%e0%b8%97.html  </bibl>
</sourceDesc>
</fileDesc>
</teiHeader>
<news>
<headline>"<persName><addName>ติ๊ก ชีโร่</addName></persName>"แจ้งจับ18มงกุฎตุ๋นเงินในร้านโดนัท</headline>
<lead>เมื่อเวลา 10.00 น.วันที่ 6 พ.ค.52 <persName><roleName>นาย</roleName><forename>มนัสวิน</forename> <surname>นันทเสน</surname></persName> หรือ <persName><addName>ติ๊ก ชีโร่</addName></persName> นักร้องและนักแสดงชื่อดังเจ้าของเพลง "รักไม่ยอมเปลี่ยนแปลง" ได้เดินทางเข้าพบ <persName><roleName>ร.ต.ท.</roleName><forename>บัญชา</forename> <surname>บุญเชิด</surname></persName> พนักงานสอบสวน (สบ 1) สน.ดินแดง เพื่อแจ้งความลงบันทึกประจำวันไว้เป็นหลักฐานว่า ถูกแก๊ง 18 มงกุฎ ตุ๋นหลอกเชิดเงิน ที่ร้าน "โดนัทโดดีโด" ภายในห้างแฟชั่นมอลล์ อนุสาวรีย์ชัย</lead>
<neck></neck>
<body><p><persName><roleName>นาย</roleName><forename>มนัสวิน</forename></persName> ให้การว่า ตนเปิดร้านขายโดนัท ชื่อ "โดดีโด" อยู่ที่ชั้น 2 ของห้างแฟชั่นมอลล์ ย่านอนุสาวรีย์ชัยสมรภูมิ โดยปกติจะมีพนักงานขายประจำอยู่ที่ร้าน 2 คน ซึ่งเวลาประมาณ 14.00 น.วานนี้ (5 พ.ค.) ก็มีหญิงวัยกลางคน ทำทีมาขอซื้อโดนัทที่ร้านจำนวน 5 กล่อง รวมราคา 460 บาท จากนั้นก็ได้ให้พนักงานคนหนึ่งนำโดนัทไปส่งชั้นล่างของห้างสรรพสินค้าดังกล่าว โดยยังไม่ได้ชำระเงิน</p>
<p>"หลังจากนั้นหญิงคนดังกล่าว ก็บอกให้พนักงานยืนรออยู่ และจะไปเอาเงินมาให้ จากนั้นก็ได้กลับมาที่ร้านแล้วหลอกพนักงานอีกคนที่อยู่ในร้านว่าได้ชำระค่าโดนัทไปแล้ว  1,000 บาท แต่พนักงานคนที่ถือโดนัทตามไปส่งนั้นไม่มีเงินทอน ประกอบช่วงนั้นมีลูกค้าเยอะ พนักงานกำลังยุ่งไม่ทันได้เอะใจ จึงหยิบเงินเงินทอนแก่หญิงคนดังกล่าว ไปเป็นจำนวนเงิน 540 บาท " นักร้องคนดัง กล่าวและว่า</p>
<p>ที่มาแจ้งความวันนี้ก็ไม่ได้ต้องการให้เป็นคดีความแต่อย่างใด เพียงแค่ต้องการให้ลงบันทึกประจำวันไว้เท่านั้น และขอให้เจ้าหน้าที่ตำรวจออกตรวจสอบแก๊งมิจฉาชีพรายนี้ด้วย เพราะเท่าที่ทราบจากผู้ค้าในห้างแฟชั่นมอลล์ด้วยกันทราบว่าเมื่อวานนี้ก็เกิดเหตุการณ์ในลักษณะเดียวกันหลายครั้ง ซึ่งคาดว่าน่าจะเป็นการก่อเหตุของกลุ่มคนแก๊งเดียวกัน</p></body>
</news>
