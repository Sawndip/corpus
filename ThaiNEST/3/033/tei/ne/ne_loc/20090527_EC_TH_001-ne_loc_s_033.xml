<teiHeader>
<fileDesc>
<titleStmt>
  <title>'กอร์ปศักดิ์-พรทิวา'ยุติศึกเกาเหลา อคส.ห้ามจุ้น  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 21:30:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/8916  </bibl>
</sourceDesc>
</fileDesc>
</teiHeader>
<news>
<headline>'กอร์ปศักดิ์-พรทิวา'ยุติศึกเกาเหลา อคส.ห้ามจุ้น</headline>
<lead>ตั้งคณะทำงานพิเศษกำหนดยุทธศาสตร์ระบายสินค้าเกษตร มีอธิบดีกรมการค้าต่างประเทศเป็นประธาน มั่นใจมีความโปร่งใส โยนพาณิชย์พิจารณาล้มประมูลข้าว ...</lead>
<neck></neck>
<body><p>ผู้สื่อข่าวรายงานว่า เมื่อเวลา 19.30 น. วันที่ 27 พ.ค. นายสุเทพ เทือกสุบรรณ รองนายกรัฐมนตรี ฝ่ายความมั่นคง แถลงผลการประชุมคณะกรรมการยุทธศาสตร์ควบคุมการะบายสินค้าเกษตรว่า ผลการประชุมได้ข้อสรุปที่มั่นใจว่า รัฐบาลจะเดินหน้าระบายสินค้าเกษตรได้ราบรื่นคือ จะให้ นางพรทิวา นาคาศัย รมว.พาณิชย์ ไปตั้งคณะทำงานเป็นพิเศษเกี่ยวกับการระบายสินค้าเกษตร โดยมีอธิบดีกรมการค้าต่างประเทศเป็นประธาน เพื่อยกร่างยุทธศาสตร์การจำหน่ายและระบายสินค้าเกษตร ในยุทธศาสตร์นี้ประกอบด้วย เวลาในการระบายสินค้าว่า จะใช้ช่วงเวลา ปริมาณและราคากลางที่จะจำหน่ายควรเป็นอย่างไร  </p>
<p>รองนายกฯ สุเทพ กล่าวเพิ่มว่า จากนั้นให้เสนอต่อคณะอนุกรรมการด้านตลาดที่มี รมว.พาณิชย์เป็นประธาน เมื่อคณะอนุกรรมการฯพิจารณาเสร็จจะเสนอต่อประธานคณะกรรมการนโยบายสินค้า เกษตรแต่ละชนิดที่มีรองนายกฯ เป็นประธาน โดยตกลงกันว่าจะทำอย่างรวดเร็ว และเป็นความลับ ไม่ต้องนำเข้าสู่ที่ประชุมคณะรัฐมนตรี (ครม.) อีก โดย 3-4 เดือนจึงรายงานให้ ครม.รับทราบครั้งหนึ่ง และ ครม.ไม่ต้องมาร่วมกำหนดราคา   </p>
<p>นายสุเทพ กล่าวต่อว่า รูปแบบการจำหน่ายจะมีการแยกคุณภาพสินค้าตามเกรด สินค้าไม่ขายแบบคละคุณภาพ มีเซอร์เวเยอร์ (ผู้ทำการสำรวจ) คอยสำรวจโดยตลอด เมื่อตกลงกันแบบนี้กระทรวงพาณิชย์มีความสุข สบายใจ โดยกรมการค้าต่างประเทศจะทำหน้าที่วางยุทธศาสตร์ในการจำหน่าย ส่วนองค์การคลังสินค้า(อคส.) และองค์การตลาดเพื่อเกษตรกร(อตก.)จะมีหน้าที่เป็นผู้ดูแลรักษาสินค้า ไม่ทำหน้าที่จำหน่าย   </p>
<p>เมื่อถามว่า เมื่อมีการวางหลักเกณฑ์เช่นนี้ กระทรวงพาณิชย์จะต้องล้มการประมูลข้าวให้กับเอกชน 17 รายหรือไม่ นายสุเทพกล่าวว่า เราพิจารณากันเฉพาะหลักเกณฑ์ แต่ไม่ได้ล้วงลึกถึงงานที่กระทรวงพาณิชย์ดำเนินการมา หลังจากวันนี้กระทรวงพาณิชย์ไปทำตามหลักเกณฑ์ การประชุมครั้งนี้ทำให้เกิดความชัดเจนขึ้น เพราะต่อไปการระบายสินค้าจะมีคณะทำงานที่มีอธิบดีกรมการค้าต่างประเทศเป็น ประธาน และจะเสนอยุทธศาสตร์ในช่วง 2-3 เดือนตามภาวะตลาดที่เห็นว่า เหมาะสมและในราคากลางที่กำหนดไว้   </p>
<p>นางพรทิวา นาคาศัย รมว.พาณิชย์ กล่าวถึงกรณีที่กระทรวงพาณิชย์จะล้มการประมูลข้าวกับเอกชน 17 รายหรือไม่ว่า คงไปทำให้เข้าหลักเกณฑ์ และยังไปไม่ถึงในรายละเอียดที่จะไปเปลี่ยนผู้ประมูล ซึ่งการประชุมวันนี้กระทรวงพาณิชย์เห็นชอบด้วย และจะมาปรับในการทำงานให้เข้ากับหลักเกณฑ์ เมื่อถามว่า เอกชนบอกว่า หากยังมีปัญหาอยู่จะฟ้องร้องภายใน 3 วันนี้ นางพรทิวากล่าวว่า เดี๋ยวค่อยว่ากัน เมื่อถามว่า มั่นใจหรือไม่ว่า หลักเกณฑ์ที่กำหนดขึ้นจะมีความโปร่งใส นางพรทิวากล่าวว่า ที่ประชุมยอมรับกันได้ และกรมการค้าต่างประเทศเป็นประธานวางหลักเกณฑ์ จึงมีความต่อเนื่องในการกำหนดยุทธศาสตร์ ไม่มีประเด็นปัญหา เป็นเรื่องที่คิดกันไปเอง   </p>
<p>เมื่อถามว่า ความรู้สึกตอนนี้ พอใจกับข้อสรุปที่ออกมาหรือไม่ นางพรทิวาตอบว่า หากมีข้อสรุปแบบนี้ แล้วคุยกันรู้เรื่องทำงานได้รวดเร็วขึ้น เพราะสินค้าเกษตรรอไม่ได้ ตลาดรอไม่ได้ เพราะราคาสินค้าเกษตรขึ้นลงตลอดเวลา ถ้าเป็นแบบนี้ทำงานได้รวดเร็วขึ้น</p></body>
</news>
