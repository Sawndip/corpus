<teiHeader>
<fileDesc>
<titleStmt>
  <title>น้ามวลเป็นรอง เกือบครบวงจร แต่ยังพอได้เฮ!  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-03-23 21:57:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.thaipost.net/news/230309/2185  </bibl>
</sourceDesc>
</fileDesc>
</teiHeader>
<news>
<headline>น้ามวลเป็นรอง เกือบครบวงจร แต่ยังพอได้เฮ!</headline>
<lead>"ก่อเกียรติกรุ๊ปฯ"  ยอมรับ  "ประมวลศักดิ์"  เป็นรองเกือบครบวงจร  แต่กระดูกมวย  ประสบการณ์  จะช่วยให้มีลุ้นในการขึ้นชิงแชมป์โลก  WBO  กับ  "โลเปซ"  นักมวยเจ้าถิ่น  วอนแฟนมวยช่วยเป็นกำลังใจ  ทีวีช่อง  7  ถ่ายสดจาก<placeName>เปอร์โตริโก</placeName>  อาทิตย์  29  มี.ค.นี้</lead>
<neck></neck>
<body><p>"เสี่ยโก้"  ก่อเกียรติ  พาณิชยารมณ์  โปรโมเตอร์  "ก่อเกียรติกรุ๊ปฯ"  เผยว่า  ตนพร้อมคณะผู้ให้การสนับสนุน  ซึ่งประกอบด้วย  นายนริส  สิงหวังชา  นายณรงค์  ว่องประเสริฐการ  และนายสายันต์  กันเจียก  กำหนดออกเดินทาง  อังคาร  24  มี.ค.นี้  เพื่อไปสมทบ  "น้ามวล"  ประมวลศักดิ์  ก่อเกียรติยิม  ที่บินล่วงหน้าไปแล้ว  ก่อนจะขึ้นชกชิงแชมป์รุ่นจูเนียร์แบนตั้มเวต  องค์กรมวยโลก  (WBO)  กับ  โฮเซ  โลเปซ  จ่าฝูงเจ้าถิ่น  ในวันอาทิตย์   29  มี.ค.นี้  ที่สังเวียนมวยโคลิซิโอ  รูเบนโรดิเกวซ  <placeName><prefix>เมือง</prefix>บายามอน</placeName>,  <placeName>เปอร์โตริโก</placeName>  ยอมรับว่าประมวลศักดิ์เป็นรองเกือบครบวงจร  นอกจากอายุจะปาเข้าไป  40  ปีแล้ว  ยังใช้เวลาเดินทางยาวนานร่วม  25  ชั่วโมง  ขณะเดียวกันต้องควบคุมน้ำหนักที่เกินพิกัดอยู่  5  ปอนด์  และเสียเปรียบช่วงชกอีกด้วย</p>
<p>โปรโมเตอร์  "ก่อเกียรติกรุ๊ปฯ"  กล่าวว่า  เจ้าของตำแหน่งชาว<placeName>เปอร์โตริกัน</placeName>ปัจจุบันอายุ  36  ปี  อ่อนกว่าประมวลศักดิ์แค่  4  ปีถือว่าไม่มีความแตกต่างมากนัก  ฉะนั้นจึงอยู่ที่ว่าใครจะรักษาสภาพร่างกายได้ดีกว่ากัน  ส่วนกระดูกมวย  ประสบการณ์  ประมวลศักดิ์ไม่เป็นรองแน่  เพราะผ่านสังเวียนมาทั้งมวย<placeName>ไทย </placeName> มวยสากลสมัครเล่น  น่าจะส่งผลให้ประมวลศักดิ์มีลุ้น  ไม่ใช่ไร้ความหวัง   เวลาที่เหลืออยู่ตนมั่นใจว่าประมวลศักดิ์ต้องทำน้ำหนักได้เท่าพิกัด  115  ปอนด์  และเชื่อว่าสภาพร่างกายจะฟื้นเร็วเช่นเดียวกับทุกครั้งที่ชกในเมืองไทย  การขึ้นชิงแชมป์โลกครั้งนี้ถือว่าเป็นครั้งสุดท้ายของ  "น้ามวล"  แล้ว  อยากให้แฟนมวยชาว<placeName>ไทย</placeName>ช่วยส่งแรงใจเชียร์  ซึ่งทีวีสีช่อง  7  จะถ่ายทอดสดกลับมาให้ชมตั้งแต่เวลา  10.00  น.เป็นต้นไป.</p></body>
</news>
