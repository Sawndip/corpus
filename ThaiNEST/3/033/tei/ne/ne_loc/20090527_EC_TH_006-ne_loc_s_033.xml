<teiHeader>
<fileDesc>
<titleStmt>
  <title>ส่งออกหนุนกอร์ปศักดิ์ ดึงกรมการค้าดูแลข้าว  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 19:40:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/8903  </bibl>
</sourceDesc>
</fileDesc>
</teiHeader>
<news>
<headline>ส่งออกหนุนกอร์ปศักดิ์ ดึงกรมการค้าดูแลข้าว</headline>
<lead>ผู้ส่งออกรับลูก "กอร์ปศักดิ์" ดึงการระบายข้าวให้กรมการค้าต่างประเทศ หลังถูกการเมืองยึดอำนาจ สั่งให้อคส. ผ่านคนของตัวเอง จัดการประมูลตามใจชอบ ฟันค่าหัวคิว</lead>
<neck></neck>
<body><p>ผู้สื่อข่าวรายงานจากกระทรวงพาณิชย์ว่า ผู้ส่งออกข้าวเห็นด้วยกับการที่นายกอร์ปศักดิ์ สภาวสุ รองนายกรัฐมนตรี ได้เสนอให้นำโครงการระบายสินค้าเกษตรมาอยู่ในความรับผิดชอบของกรมการค้าต่างประเทศ เพราะมีความเชี่ยวชาญมากกว่าองค์การคลังสินค้า (อคส.) ที่ขณะนี้ยังไม่มีแม้แต่ตัวผู้อำนวยการ ทำให้นักการเมืองส่งคนใกล้ชิดเข้ามาบริหารจัดการผลประโยชน์ได้ง่าย และเป็นรัฐวิสาหกิจ ที่กฎระเบียบไม่เข้มงวดเท่ากับหน่วยงานราชการ </p>
<p>แต่หากเป็นการดำเนินการของกรมการค้าต่างประเทศ ซึ่งเป็นข้าราชการ จะทำให้การเมืองแทรกแซงได้ยาก และข้าราชการมีความระมัดระวังในการทำงาน แต่ก็ไม่แน่ใจว่า จะมีความโปร่งใสจริงหรือไม่ เพราะกรมการค้าต่างประเทศ เคยฝากผลงานเปิดระบายข้าวในสต๊อกรัฐบาลครั้งเดียว 1.7 ล้านตันให้กับผู้ส่งออกเพียงรายเดียวมาแล้ว ในสมัยที่นายวัฒนา เมืองสุข เป็นรมว.พาณิชย์ ทั้งนี้ปัจจุบัน อคส.มีนายนาคม ธีรสุวรรณจักร เป็นรักษาการผู้อำนวยการ และมีนายวิวัฒน์ เลาหพูนรังษี เป็นประธานคณะกรรมการ (บอร์ด)</p>
<p>ผู้สื่อข่าวรายงานต่อว่า ปกติการระบายข้าวสารในสต๊อกรัฐบาล เป็นอำนาจหน้าที่ของกรมการค้าต่างประเทศ เพราะเป็นฝ่ายเลขานุการของคณะอนุกรรมการระบายข้าว ที่แต่งตั้งโดยคณะกรรมการนโยบายข้าวแห่งชาติ (กขช.) แต่นางพรทิวาอาศัยอำนาจในฐานะเป็นประธานคณะอนุกรรมการระบายข้าว มอบหมายให้อคส. เป็นผู้ดำเนินการ และให้กรมการค้าต่างประเทศ เป็นเพียงกรรมการเท่านั้น</p></body>
</news>
