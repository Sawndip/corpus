<teiHeader>
<fileDesc>
<titleStmt>
  <title>'เมโล'ชู้ต 43 แต้มนำชัยนักเกตส์,คาวาเลียร์สชนะรวด 11 เกม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-29 10:56:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=194739&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>'เมโล'ชู้ต 43 แต้มนำชัยนักเกตส์,คาวาเลียร์สชนะรวด 11 เกม</headline>
<lead></lead>
<neck></neck>
<body><p>ศึกบาสเกตบอล เอ็นบีเอ <placeName>สหรัฐอเมริกา</placeName> เมื่อวันศุกร์ที่ 27 มี.ค. ที่ผ่านมา เดนเวอร์ นักเกตส์ บุกไปเฉือน ดัลลัส มาเวอริกส์ ถึงถิ่น<placeName>อเมริกัน</placeName> แอร์ไลน์ส เซ็นเตอร์ 103-101 ฮีโร่ของเกมนี้ ได้แก่   “เมโล” คาร์เมโล แอนโทนี ที่ชู้ตไปถึง 43 แต้ม 11 รีบาวด์ พร้อมเป็นผู้เลย์อัพทำ 2 แต้มตัดสินเกมในช่วง 12.2 วินาทีสุดท้าย ช่วยให้ นักเกตส์ คว้าชัยได้อย่างหวุดหวิด สถิติเพิ่มเป็นชนะ 47 แพ้ 26 นำฝูงกลุ่มนอร์ทเวสต์ ดิวิชั่น ทาง มาเวอริกส์ ที่ไม่มี การ์ดจอมจ่าย เจสัน คิดด์ ซึ่งบาดเจ็บ หลังลงเล่นติดต่อกันมาถึง 100 เกม ตั้งแต่ปีที่แล้ว ได้ เดิร์ก โนวิตซกี สตาร์ดังเมืองเบียร์ ทำ 26 แต้ม 11     รีบาวด์, โฮเซ ฮวน บาเรีย ตัวสำรองบวกเพิ่ม 22 แต้ม, เจสัน เทอร์รี ชู้ต 20 แต้ม แต่ช่วยทีมไม่ไหว สถิติลดลงเหลือชนะ 43 แพ้ 29 อยู่ที่ 4 กลุ่มเซาท์เวสต์ ดิวิชั่น</p>
<p>ด้าน คลีฟแลนด์ คาวาเลียร์ส ร้อนแรงไม่หยุด เปิดรังควิกเคน โลนส์ อารีน่า ต้อนนิ่ม มินนิโซตา ทิมเบอร์วูล์ฟส์ 107-85 ได้ เลบรอน เจมส์ ทำ 25 แต้ม 12 รีบาวด์ 7 แอสซิสต์,    โม วิลเลียมส์ บวกเพิ่ม 22 แต้ม ช่วยให้ทีมคว้าชัยชนะ 11 เกมรวด สถิติเพิ่มเป็นชนะ 59 แพ้ 13 สถิติในบ้านชนะ 34 แพ้แค่เกมเดียว คว้าแชมป์กลุ่มเซ็นทรัล ดิวิชั่น ไปครองแน่นอนแล้ว ฝั่ง ทิมเบอร์วูล์ฟส์ ได้ เควิน เลิฟ และแรนดี โฟเย ทำคนละ 18 แต้ม แต่ช่วยทีมไม่ได้ สถิติลดลงเหลือชนะ 20 แพ้ 53 จมบ๊วยกลุ่มนอร์ทเวสต์ ดิวิชั่น</p>
<p>ผลการแข่งขันในคู่อื่น ๆ มีดังต่อไปนี้ ออร์แลนโด เมจิก ชนะ มิลวอคกี บัคส์ 110-94, โตรอนโต แรปเตอร์ส ชนะ โอกลาโฮมา ซิตี ธันเดอร์ 112-96, ชาร์ลอตต์ บ๊อบแคตส์ ชนะ ฟิลา เดลเฟีย เซเวนตีซิกเซอร์ส 100-95, ลอสแอนเจลิส เลเกอร์ส ชนะ นิวเจอร์ซีย์ เนตส์ 103-95, นิว ยอร์ก นิกส์ ชนะ นิวออร์ลีนส์ ฮอร์เนตส์ 103-93, บอสตัน เซลติกส์ ชนะ แอตแลนตา ฮอว์กส์ 99-93, ซานอันโตนิโอ สเปอร์ส ชนะ ลอสแอนเจลิส คลิปเปอร์ส 111-98, เมมฟิส กริซซ์ลีย์ ชนะ ซาคราเมนโต คิงส์ 113-95.</p></body>
</news>
