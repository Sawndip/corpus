<teiHeader>
<fileDesc>
<titleStmt>
  <title>ผู้ผลิตน้ำอัดลมสุดทนห้ามขึ้นราคา  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-19 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco03190552&sectionid=0103&day=2009-05-19  </bibl>
</sourceDesc>
</fileDesc>
</teiHeader>
<news>
<headline>ผู้ผลิตน้ำอัดลมสุดทนห้ามขึ้นราคา</headline>
<lead>เล็งถกรัฐหลังแบกต้นทุนหลังแอ่น "เป๊ปซี่"กำไรเพิ่มสวนยอดขายตก</lead>
<neck>"เป๊ปซี่"สุดทนน้ำตาลแพงแต่ขึ้นราคาน้ำอัดลมไม่ได้ เร่งเจรจารัฐบาลช่วยหาทางออก เหตุสินค้าน้ำตาลซึ่งเป็นวัตถุหลักควบคุมโดยกระทรวงอุตสาหกรรม แต่เครื่องดื่มอัดลมเป็นสินค้าควบคุมของกระทรวงพาณิชย์ วอนอย่าเก็บภาษีสรรพสามิตน้ำอัดลมเพิ่มอีก ชี้ผลกำไรไตรมาสแรกพุ่งขึ้น 34% มาจากการจัดการบริหารต้นทุนที่ดี แม้ยอดขายจะลดลงจากช่วงเดียวกันของปีก่อน</neck>
<body><p>นายสมชาย บุญสุข ประธานคณะกรรมการบริหาร บริษัท เสริมสุข จำกัด (มหาชน) เปิดเผยว่า จากสภาพเศรษฐกิจและการเมืองที่ส่งผลต่อความเชื่อมั่นผู้บริโภค บวกกับต้นทุนการผลิตที่ไม่สามารถควบคุมได้ ส่งผลให้ไตรมาสแรกของปีนี้ บริษัทมีรายได้รวม 5,032 ล้านบาท ลดลงจากช่วงเดียวกันของปีที่ผ่านมา 11 ล้านบาท อย่างไรก็ตาม บริษัทสามารถมีกำไร 123 ล้านบาท เติบโตเพิ่มขึ้น 34% เพราะบริษัทจัดการบริหารต้นทุนได้ดี ทั้งเรื่องการกระจายสินค้า การดีไซน์บรรจุภัณฑ์ใหม่ลดการใช้เม็ดพลาสติค เป็นต้น ทั้งนี้ ตั้งเป้าทั้งปีโตเพิ่ม 5% จากปีก่อนที่มีรายได้ 19,420 ล้านบาท </p>
<p>"นอกจากสภาพเศรษฐกิจและการเมืองที่ทำให้ต้องลุ้นตลอดเวลาแล้ว การออกนโยบายของภาครัฐถือเป็นอีกสิ่งที่บริษัทและผู้ประกอบการทั้งภาคอุตสาหกรรมมีความกังวล โดยเร็วๆ นี้ภาคอุตสาหกรรมน้ำอัดลมจะเร่งเจรจากับรัฐบาลเพื่อหาทางออก โดยเฉพาะการกำหนดประเภทของสินค้าซึ่งขณะนี้อยู่ในกลุ่มสินค้าควบคุมของกระทรวงพาณิชย์ ทำให้ไม่สามารถปรับขึ้นราคาได้แม้ต้นทุนการผลิตจะเพิ่มสูงขึ้นถึง 34% ซึ่งราคาน้ำตาลเป็นอำนาจการควบคุมโดยกระทรวงอุตสาหกรรม โดยต้นทุนการใช้น้ำตาลขณะนี้บริษัทใช้ปริมาณมากคือ 100 ล้านกิโลกรัมต่อปี คิดเป็น 20% ของต้นทุนการผลิตทั้งหมด หลังจากนี้หากภาครัฐมีนโยบายจะจัดเก็บภาษีสรรพสามิตน้ำอัดลมเพิ่มขึ้นอีก ก็จะยิ่งซ้ำเติมผู้ประกอบการมากขึ้น" </p>
<p>นายสมชายกล่าวว่า ปีนี้บริษัทเตรียมใช้เม็ดเงินลงทุนรวม 1,150 ล้านบาท เพิ่มขึ้นจากปีก่อนใช้อยู่ 550 ล้านบาท แบ่งเป็นซื้อเครื่องจักรใหม่ราคา 550 ล้านบาท เพื่อรองรับการเพิ่มกำลังผลิตขวด PET ส่วนกลยุทธ์การดำเนินงานปีนี้ จะเน้น P3 คือด้านผลิตภัณฑ์ (Portfolio) การทำงานเพื่อการเติบโตอย่างยั่งยืน (Performance) และการให้ความสำคัญกับบุคลากร (People) โดยปีนี้จะให้ความสำคัญกับการทำตลาดผลิตภัณฑ์ทุกตัว ทั้งในกลุ่มน้ำอัดลม และกลุ่มเครื่องดื่มไม่อัดลม เพื่อให้ตอบสนองความต้องการของผู้บริโภคที่เปลี่ยนแปลงไป ซึ่งปัจจุบันรายได้ 75% ของบริษัทมาจากน้ำอัดลม 25% มาจากกลุ่มไม่อัดลมที่ยังคงเติบโตอย่างต่อเนื่องเฉลี่ยปีละ 15% ขณะเดียวกันภายในปีนี้บริษัทจะทำตลาดผลิตภัณฑ์ใหม่อีกอย่างน้อย 1-2 ตัว </p></body>
</news>
