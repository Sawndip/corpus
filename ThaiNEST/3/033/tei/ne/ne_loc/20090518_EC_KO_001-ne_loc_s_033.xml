<teiHeader>
<fileDesc>
<titleStmt>
  <title>ยืนวงเงินสร้างสายสีม่วง1.4หมื่นล้าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090518/13388/%e0%b8%a2%e0%b8%b7%e0%b8%99%e0%b8%a7%e0%b8%87%e0%b9%80%e0%b8%87%e0%b8%b4%e0%b8%99%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%aa%e0%b8%b2%e0%b8%a2%e0%b8%aa%e0%b8%b5%e0%b8%a1%e0%b9%88%e0%b8%a7%e0%b8%871.4%e0%b8%ab%e0%b8%a1%e0%b8%b7%e0%b9%88%e0%b8%99%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ยืนวงเงินสร้างสายสีม่วง1.4หมื่นล้าน</headline>
<lead>สั่งผู้บริหาร รฟม.เตรียมข้อมูลแจกแจงค่าก่อสร้างรถไฟฟ้าสายสีม่วงวงเงิน 1.49 หมื่นล้านบาท ไขข้อข้องใจทุกฝ่าย ระบุต้องการให้โครงการเดินหน้าโดยเร็ว เพราะมีปัญหาล่าช้ามากแล้ว หวั่นราคาค่าก่อสร้างขยับขึ้นอีก</lead>
<neck></neck>
<body><p>นายวิชาญ คุณากูลสวัสดิ์ อธิบดีกรมทางหลวงชนบท ในฐานะกรรมการการรถไฟฟ้าขนส่งมวลชนแห่ง<placeName><prefix>ประเทศ</prefix>ไทย</placeName> (รฟม.) เปิดเผยว่า ได้ให้ผู้บริหาร รฟม.จัดทำรายละเอียดแจกแจงค่าก่อสร้างโครงการรถไฟฟ้าสายสีม่วง ช่วง<placeName>บางใหญ่</placeName>-<placeName>บางซื่อ</placeName> สัญญาที่ 1 หรือโครงสร้างยกระดับตะวันออกจาก<placeName>เตาปูน</placeName>-<placeName><prefix>สะพาน</prefix>พระนั่งเกล้า</placeName> ระยะทาง 12 กิโลเมตร ซึ่งได้ข้อสรุปราคาก่อสร้างที่ 14,965 ล้านบาท เนื่องจากมีการตั้งข้อสังเกตเกี่ยวกับความเหมาะสมของราคาก่อสร้างดังกล่าว
</p>
<p>"ในสัปดาห์หน้าคณะกรรมการ รฟม.จะประชุมในเรื่องการก่อสร้างรถไฟฟ้าสายสีม่วง เมื่อมีการตั้งข้อสังเกตเรื่องราคาก่อสร้าง จึงให้ รฟม.ไปทำรายละเอียดมาให้คณะกรรมการพิจารณาอีกครั้ง ซึ่งส่วนตัวต้องการให้โครงการเดินหน้าโดยเร็ว เพราะที่ผ่านมามีปัญหาล่าช้ามาก และยังต้องเปิดซองราคาสัญญาก่อสร้างอีก 2 สัญญา หรือหากต้องการประกวดราคาใหม่จะยิ่งทำให้การดำเนินโครงการล่าช้า และยังไม่ชัดเจนว่าราคาค่าก่อสร้างจะปรับเพิ่มขึ้นอีกหรือไม่" นายวิชาญกล่าว
</p>
<p>ในรายการค่าก่อสร้างที่ต้องพิจารณาเป็นพิเศษ เช่น ค่าเค ค่ารื้อย้ายสาธารณูปโภค ซึ่งที่ผ่านมาได้เจรจากับผู้รับเหมาให้ปรับลดราคาค่าก่อสร้าง เนื่องจากราคาวัสดุก่อสร้าง และราคาน้ำมันในปัจจุบันลดลงจากช่วงที่ประกวดราคา ซึ่งขณะนั้นผู้รับเหมาก่อสร้าง คือ กลุ่มซีเคทีซี จอยท์เวนเจอร์ ที่มีบริษัท ช.การช่าง จำกัด (มหาชน) เป็นแกนนำ ได้เสนอราคาครั้งแรกที่ 16,724.50 ล้านบาท
</p>
<p>นอกจากนั้น ที่ประชุมยังจะมีการพิจารณาวาระการคัดเลือกบุคคลเพื่อดำรงตำแหน่งผู้ว่าการ รฟม. ซึ่งคณะกรรมการสรรหาจะเสนอรายชื่อบุคคลที่ผ่านการคัดเลือกให้คณะกรรมการพิจารณา หากคณะกรรมการเห็นชอบตามที่คณะกรรมการสรรหาเสนอก็จะได้เจรจาเรื่องเงินเดือนและสวัสดิการต่างๆ และลงนามว่าจ้างต่อไป
</p></body>
</news>
