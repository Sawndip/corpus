<teiHeader>
<fileDesc>
<titleStmt>
  <title>เปิดช่องกองถ่ายตั้งบริษัทขอลดภาษี  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-12 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/120509/4521  </bibl>
</sourceDesc>
</fileDesc>
</teiHeader>
<news>
<headline>เปิดช่องกองถ่ายตั้งบริษัทขอลดภาษี</headline>
<lead> กระทรวงการท่องเที่ยวฯ  ชงรัฐบาลลดภาษีกองถ่ายหนัง  หลังเจอพิษการเมืองไล่หนีไปเพื่อนบ้าน</lead>
<neck></neck>
<body><p> นางสาวศศิธารา  พิชัยชาญณรงค์  ปลัดกระทรวงการท่องเที่ยวและกีฬา  กล่าวว่า  ขณะนี้ได้มอบหมายให้สำนักงานพัฒนาการท่องเที่ยว  (สพท.)  ให้ไปศึกษาแนวทาง  รวมทั้งหาข้อมูลการคืนภาษีให้กับบริษัทต่างชาติที่เข้ามาถ่ายทำใน<placeName><prefix>ประเทศ</prefix>ไทย  </placeName> จาก  2  แนวทางเบื้องต้น  คือ  การคืนภาษี  7%  เฉพาะรายการใหญ่  อาทิ  การเก็บภาษีอุปกรณ์  การจัดเลี้ยงขนาดใหญ่  เป็นต้น  และการให้ผู้ประกอบการต่างชาติตั้งเป็นบริษัทชั่วคราวแล้วเข้ามาถ่ายทำภาพยนตร์ในไทย  เพื่อจะสามารถขอลดภาษีได้ </p>
<p>ทั้งนี้  ได้ตั้งกรอบระยะเวลาให้  สพท.ศึกษาและนำมาเสนอในสัปดาห์นี้  ซึ่งข้อสรุปอาจเป็นการใช้แนวทางใดแนวทางหนึ่งหรืออาจเป็นทั้ง  2  แนวทางก็เป็นได้  โดยหลังจากนั้นจะมีการนำเสนอต่อนายชุมพล  ศิลปอาชา  รัฐมนตรีว่าการกระทรวงการท่องเที่ยวฯ  ได้พิจารณาเพื่อเสนอต่อคณะรัฐมนตรี  (ครม.)  เพื่อขอตั้งเป็นมาตรการระยะสั้น  2  ปีต่อไป    </p>
<p>อย่างไรก็ตาม  ที่ผ่านมาเอกชนได้เข้ามาเรียกร้องให้รัฐบาลเพิ่มแรงจูงใจดึงกองถ่ายภาพยนตร์  โดยได้เสนอให้คืนภาษีกับบริษัทที่มาถ่ายทำใน<placeName><prefix>ประเทศ</prefix>ไทย </placeName> ไม่เก็บภาษีนักแสดงต่างชาติ  รวมถึงการลดภาษีให้กับบริษัทที่นำอุปกรณ์ถ่ายทำเข้ามาไทย</p>
<p>  ทั้งนี้  เนื่องจากปี  2551  <placeName><prefix>ประเทศ</prefix>ไทย</placeName>มีรายได้จากภาพยนตร์เรื่องยาว  ไม่รวมภาพยนตร์ขนาดสั้น  ประมาณ  2  พันล้านบาท  เติบโต  80%  เมื่อเทียบกับปี  2550  แต่หลังจากเกิดปัญหาความขัดแย้งทางการเมืองได้ส่งผลให้กองถ่ายภาพยนตร์หันไปถ่ายทำที่เวียดนามและฟิจิแทนการใช้สถานที่ของไทย  โดยจากต้นปีนี้จนถึงปัจจุบันกองถ่ายภาพยนตร์เรื่องยาวยังไม่เดินทางเข้ามาถ่ายทำในไทยเลย </p>
<p> "ปัจจุบันเรายังคงเก็บภาษีจากกองถ่ายต่างประเทศ  จะมีรายได้เพียง  42  ล้านบาทต่อปีเท่านั้น   แต่ถ้ามีมาตรการผลักดันส่งเสริมให้กองถ่ายภาพยนตร์ต่างประเทศเข้ามา  เชื่อว่า  1-2  ปี  ไทยจะมีรายได้จากกองถ่ายฯ  ต่างชาติ  ไม่ต่ำกว่า  5,000  ล้านบาท"  นางสาวศศิธารากล่าว.</p></body>
</news>
