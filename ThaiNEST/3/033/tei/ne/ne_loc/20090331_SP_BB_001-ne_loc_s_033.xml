<teiHeader>
<fileDesc>
<titleStmt>
  <title>"ประหยัด"คว้าตั๋วไปออกัสตา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-31 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/31/news_28475075.php?news_id=28475075  </bibl>
</sourceDesc>
</fileDesc>
</teiHeader>
<news>
<headline>"ประหยัด"คว้าตั๋วไปออกัสตา</headline>
<lead></lead>
<neck></neck>
<body><p>ประหยัด มากแสง ทำสำเร็จ ผงาดขึ้นอันดับ 47 โลก คว้าตั๋วไปเล่นศึกกอล์ฟเมเจอร์แรกของปี "เดอะ มาสเตอร์ส" ที่<placeName>ออกัสตา</placeName> <placeName>สหรัฐ</placeName> เจ้าตัวสุดปลื้มที่เคยถูกชาวต่างชาติดูถูก ว่า จะไม่มีโปรไทยได้รับเชิญไปเล่นรายการนี้อีก โวถึงไม่ถูกเชิญก็มีฝีมือดีพอที่จะทำอันดับโลกไปเล่นเองได้ เตรียมเดินทางบุกแดนมะกัน วันที่ 2 เม.ย.นี้ เพื่อเตรียมตัว 1 สัปดาห์เต็ม หวังลุ้นเล่นให้ครบทั้ง 4 วัน พร้อมมองข้ามชอต ขยับติด 30 อันดับแรกของโลก และได้เข้าไปเล่นในศึกยูเอส โอเพ่น ทำสถิติลงแข่งในเมเจอร์ครบทั้ง 4 รายการให้ได้
ในที่สุด ความฝันของ "ไอ้หนุ่มเทอร์โบ" ประหยัด มากแสง ยอดโปรกอล์ฟมือ 1 ของ<placeName>ไทย</placeName>ที่จะได้เข้าไปเล่นในศึกดวลวงสวิงรายการเมเจอร์แรกของปี "ยูเอส มาสเตอร์ส" เป็นปีที่ 2 ติดต่อกันก็เป็นความจริง เมื่อการประกาศอันดับคะแนนสะสมนักกอล์ฟโลก ล่าสุดเมื่อวันที่ 29 มี.ค.ที่ผ่านมา ซึ่งจะเป็นสัปดาห์สุดท้ายของการคัดเลือกนักกอล์ฟที่ติด 1 ใน 50 อันดับแรกของโลก ได้รับเชิญให้เข้าไปเล่นในศึกเดอะมาสเตอร์ส 2009 ที่จะมีขึ้นที่<placeName><prefix>สนาม</prefix>ออกัสตา</placeName> <placeName>จอร์เจีย</placeName> <placeName>สหรัฐ</placeName> ระหว่างวันที่ 9-12 เม.ย.นี้ เมื่อ ประหยัด ที่เพิ่งคว้าอันดับ 2 ร่วมในการแข่งขันกอล์ฟ<placeName>เอเชี่ยน</placeName>ทัวร์ รายการ แบล็กเมาเท่น มาสเตอร์ส ที่ <placeName><prefix>อ.</prefix>หัวหิน</placeName> <placeName><prefix>จ.</prefix>ประจวบคีรีขันธ์</placeName> เมื่อสุดสัปดาห์ที่ผ่านมา มีอันดับขยับจากที่ 50 มาอยู่ที่ 47 ด้วยคะแนนสะสม 2.291 แต้ม คว้าสิทธิไปเล่นศึกใหญ่รายการนี้ ที่นักกอล์ฟทั่วโลกใฝ่ฝันจะไปสัมผัสบรรยากาศอันยิ่งใหญ่สักครั้งในชีวิตได้สำเร็จ</p>
<p>ทันทีที่ทราบข่าวดีนี้ ประหยัด กล่าวด้วยสีหน้าสุดปลื้มและภาคภูมิใจ ว่า จากการที่ได้รับเชิญไปเล่นเมื่อปีก่อน ด้วยโควตาไวลด์การ์ดของเจ้าภาพ แต่ต้องถอนตัวออกในวันที่ 2 ของการแข่งขัน เนื่องจากมีอาการบาดเจ็บที่หลัง หลังจากนั้น มีคำปรามาสตามมาว่า นับจากนี้คงจะไม่มีการเชิญโปรกอล์ฟของไทยเข้าร่วมรายการนี้อีกแล้ว ทำให้เกิดแรงผลักดันให้ตนเองมุ่งมั่น และให้สัมภาษณ์ต่อผู้สื่อข่าวต่างประเทศไปว่า ในเมื่อไม่มีใครเชิญก็จะทำอันดับโลกให้ติดอยู่ในเกณฑ์ที่จะได้เข้าร่วมแข่งขันให้ได้</p>
<p>"ผมคงจะเดินทางไปถึง<placeName>สหรัฐ</placeName>ก่อนการแข่งขัน 1 สัปดาห์ โดยจะเดินทางออกจาก<placeName><prefix>ประเทศ</prefix>ไทย</placeName>ในวันที่ 2 เม.ย.นี้ และจะระวังไม่ให้เจ็บซ้ำ เพราะตั้งเป้าว่าจะเล่นครบทั้ง 4 วัน"
ประหยัด ยังกล่าวอีกว่า ดีใจและภูมิใจในผลงานที่ผ่านมา ได้สร้างสถิติต่างๆ ขึ้นมาอย่างมากมาย ไม่ว่าการเข้าไปติด 1 ใน 50 อันดับแรกของโลก โดยเฉพาะล่าสุด ที่อยู่อันดับ 47 ถือว่าเป็นอันดับที่ดีที่สุดในชีวิต การเป็นคนไทยคนแรกที่ได้เล่นมาสเตอร์สถึง 2 ครั้งในรูปแบบที่แตกต่างกัน คือ ทั้งได้รับเชิญเข้าไปเล่น และผ่านการคัดเลือกเข้าไปเล่นเอง จากนี้คงต้องเดินหน้าไล่ล่าฝันต่อไป คือ การเข้าไปติดเป็น 30 อันดับแรกของโลกให้ได้</p>
<p>"ส่วนความฝันอีกอย่างของผมที่ต้องทำให้ได้ ก็คือ การได้เล่นในศึกเมเจอร์ครบทั้ง 4 รายการ ที่ผ่านมาผมได้เล่นในแล้ว 3 รายการ คือ เดอะมาสเตอร์ส ดิ โอเพ่น (บริติช โอเพ่น) ยูเอส พีจีเอ แชมเปียนส์ชิพ ทำให้ยังเหลืออีกรายการเดียว คือ ยูเอส โอเพ่น ที่จะต้องไปร่วมแข่งขันให้ได้" ประหยัด กล่าว</p></body>
</news>
