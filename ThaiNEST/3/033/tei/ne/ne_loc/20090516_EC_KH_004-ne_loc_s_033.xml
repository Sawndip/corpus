<teiHeader>
<fileDesc>
<titleStmt>
  <title>ธารารมณ์จี้รัฐคืนเงินลดภาษี3.3%  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObFkyOHdPVEUyTURVMU1nPT0=&sectionid=TURNd05RPT0=&day=TWpBd09TMHdOUzB4Tmc9PQ==  </bibl>
</sourceDesc>
</fileDesc>
</teiHeader>
<news>
<headline>ธารารมณ์จี้รัฐคืนเงินลดภาษี3.3%</headline>
<lead></lead>
<neck></neck>
<body><p>นายวสันต์ เคียงศิริ กรรมการผู้จัดการ บริษัท ธารารมณ์ เอ็นเตอร์ไพรส์ จำกัด (มหาชน) เปิดเผยว่า ใน 3 เดือนแรกของปีนี้บริษัทมียอดขายคิดเป็น 30% ของเป้าหมายปีนี้ที่ 920 ล้านบาท และเพื่อให้ยอดขายใน 6 เดือนแรกของปีขึ้นไปที่ 50% ของเป้าหมาย ทำให้บริษัทต้องมีกิจกรรมการตลาดเพื่อกระตุ้นการตัดสินใจซื้อ ล่าสุดได้จัดแคมเปญ "บลูเซลล์แฟร์ หั่นกำไรช่วยชาติ" ถึงสิ้นเดือนพ.ค.นี้ เพื่อชิมลางว่าขณะนี้ตลาดกลับสู่ภาวะปกติแล้วหรือยัง โดยนำบ้านสร้างเสร็จ 10 หลัง ในทุกโครงการมาลดราคาเพิ่มอีกประมาณ 2% จากเดิมที่ลดอยู่แล้ว 3% ประกอบด้วยโครงการพรอเมนาด โฮม <placeName>ธนบุรี</placeName>, เนเบอร์โฮม วัชรพล, พาร์คเวย์ ชาเลต์, ทาวน์เฮาส์ การ์เด้น สวีท ดิ อินดี้ โฮม และอาคารพาณิชย์ พาร์คเวย์ เพลส คาดว่าจะมียอดขายประมาณ 80 ล้านบาท</p>
<p>นายวสันต์ยังกล่าวถึงมาตรการลดหย่อนภาษีธุรกิจเฉพาะ 3.3% ซึ่งขณะนี้ยังไม่มีผลบังคับใช้ ทำให้ผู้ประกอบการต้องเผชิญความเสี่ยงทั้งในส่วนลดราคาบ้านที่ผู้ประกอบการคาดว่าจะได้จากการลดหย่อนภาษีธุรกิจเฉพาะจากภาครัฐไปแล้ว ขณะเดียวกันยังได้สำรองจ่ายภาษีในส่วนที่รัฐบาลจะลดหย่อนให้ไปก่อน ซึ่งขณะนี้ยังไม่มีรัฐบาลหรือข้าราชการที่เกี่ยวข้องให้คำตอบได้ว่ามาตรการดังกล่าวจะมีผลบังคับใช้เมื่อใด </p></body>
</news>
