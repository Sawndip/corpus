<teiHeader>
<fileDesc>
<titleStmt>
  <title>เบทาโกรชนซีพี ลุยฟู้ดส์เซอร์วิส  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-14 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/140509/4636  </bibl>
</sourceDesc>
</fileDesc>
</teiHeader>
<news>
<headline>เบทาโกรชนซีพี ลุยฟู้ดส์เซอร์วิส</headline>
<lead> "เบทาโกร"  เปิดแนวรบอาหารพร้อมทาน  ทุ่ม  300  ล้าน  ผุดโรงงานใหม่   ลุยตลาดฟู้ดส์เซอร์วิสก่อนลงตลาดค้าปลีก  อีก  2  ปีผุดช็อปทั่วประเทศ  ด้านซีพีเอฟโชว์กำไรพุ่ง  71%</lead>
<neck></neck>
<body><p> นายสัตว์แพทย์นพพร  วายุโชติ  รองกรรมการผู้จัดการใหญ่เครือเบทาโกร  เปิดเผยว่า  ปีนี้เป็นปีที่บริษัทรุกเข้าสู่ตลาดอาหารปรุงสุกและอาหารพร้อมทานในประเทศอย่างจริงจัง  ภายใต้แบรนด์เบทเทอร์ฟู้ด   โดยพัฒนาสินค้าออกวางจำหน่ายรวมกว่า   10  เมนู  เช่น  ปีกไก่  นักเก็ต  ขาหมู  หมูตุ๋น  เริ่มจากการทำตลาดเจาะช่องทางฟู้ดส์เซอร์วิส  ร้านอาหาร  ภัตตาคาร  โรงแรม  นอกจากนี้เตรียมลงทุนเพิ่มอีก  300  ล้านบาท  ก่อสร้างโรงงานผลิตสินค้าอาหารพร้อมทานและผลิตได้ในปีนี้  เพื่อรองรับแผนบุกตลาด  และหลังจากสร้างความแข็งแกร่งในตลาดฟู้ดส์เซอร์วิสแล้วจะเริ่มบุกตลาดค้าปลีก </p>
<p> ขณะเดียวกัน  บริษัททุ่มงบ  20  ล้านบาท  รีลอนช์ผลิตภัณฑ์เบทเทอร์ฟู้ดใหม่ทั้งหมด  ทั้งสินค้าเดิมในกลุ่มไส้กรอก  แฮม  และอาหารพร้อมทานกลุ่มใหม่  โดยตั้งเป้าเพิ่มส่วนแบ่งเป็น  8%  จากตลาดรวม  1.6  หมื่นล้านบาท  คิดเป็นยอดขาย  1,300  ล้านบาท  เพิ่มขึ้นจาก  1,000  ล้านบาทในปีที่ผ่านมา  โดยเป็นผลิตภัณฑ์กลุ่มไส้กรอกสูงถึง  80%  และตั้งเป้าส่วนแบ่งตลาด  15%  ในทุกกลุ่มสินค้า </p>
<p> สำหรับผลประกอบการไตรมาสแรกมียอดขายตามเป้าหมาย  แต่ผลกำไรต่ำกว่าเป้าหมาย  10-20%  เพราะราคาไก่ในประเทศลดลง  อย่างไรก็ตามในไตรมาส  2  ราคาสินค้าเริ่มกลับเข้าสู่ภาะปกติ  เชื่อว่าปีนี้มีรายได้ตามเป้า  4.5  หมื่นล้านบาท  จากปีก่อน  4  หมื่นล้านบาท  แบ่งเป็นรายได้จากสินค้าเกษตร  50%  และอาหาร  50% </p>
<p>  "บริษัททยอยเพิ่มจุดจำหน่ายของตัวเองมากขึ้นภายใต้ชื่อเบทาโกรช็อป  ปัจจุบันมีแล้ว  40  จุด  และเพิ่มให้ครบ  80  จุดทั่วประเทศ  เมื่อรวมจุดขายของคอนวีเนียนสโตร์ที่เป็นพันธมิตร  เช่น  แฟมิลี่มาร์ทและจีสโตร์  หากได้ครบ  1  หมื่นจุดจะพร้อมทำตลาดค้าปลีก  เชื่อว่าเริ่มบุกตลาดค้าปลีกได้ภายใน  2  ปี"  นายสัตวแพทย์นพพรกล่าว</p>
<p>  ด้าน   บมจ.เจริญโภคภัณฑ์อาหาร  หรือซีพีเอฟ  รายงานกำไรสุทธิไตรมาสแรก  771  ล้านบาท  เพิ่มขึ้นจากช่วงเดียวกันของปีก่อน  71%  โดยอัตราทำกำไรปรับตัวดีขึ้นจากนโยบายการบริหารด้านการผลิต  การบริหารกระบวนการทำงานและการบริหารการเงิน  ประกอบกับธุรกิจสัตว์น้ำทั้งในและต่างประเทศเริ่มกลับสู่ภาวะปกติ.</p></body>
</news>
