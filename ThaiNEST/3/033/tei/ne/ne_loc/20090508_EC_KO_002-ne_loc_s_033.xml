<teiHeader>
<fileDesc>
<titleStmt>
  <title>ธปท.กระทุ้งแบงก์ลดดอกเบี้ยกู้ หวังรัฐเร่งลงทุนปั๊มเศรษฐกิจ-รับห่วงการเมืองปะทุอีก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-08 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090508/12132/%e0%b8%98%e0%b8%9b%e0%b8%97.%e0%b8%81%e0%b8%a3%e0%b8%b0%e0%b8%97%e0%b8%b8%e0%b9%89%e0%b8%87%e0%b9%81%e0%b8%9a%e0%b8%87%e0%b8%81%e0%b9%8c%e0%b8%a5%e0%b8%94%e0%b8%94%e0%b8%ad%e0%b8%81%e0%b9%80%e0%b8%9a%e0%b8%b5%e0%b9%89%e0%b8%a2%e0%b8%81%e0%b8%b9%e0%b9%89%e0%b8%ab%e0%b8%a7%e0%b8%b1%e0%b8%87%e0%b8%a3%e0%b8%b1%e0%b8%90%e0%b9%80%e0%b8%a3%e0%b9%88%e0%b8%87%e0%b8%a5%e0%b8%87%e0%b8%97%e0%b8%b8%e0%b8%99%e0%b8%9b%e0%b8%b1%e0%b9%8a%e0%b8%a1%e0%b9%80%e0%b8%a8%e0%b8%a3%e0%b8%a9%e0%b8%90%e0%b8%81%e0%b8%b4%e0%b8%88%e0%b8%a3%e0%b8%b1%e0%b8%9a%e0%b8%ab%e0%b9%88%e0%b8%a7%e0%b8%87%e0%b8%81%e0%b8%b2%e0%b8%a3%e0%b9%80%e0%b8%a1%e0%b8%b7%e0%b8%ad%e0%b8%87%e0%b8%9b%e0%b8%b0%e0%b8%97%e0%b8%b8%e0%b8%ad%e0%b8%b5%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>ธปท.กระทุ้งแบงก์ลดดอกเบี้ยกู้ หวังรัฐเร่งลงทุนปั๊มเศรษฐกิจ-รับห่วงการเมืองปะทุอีก</headline>
<lead>ธปท.หวังรัฐผลักดันเม็ดเงินลงทุน ช่วยปั๊มเศรษฐกิจให้ติดลบน้อยลง รับปัญหาการเมืองยังน่าห่วง หากรุนแรงอีกทุนนอกเผ่นหนีแน่ แถมกระทบการใช้จ่ายในประเทศ ส่งสัญญาณแบงก์พาณิชย์ลดดอกเบี้ยกู้ขาเดียว ด้านสบน.เร่งเจรจากู้เงินฟื้นฟูเศรษฐกิจ</lead>
<neck></neck>
<body><p>นางธาริษา วัฒนเกส ผู้ว่าการธนาคารแห่ง<placeName><prefix>ประเทศ</prefix>ไทย</placeName> (ธปท.) กล่าวในงานสัมมนา “ไขประเด็นเศรษฐกิจ” ว่า หากภาครัฐสามารถผลักดันเม็ดเงินลงทุนได้จริงตามที่ประกาศไว้ จะช่วยลดผลกระทบทางด้านเศรษฐกิจ โดยอาจจะติดลบเหลือ 3.5% ตามที่ภาครัฐคาดหวัง อย่างไรก็ตาม ภาวะการเมืองยังเป็นเรื่องที่ต้องติดตาม หากเกิดความไม่มั่นคงและเกิดปัญหารุนแรงอีก ความเชื่อมั่นของนักลงทุนอาจจะหดหายไป</p>
<p>"โดยเฉพาะนักลงทุนต่างประเทศที่ขณะนี้แม้จะชะลอการลงทุนใน<placeName><prefix>ประเทศ</prefix>ไทย</placeName> เพราะภาวะเศรษฐกิจ หากการเมืองรุนแรงแล้วเขาย้ายฐานออกไปจะลำบาก ซึ่งจะส่งผลมาถึงความเชื่อมั่นการจับจ่ายของคนในประเทศอีกด้วย” นางธาริษา กล่าว</p>
<p>ผู้ว่าการ ธปท. กล่าวด้วยว่า นับจากนี้ไปคาดว่าธนาคารพาณิชย์ต่างๆ น่าจะมีการปรับลดดอกเบี้ยเงินกู้ โดยไม่ต้องลดดอกเบี้ยเงินฝากตามที่คณะกรรมการนโยบายการเงิน (กนง.) ลดดอกเบี้ยมาแล้ว 2.5% เหลือ 1.25% ซึ่งที่ผ่านมาต้องยอมรับว่าธนาคารพาณิชย์ลดดอกเบี้ยเงินกู้ช้า เพราะมีต้นทุนเงินฝากค่อนข้างสูงเนื่องจากเป็นการระดมระยะยาว แต่ขณะนี้ถือได้ว่ามีระยะเวลาที่สมควรจะลดดอกเบี้ยได้แล้ว ประกอบกับความต้องการสินเชื่อในระบบน้อยลง เมื่อเป็นเช่นนี้ธนาคารพาณิชย์จึงสมควรลดดอกเบี้ยเงินกู้ไม่ต้องลดดอกเบี้ยเงินฝาก
</p>
<p>“ในเรื่องสภาพคล่องที่เอสเอ็มอีระบุว่ามีปัญหา เพราะแบงก์ไม่ปล่อยกู้ ทาง ธปท.ได้หารือกับธนาคารพาณิชย์มีการพูดคุยให้ดูแลผู้ประกอบการ แต่คงจะไม่ออกระเบียบอะไรออกมาที่จะฝืนกลไกตลาด ขณะเดียวกันหากไปดูถึงการปล่อยสินเชื่อทั้งระบบแล้วในไตรมาส 1 ปีนี้ ยังขยายตัว 5% แม้เศรษฐกิจจะติดลบ 5-6% ก็ตาม” ผู้ว่าการ ธปท. กล่าว</p>
<p>นายพงษ์ภานุ เศวตรุนทร์ ผู้อำนวยการ สำนักบริหารหนี้สาธารณะ (สบน.) เปิดเผยถึงกรอบการเจรจากู้เงินเพื่อฟื้นฟูเศรษฐกิจและพัฒนาโครงสร้างพื้นฐานว่า กรอบวงเงินที่จะขอกู้ประมาณ 2 พันล้านดอลลาร์<placeName>สหรัฐ</placeName> หรือประมาณ 7 หมื่นล้านบาท โดยจะกู้เงินจากธนาคารโลก 3.5 หมื่นล้านบาท ส่วนที่เหลือจะกู้จาก ธนาคารเพื่อการพัฒนา<placeName>เอเชีย</placeName>(เอดีบี) และองค์การความร่วมมือระหว่างประเทศแห่งญี่ปุ่น(ไจก้า) เท่ากันคือ 1.75 หมื่นล้านบาท ซึ่งกรอบวงเงินกู้จากธนาคารโลกอยู่ระหว่างการเจรจารายละเอียด เพื่อให้สามารถนำร่างสัญญาเงินกู้เข้าเสนอในรัฐสภาให้ทันก่อนปิดสมัยประชุม คาดว่าจะเซ็นสัญญาได้ในเดือนมิถุนายน
</p>
<p>นายเลอศักดิ์ จุลเทศ ผู้อำนวยการธนาคารออมสิน กล่าวว่า เห็นด้วยที่รัฐบาลจะออก พ.ร.ก. และ พ.ร.บ.การกู้เงินเพิ่มอีก 8 แสนล้านบาท โดยการกู้เงินในประเทศ เพราะสภาพคล่องธนาคารในประเทศยังมีอยู่จำนวนมาก ซึ่งธนาคารได้เสนอสินเชื่อวงเงิน 3,600 ล้านบาท ให้รัฐบาลพิจารณา เพื่อนำไปพัฒนาองค์การขนส่งมวลชนกรุงเทพมหานคร (ขสมก.) และการรถไฟแห่งประเทศไทย (ร.ฟ.ท.)</p></body>
</news>
