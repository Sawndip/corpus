<teiHeader>
<fileDesc>
<titleStmt>
  <title>ประหยัดลุ้นติด1ใน3ลุยออกัสต้า  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-03-26 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.thaipost.net/news/260309/2308  </bibl>
</sourceDesc>
</fileDesc>
</teiHeader>
<news>
<headline>ประหยัดลุ้นติด1ใน3ลุยออกัสต้า</headline>
<lead>เยสเปอร์  พาร์เนวิค  นักกอล์ฟชื่อดังจาก<placeName>สวีเดน</placeName>มั่นใจว่าจะกลับคืนฟอร์มเก่งได้  ขณะที่  ประหยัด  มากแสง  ต้องการจบด้วยการติด  1  ใน  3  ในสัปดาห์หน้าเพื่อรักษาอันดับโลกให้อยู่ใน  50  อันดับแรก  เพื่อสิทธิในการเล่น  "เดอะ  มาสเตอร์ส"  เมเจอร์รายการแรกของปีที่<placeName>ออกัสต้า  เนชั่นแนล  กอล์ฟคลับ</placeName>  ในเดือนเมษายนนี้</lead>
<neck></neck>
<body><p>เยสเปอร์  พาร์เนวิค  นักกอล์ฟมากประสบการณ์จาก<placeName>สวีเดน </placeName> จะเป็นนักกอล์ฟที่มีชื่อเสียงที่สุดที่จะลงแข่งขัน<placeName>เอเชียน</placeName>ทัวร์ชิงเงินรางวัลรวม  500,000  เหรียญ<placeName>สหรัฐฯ </placeName> ซึ่งจะเปิดฉากรอบแรกในวันพฤหัสที่  26  มีนาคมนี้ที่<placeName>สนามแบล็คเมาเท่น  กอล์ฟคลับ</placeName></p>
<p>โดยคู่แข่งที่น่ากลัวของ   พาร์เนวิค   อาทิ  ธงชัย  ใจดี  ฮีโร่ของนักกอล์ฟชาว<placeName>ไทย</placeName>,  ประหยัด  มากแสง  และ  ชัพชัย  นิราช  ที่กำลังฟอร์มดีสุดๆ  หลังเพิ่งสร้างสถิติโลกใหม่ด้วยการหวด  32  อันเดอร์พาร์  ในศึก<placeName>เอเชียน</placeName>ทัวร์ที่<placeName>อินเดีย </placeName> เมื่อสัปดาห์ที่ผ่านมา</p>
<p>นอกจากนี้ยังมี  โยฮัน  เอ็ดฟอร์ส  แชมป์พีจีเอยูโรเปียนทัวร์  3  รายการจาก<placeName>สวีเดน</placeName>,  มิคโก  ไอโลเนน  จาก<placeName>ฟินแลนด์ </placeName> และ  แอนโธนี  กัง  นักกอล์ฟจาก<placeName>อินเดีย</placeName>ที่อยู่อันดับหนึ่งในตารางนักกอล์ฟทำเงิน<placeName>เอเชียน</placeName>ทัวร์คนปัจจุบัน</p>
<p>อย่างไรก็ตาม  พาร์เนวิค  นักกอล์ฟวัย  44  ปีจาก<placeName>สวีเดน</placeName>ยืนกรานว่าเขายังมีแรงกระตุ้นที่จะลงแข่งขันถึงแม้ในช่วงหลายปีที่ผ่านมาจะไม่ชนะการแข่งขันเลย  โดยนักกอล์ฟเจ้าของแชมป์พีจีเอทัวร์  5  รายการ  และได้แชมป์รวมทั้งหมด  9  รายการ  หวังว่าเขาจะกลับมาประสบความสำเร็จได้อีกครั้ง</p>
<p>"ผมไม่เคยฝึกซ้อมหนักขนาดนี้มาก่อนเลย  ในช่วงหกเดือนที่ผ่านมาผมมีปัญหาอาการบาดเจ็บที่หลังซึ่งมีผลกับการเล่นพอสมควร  แต่ผมรู้สึกว่าผมยังมีความกระหายที่จะลงเล่น  เกมของผมเกือบจะดีแล้ว  และที่สำคัญคือผมยังมีความมุ่งมั่นที่จะกลับมาชนะอีกครั้ง  และมั่นใจว่ายังเล่นได้อีกหลายปี"  พาร์เนวิคกล่าว</p>
<p>พาร์เนวิค  รองแชมป์บริติช  โอเพ่น  2  สมัย  กล่าวต่อว่า  "เมื่อเดือนที่แล้วสภาพหลังของผมกลับมาดีแล้ว  ซึ่งผมทำสกอร์  61  ใน<placeName>แคลิฟอร์เนีย </placeName> และนั่นเป็นสกอร์ที่ต่ำที่สุดที่ผมเคยทำได้ในพีจีเอทัวร์  ผมเห็นนักกอล์ฟอย่าง  วีเจย์  ซิงห์  และ  เคนนี  เพอร์รี  ที่ต่างก็อายุเกิน  40  ปีไปแล้วแต่ยังสามารถกลับมาคว้าชัยชนะได้  ซึ่งนั่นทำให้ผมยังมั่นใจว่าผมก็สามารถกลับมาได้"</p>
<p>ทางด้าน  ประหยัด  มากแสง  ซึ่งบ้านเกิดอยู่ที่<placeName>หัวหิน</placeName>นั้นรู้ดีว่าเขาต้องการจบการแข่งขันแบล็คเมาเท่น  มาสเตอร์ส  ด้วยการติด  1  ใน  3  เพื่อรักษาอันดับโลกให้อยู่ใน  50  อันดับแรกเพื่อสิทธิในการลงแข่งขันเดอะ  มาสเตอร์ส  ในเดือนหน้า</p>
<p>"ผมไม่รู้สึกว่ามีความกดดันแต่อย่างใด"  ประหยัด  ที่ปัจจุบันอยู่อันดับ  50  ของโลกกล่าว  พร้อมยังมั่นใจด้วยว่าจะโชว์ผลงานได้ดีหลังจบการแข่งขันอันดับสิบสามร่วมในศึกซีเอ  แชมเปียนชิพ  เมื่อ  2  สัปดาห์ที่ผ่านมา  "ผมรู้ดีว่าผมต้องทำให้ได้  แต่ถ้าผมทำไม่สำเร็จ  ผมก็คงไม่กังวลอะไรมากมาย"</p>
<p>"เกมของผมในช่วงนี้อยู่ในช่วงที่ดีมาก   ไม่ว่าจะเป็นการไดร์ฟ  การตีเหล็ก  หรือการพัตต์  ที่ทำหน้าที่ได้เป็นอย่างดี  ตอนนี้ผมอยากจะลงแข่งขันแล้ว  <placeName><prefix>สนาม</prefix>แบล็คเมาเท่น</placeName>เป็นสนามที่ยอดเยี่ยม  แต่กระแสลมในช่วงบ่ายจะเป็นปัจจัยสำคัญของการแข่งขันรายการนี้"  ประหยัดกล่าวในที่สุด</p>
<p><placeName><prefix>สนาม</prefix>แบล็คเมาเท่น</placeName>เป็นสนามพาร์  72  เพิ่งเปิดให้บริการในปี  2007  ตั้งอยู่ในหุบเขา  คาดกันว่าการแข่งขันในสัปดาห์นี้บรรดานักกอล์ฟตีไกลจะได้เปรียบ  เนื่องจากแทบจะไม่มีรัฟให้เห็น  หรือมีก็ไม่ยาวมาก  ซึ่ง  โยฮัน  เอ็ดฟอร์ส  นักกอล์ฟตีไกลที่พักเบรกจากพีจีเอยูโรเปียนทัวร์  เป็นคนหนึ่งที่ได้รับการคาดหมายว่าจะมีลุ้น.</p></body>
</news>
