<teiHeader>
<fileDesc>
<titleStmt>
  <title>น้องสาวหายพาลยิงถล่มช่างดับ1เจ็บ2  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-19 08:17:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=193856&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>น้องสาวหายพาลยิงถล่มช่างดับ1เจ็บ2</headline>
<lead></lead>
<neck></neck>
<body><p>เมื่อเวลา 00.45 น. วันที่ 18 มี.ค. ร.ต.ท.ประสิทธิ์ เหล็กดี ร้อยเวร <orgName><prefix>สภ.</prefix>บางละมุง จ.ชลบุรี</orgName> ได้รับแจ้งเหตุยิงกันบริเวณหน้าวัดหนองใหญ่ หมู่ 6 ต.นาเกลือ จึงรีบไปตรวจสอบพร้อมด้วย พ.ต.อ.สมนึก จันทร์เกตุ ผกก. และ พ.ต.ท. ปราโมทย์ งามประดิษฐ์ รอง ผกก.สส. ในที่เกิดเหตุพบชาวบ้านมุงดูผู้บาดเจ็บที่นอนร้องโอดโอย 3 ราย จึงรีบนำส่ง รพ.บางละมุง ทราบชื่อต่อมาคือ นายนิรันดร์ ทับย้อย อายุ 28 ปี ถูกยิงด้วยอาวุธปืนขนาด 9 มม. เข้าหน้าอกซ้าย 1 นัด และเสียชีวิตระหว่างทาง นายนพดล อินทนา อายุ 28 ปี ถูกยิงเข้าที่หัวเข่าซ้าย ส่วนนายธรรมนูญ ธรรมเจริญ อายุ 27 ปี ถูกยิงเข้าใต้ราวนมซ้าย อาการสาหัส จึงถูกนำส่ง รพ.กรุงเทพพัทยา ตรวจสอบบริเวณที่เกิดเหตุ พบปลอกกระสุนปืน 9 มม. ตกอยู่ 8 ปลอก จึงเก็บไว้เป็นหลักฐาน  </p>
<p>สอบสวนนายจารึก หนองใหญ่ อายุ 27 ปี เพื่อนผู้ตายและบาดเจ็บให้การว่า พวกตนเป็นช่างรับเหมาก่อสร้าง ก่อนเกิดเหตุได้ชวนเพื่อน 8 คนมาเที่ยวงานวัดหนองใหญ่ หลังจากเดินเที่ยวทั่วงานแล้ว ได้พากันมานั่งดื่มสุราภายในร้านอาหารตามสั่ง ต่อมามีนายแผน ไม่ทราบนามสกุล อายุ 30 ปี ขี่รถ จยย.ฮอนด้า สีเทา ไม่ทราบทะเบียน โดยมีเพื่อนอีกคนนั่งซ้อนท้าย มาจอดข้างโต๊ะอาหาร พร้อมร้องตะโกนถามว่า “ใครเอาน้องสาวกูไป กูไม่ยอม เป็นเรื่องแน่” นายนิรันดร์ผู้ตายเห็นท่าไม่ดี จึงลุกจากเก้าอี้เพื่อสอบถามเรื่องราวให้กระจ่าง กลับถูกนายแผนชักปืนยิงใส่จนล้มคว่ำ จากนั้นมือปืนยังหันกระบอกปืนกระหน่ำยิงใส่กลุ่มเพื่อนได้รับบาดเจ็บอีก 2 คนแล้วเผ่นหนีไป เชื่อว่านายแผนคงเข้าใจผิด คิดว่าในกลุ่มคนตายและคนเจ็บพาน้องสาวไปซ่อนไว้ที่บ้านจึงออกตามหา ทั้ง ๆ ที่ไม่มีใครยุ่งเกี่ยวกับน้องสาวของมือปืนรายนี้.</p></body>
</news>
