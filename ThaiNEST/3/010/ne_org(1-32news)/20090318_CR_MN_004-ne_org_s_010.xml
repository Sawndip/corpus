<teiHeader>
<fileDesc>
<titleStmt>
  <title>ตร.ประชุมเครียดล่า "โจรห้องส้วม" คาดฝีมือวัยรุ่นติดยา!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-18 14:57:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000031001  </bibl>
</sourceDesc>
</fileDesc>
</teiHeader>
<news>
<headline>ตร.ประชุมเครียดล่า "โจรห้องส้วม" คาดฝีมือวัยรุ่นติดยา!</headline>
<lead>ตร.ส่งทีมสืบหาเบาะแส �โจรห้องส้วม� ฉกกางเกงวิศวกรหนุ่มใหญ่ในห้องน้ำห้างโลตัส สาขาบางปะกอก ขณะนั่งปลดทุกข์ ตรวจกล้องวงจรปิดอย่างละเอียด หลังพยานระบุพบวัยรุ่นผิวขาววิ่งอุ้มของบางอย่างออกไป คาดคนร้ายเป็นวัยรุ่นที่ติดยาเสพติดในละแวกดังกล่าว</lead>
<neck></neck>
<body><p>จากกรณีนายสมศักดิ์ ไทยเจริญ อายุ 41 ปี วิศวกรหนุ่มที่ถูกคนร้ายฉกกางเกงขาสั้นแขวนอยู่ที่ตะขอหลังประตูห้องน้ำภายในห้างสรรพสินค้าเทสโก้โลตัส สาขาบางปะกอก เจ้าตัวกำลังนั่งปลดทุกข์อยู่ จนทำให้นายสมศักดิ์ต้องนุ่งกางเกงในตัวเดียววิ่งตามจับคนร้ายไปทั่วบริเวณห้างตามที่นำเสนอข่าวไปแล้วนั้น</p>
<p>ความคืบหน้าวันนี้ (18 มี.ค.) พ.ต.อ.จีรศักดิ์ ขำคง รอง ผบก.น.8 ได้เดินทางเข้าหารือกับ พ.ต.ท.ฉัตรา พาสุวรรณ รอง ผกก.สส.<orgName><prefix>สน.</prefix>ราษฎร์บูรณะ</orgName> ร.ต.อ.ปราโมทย์ จันทร์บุญแก้ว รอง สว.สส.<orgName><prefix>สน.</prefix>ราษฎร์บูรณะ</orgName> และเจ้าหน้าที่ฝ่ายสืบสวน <orgName><prefix>สน.</prefix>ราษฎร์บูรณะ</orgName> เพื่อติดตามความคืบหน้าของคดีนี้โดยใช้เวลาหารือร่วมกันนานประมาณ 30 นาที</p>
<p>จากนั้น พ.ต.อ.จีรศักดิ์ เปิดเผยว่า ได้สั่งการให้ฝ่ายสืบสวนเดินทางไปตรวจสอบกล้องวงจรปิดในช่วงก่อนวันที่เกิดเหตุ 1 วัน จนถึงเวลาเกิดเหตุอย่างละเอียดอีกครั้ง เนื่องจากการตรวจสอบในเบื้องต้นนั้นยังไม่พบบุคคลต้องสงสัย เพราะกล้องจับภาพได้ไม่ชัดเจน อาจเป็นเพราะกล้องคุณภาพต่ำหรือติดตั้งในมุมที่ไม่เหมาะสม แต่พยานซึ่งเป็นแม่ค้าภายในห้างให้ข้อมูลว่า เห็นชายวัยรุ่นผิวขาววิ่งออกจากห้างโดยใช้มือกอดอุ้มบางสิ่งไปอย่างรวดเร็ว ซึ่งจะนำข้อมูลที่ได้นี้ไปเป็นเบาะแสเปรียบเทียบกับการตรวจกล้องวงจรปิดในวันนี้อีกครั้ง</p>
<p>พ.ต.อ.จีรศักดิ์ กล่าวต่อว่า เบื้องต้นคาดว่าคนร้ายรายนี้น่าจะเป็นวัยรุ่นที่ติดยาเสพติดในพื้นที่ละแวกดังกล่าว จึงให้กำลังเจ้าหน้าที่ฝ่ายสืบสวนส่วนหนึ่งไปหาข้อมูลตามแหล่งชุมชนและสถานที่ใกล้เคียง นอกจากนี้ยังได้แบ่งกำลังไปตรวจสอบตามร้านรับซื้อโทรศัพท์มือสอง ที่คาดว่า คนร้ายจะนำโทรศัพท์ของผู้เสียหายไปขาย</p>
<p>อย่างไรก็ตาม คดีนี้ถือเป็นเรื่องที่ผู้บังคับบัญชาและสื่อมวลชนให้ความสนใจอย่างมาก ถือเป็นคดีที่แปลกและเป็นภัยรูปแบบใหม่ จึงอยากฝากเตือนให้ประชาชนทั่วไประมัดระวังตัวเอาไว้ด้วย</p></body>
</news>
