<teiHeader>
<fileDesc>
<titleStmt>
  <title>มูซาวียืนกรานให้เลือกตั้งโมฆะ  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/290609/6964  </bibl>
</sourceDesc>
</fileDesc>
</teiHeader>
<news>
<headline>มูซาวียืนกรานให้เลือกตั้งโมฆะ</headline>
<lead>"เมียร์ฮุสเซน  มูซาวี"  ผู้นำ<orgName>ฝ่ายค้านอิหร่าน</orgName>   ไม่ยอมรับข้อเสนอของ<orgName>สภาผู้พิทักษ์</orgName>   ให้มีการนับคะแนนเลือกตั้งประธานาธิบดีใหม่แค่บางส่วน   ยืนกรานผลเลือกตั้งต้องเป็นโมฆะ   ขณะ<orgName>สำนักข่าวฟาร์ส</orgName>เผย   <orgName>ทางการอิหร่าน</orgName>จับกุมลูกจ้างประจำสถานทูตอังกฤษในเตหะราน  8 ราย  ฐานร่วมก่อจลาจลหลังเลือกตั้ง</lead>
<neck></neck>
<body><p>อดีตนายกฯหัวปฏิรูปที่พลาดหวังการเลือกตั้ง หลังพ่ายแพ้อย่างหลุดลุ่ยต่อประธานาธิบดีมะห์มูด อะห์มาดีเนญาด ในการเลือกตั้งที่เขากล่าวหาว่าปล้นชัยชนะไปจากเขาด้วยการโกงผลการนับคะแนน ได้แถลงผ่านทางเว็บไซต์ของเขาในวันอาทิตย์ว่า การนับคะแนนใหม่บางส่วนไม่อาจขจัดความเคลือบแคลงให้หมดไปได้ และมีแต่การประกาศให้ผลเลือกตั้งเป็นโมฆะเท่านั้น ที่เป็นทางออกที่ดีที่สุดในการกู้ความเชื่อมั่นของประชาชน</p>
<p> "ไม่มีหนทางอื่นใดนอกเหนือจากการประกาศให้การเลือกตั้งเป็นโมฆะ สมาชิกบางคนในคณะกรรมการชุดนี้ไม่มีความเป็นกลาง" คำแถลงของมูซาวีกล่าว พร้อมกับเรียกร้องให้มีการตั้งคณะอนุญาโตตุลาการอิสระขึ้นมาตัดสินข้อพิพาท</p>
<p> <orgName>สภาผู้พิทักษ์การปฏิวัติอิสลาม</orgName> องค์กรที่มีอำนาจสูงสุดในการชี้ขาดผลการเลือกตั้งได้เสนอให้มีการนับคะแนนใหม่ร้อยละ10ของหีบบัตรลงคะแนน โดยจะยอมให้มีการแต่งตั้งผู้แทนจากฝ่ายการเมืองเข้ามาร่วมสังเกตการณ์การนับคะแนนเพิ่มด้วย6ราย</p>
<p> มะห์ดีคารูบี นักการศาสนาหัวก้าวหน้าที่สนับสนุนการปฏิรูป ซึ่งเป็นหนึ่งใน4ผู้ลงสมัครรับเลือกตั้งด้วย ได้แสดงท่าทีผ่านเว็บไซต์ของเขา โดยปฏิเสธการนับคะแนนใหม่บางส่วนเช่นกัน เขาได้ส่งจดหมายถึงสภาเพื่อยืนยันว่าการนับคะแนนใหม่บางส่วนนั้น"ไม่เพียงพอ" </p>
<p> <orgName>สภาผู้พิทักษ์</orgName>ได้ประกาศตั้งแต่ปลายสัปดาห์ก่อนแล้วว่า ไม่พบหลักฐานบ่งชี้ว่ามีการละเมิดกฎหมายการเลือกตั้งอย่างเด่นชัด ซ้ำคุยว่าการเลือกตั้งครั้งนี้"สะอาดที่สุดเท่าที่เคยมีมา" </p>
<p> ตามผลการเลือกตั้งอย่างเป็นทางการนั้น มูซาวีได้คะแนนแค่34%ขณะที่อะห์มาดีเนญาดได้ถึง 63%</p>
<p> อะห์มาดีเนญาดเพิ่งกล่าวเตือนเมื่อวันเสาร์ว่า เขาจะดำเนินนโยบายที่แข็งกร้าวมากขึ้นในการดำรงตำแหน่งสมัยที่2ของเขาและพวกตะวันตกจะเสียใจที่เข้ามาแทรกแซงกิจการภายในของอิหร่าน"ไม่ต้องสงสัยเลยว่า รัฐบาลใหม่ของอิหร่านจะใช้แนวทางที่หนักแน่นและเด็ดขาดขึ้นในการติดต่อกับโลกตะวันตก"<orgName>สำนักข่าวไออาร์เอ็นเอ</orgName>ของ<orgName>ทางการอิหร่าน</orgName>รายงานคำพูดของอะห์มาดีเนญาด"คราวนี้การตอบสนองของอิหร่านจะดุดันและเด็ดขาดมากขึ้น เพื่อทำให้พวกตะวันตกสำนึกเสียใจที่เข้ามาแทรกแซงอิหร่าน" </p>
<p> คำกล่าวของผู้นำหัวแข็งกร้าวของอิหร่านมีขึ้น1วันให้หลังประธานาธิบดีบารัก โอบามา กล่าวยกย่องความกล้าหาญของชาวอิหร่าน ที่ประท้วงต่อต้านผลการเลือกตั้งทั้งที่ต้องเผชิญกับความรุนแรงที่โหดร้ายไร้ศีลธรรม </p>
<p> ในวันอาทิตย์<orgName>สำนักข่าวฟาร์ส</orgName>รายงานว่า ลูกจ้างชาวอิหร่าน8คนของสถานทูตอังกฤษประจำกรุงเตหะรานถูกเจ้าหน้าที่จับกุมคุมขังในข้อหามีส่วนเกี่ยวข้องกับเหตุการณ์ความไม่สงบภายหลังการเลือกตั้งประธานาธิบดี "คนกลุ่มนี้มีบทบาทเคลื่อนไหวสำคัญในการกระตุ้นให้เกิดความไม่สงบเมื่อไม่นานมานี้"รายงานข่าวของสำนักข่าวกึ่งทางการกล่าว</p>
<p> <orgName>รัฐบาลอิหร่าน</orgName>กล่าวหาชาติมหาอำนาจจากตะวันตกโดยเฉพาะอังกฤษและสหรัฐว่ายุยงปลุกปั่นให้เกิดการชุมนุมประท้วงและก่อความรุนแรง ที่สร้างความปั่นป่วนวุ่นวายในสาธารณรัฐอิสลามแห่งนี้ นับแต่ทราบผลของการเลือกตั้งวันที่12มิ.ย. แต่อังกฤษปฏิเสธคำกล่าวหา</p></body>
</news>
