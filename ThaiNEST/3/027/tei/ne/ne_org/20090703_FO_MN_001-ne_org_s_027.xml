<teiHeader>
<fileDesc>
<titleStmt>
  <title>เยเมนแอร์ระงับบินไปมาร์กเซย์หลังเครื่องตก-ฉุนถูกจวกด้านความปลอดภัย  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-03 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000075203  </bibl>
</sourceDesc>
</fileDesc>
</teiHeader>
<news>
<headline><orgName>เยเมนแอร์</orgName>ระงับบินไปมาร์กเซย์หลังเครื่องตก-ฉุนถูกจวกด้านความปลอดภัย</headline>
<lead><orgName>สายการบินเยเมน</orgName>เมื่อวันพฤหัสบดี(2) แถลงระงับเที่ยวบินปลายทางมาร์กเซย์ของฝรั่งเศสอย่างไม่มีกำหนด หลังเครื่องบินแอร์บัส เอ 310 ของบริษัทประสบอุบัติเหตุดิ่งลงมหาสมุทรอินเดีย ขณะที่<orgName>รัฐบาลเยเมน</orgName> ปฏิเสธเสียงตำหนิจากชาติยุโรปต่อมาตรฐานความปลอดภัยของเยเมนแอร์ไลน์ ระบุเป็นคำวิจารณ์ที่ไม่ยุติธรรม</lead>
<neck></neck>
<body><p>“การระงับเที่ยวบินจะมีผลในทันที” โมฮัมเหม็ด ซูเบดี โฆษกของ<orgName>บริษัทเยเมนแอร์ไลน์</orgName>ให้สัมภาษณ์กับผู้สื่อข่าวที่สนามบินมาร์กเซย์ “บริษัทตัดสินใจหยุดให้บริการอย่างไม่มีกำหนด สำหรับเที่ยวบินจากมาร์กเซย์สู่ซันนา เมืองหลวงของเยเมน” ทั้งนี้ ทางบริษัทยินดีคืนเงินแก่ผู้ที่ซื้อตั๋วล่วงหน้าในช่วงเวลาที่ยังระงับการบินครั้งนี้</p>
<p> คำแถลงมีขึ้นหลังการหารือระหว่างเจ้าหน้าที่สายการบิน ฝ่ายจัดการสนามบินและตัวแทนจากชุมนุมชาวคอโมโรสในมาร์กเซย์ ที่ใช้เวลายาวนานถึง 4 ชั่วโมง</p>
<p> ด้านรัฐมนตรี<orgName>กระทรวงขนส่ง</orgName>ของเยเมน เมื่อวันพฤหัสบดี(2) ปฏิเสธเสียงวิพากษ์วิจารณ์จากชาติยุโรปต่อมาตรฐานความปลอดภัยของสายากรบินเยเมน ว่าเป็นคำตำหนิที่ “ไม่ยุติธรรม” ตามหลังเหตุเครื่องบินลำหนึ่งของสายการบินตกนอกชายฝั่งหมู่เกาะคอโมโรส</p>
<p> คาเลด อัล-วาซีร์ กล่าวว่า เขารู้สึกประหลาดใจต่อความคิดเห็นต่างๆถึงสาเหตุของอุบัติเหตุเมื่อวันอังคาร (30) ก่อนผลสรุปของการสืบสวนจะปรากฎออกมา</p>
<p> “มันไม่ยุติธรรมเลยที่มีการชี้แจงเช่นนี้ เพราะว่าไม่มีใครสามารถพิพากษาสมรรถนะเชิงเทคนิคในประเด็นด้านความปลอดภัยของสายการบินเยเมนหรือสายการบินอื่นๆ ก่อนผลการสืบสวนจะถูกเปิดเผยออกมา” เขาบอกกับผู้สื่อข่าว</p>
<p> <orgName>รัฐบาลเยเมน</orgName> “ขอสงวนสิทธิ์สำหรับดำเนินการตามกฎหมายกับผู้ใดก็ตามที่มีเจตนาก่อความเสียหายต่อภาพลักษณ์ของสายการบินแห่งชาติเยเมน” รัฐมนตรี<orgName>กระทรวงขนส่ง</orgName>ระบุ</p>
<p> กระบวนการทางกฎหมายของฝรั่งเศสได้เริ่มสืบสวนอย่างเป็นทางการต่อความผิดฆ่าคนโดยประมาทหลังเครื่องบินแอร์บัสเอ310 ของสายการบินเยเมน พร้อมผู้โดยสารและลูกเรือ 153 คน ต้นทางฝรั่งเศสประสบอุบัติเหตุขณะที่พยายามแล่นลงจอดที่สนามบินในกรุงโมโรนี ของประเทศหมู่เกาะคอโมโรส ทั้งนี้มีผู้รอดชีวิตเพียงคนเดียว เป็นเด็กผู้หญิงวัย 12 ปี</p>
<p> <orgName>ทางการฝรั่งเศส</orgName>และสมาชิกชุมชนคอโมโรสในฝรั่งเศส กล่าวโทษสถานะของสายการบินและข้อบกพร่องของการบำรุงรักษา ทว่าเจ้าหน้าที่เยเมนและสายการบินปฏิเสธข้อกล่าวหานี้</p>
<p> เที่ยวบินดังกล่าวเดินทางออกจากปารีสในวันจันทร์ (29) โดยมุ่งหน้าไปยังมาร์กเซย์และซันนา เมืองหลวงของเยเมน ด้วยเครื่องบินสมัยใหม่แอร์บัสเอ330 แต่ผู้โดยสารถูกเปลี่ยนไปขึ้นเครื่องรุ่นเก่าของแอร์บัส ที่กรุงซันนา ก่อนเดินทางต่อไปยังสาธารณรัฐจิบูตีและโมโรนี</p>
<p> แอร์บัส 310 ลำนี้ ล้มเหลวในการลงจอดและระหว่างพยายามครั้งที่ 2 เครื่องบินก็ประสบอุบัติเหตุ ทั้งนี้เครื่องบินรุ่นเก่าที่มีอายุใช้งานมากว่า 19 ปีนี้เคยถูกห้ามบินเข้าน่านฟ้าของฝรั่งเศส สืบเนื่องจากมีข้อสงสัยเกี่ยวกับความปลอดภัยเพราะเชื่อว่าอุปกรณ์ทางเทคนิคบนตัวเครื่องเกิดความผิดปกติหลายอย่าง</p>
<p> ก่อนหน้านี้ในวันพุธ (1) ไอดี นาโดอิม รองประธานาธิบดีโคโมโรส แสดงความไม่พอใจต่อฝรั่งเศส ที่ไม่ได้เตือนพวกเขาเกี่ยวกับความไม่ปลอดภัยของเครื่องบินลำดังกล่าว</p></body>
</news>
