<teiHeader>
<fileDesc>
<titleStmt>
  <title>เด็ก14ปีรอดบินเยเมนตกมหาสมุทร  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29034848.php?news_id=29034848  </bibl>
</sourceDesc>
</fileDesc>
</teiHeader>
<news>
<headline>เด็ก14ปีรอดบินเยเมนตกมหาสมุทร</headline>
<lead><orgName>โมโรนี</orgName>-หน่วยกู้ภัยพบเด็กหญิงวัย 14 ปีรอดชีวิตเพียงหนึ่งเดียว หลังเครื่องบินแอร์บัสสายการบินเยเมเนีย แอร์ไลน์ส ตกในมหาสมุทรอินเดีย <orgName>ฝรั่งเศส</orgName>เผยพบความผิดปกติหลายประการบนเครื่องบิน</lead>
<neck></neck>
<body><p>หน่วยกู้ภัยช่วยชีวิตเด็กหญิงวัย 14 ปีรายหนึ่ง ท่ามกลางซากเครื่องบินและผู้เสียชีวิต หลังจากเครื่องบินแอร์บัส รุ่น เอ310 ของสายการบินเยเมเนีย แอร์ไลน์ส เที่ยวบิน ไอวาย 626 พร้อมผู้โดยสารและลูกเรือ 153 คน ตกลงในมหาสมุทรอินเดีย เมื่อวันอังคาร (30 มิ.ย.) ขณะพยายามลงจอดบนหมู่เกาะคอโมโรส แต่ความหวังที่จะพบผู้รอดชีวิตเพิ่มเติมมีเพียงเล็กน้อย</p>
<p>เที่ยวบินดังกล่าวออกจากกรุงปารีส ตั้งแต่วันจันทร์ (29 มิ.ย.) โดยใช้เครื่องบินแอร์บัส รุ่น เอ330 ลำใหม่ ไปยังเมืองมาร์กเซย์ จากนั้นก็เดินทางต่อไปยังกรุงซานาของเยเมน เพื่อเปลี่ยนพาหนะเป็นเครื่องบินลำเก่า ก่อนเดินทางไปยังประเทศจิบูตีและกรุงโมโรนี แต่ต้องลงจอดก่อนกำหนด และพยายามลงจอดถึง 2 ครั้งก่อนประสบอุบัติเหตุ</p>
<p>ฝ่ายควบคุมการบิน ระบุว่า เครื่องบินตกลงสู่มหาสมุทรท่ามกลางความมืดมิด หลังหายไปจากจอเรดาร์ที่หอบังคับการตั้งแต่เวลา 01.51 น. เมื่อวันอังคารตามเวลาท้องถิ่น โดยเจ้าหน้าที่พบเด็กหญิงว่ายน้ำอยู่ท่ามกลางศพและซากเครื่องบินในทะเล ใกล้กับกรุงโมโรนีของคอโมโรส เมื่อเวลา 04.00 น. ขณะนี้เธอเป็นผู้รอดชีวิตเพียงรายเดียวที่เจ้าหน้าที่พบ และอาการไม่น่าเป็นห่วง เด็กหญิงคนนี้อาศัยอยู่ในเมืองมาร์กเซย์ และเดินทางกับแม่ เพื่อไปพบครอบครัวในคอโมโรส</p>
<p>นายกิสซิม บาคารี บิดาของเด็กคนนี้ เล่าว่าลูกสาวของเขาดีดตัวออก และพบว่าตัวเองอยู่ข้างๆ เครื่องบินที่ตกลงไปในทะเล ลูกสาวของเขาได้ยินเสียงคนคุยกันรอบตัวแต่มองไม่เห็นใครในความมืด นายบาคารีกล่าวด้วยว่า ลูกสาวของเขาเป็นคนเรียบร้อย หงิมๆ ว่ายน้ำไม่แข็ง และไม่คิดว่าลูกจะรอดพ้นจากเหตุการณ์เช่นนี้มาได้</p>
<p>ขณะที่ นายโดมินิค บุสเซโร รัฐมนตรี<orgName>กระทรวงขนส่ง</orgName>ของฝรั่งเศส เผยว่า ผู้ตรวจการของฝรั่งเศสเคยตรวจพบความผิดปกติหลายประการบนเครื่องบินลำดังกล่าวเมื่อปี 2550 ทำให้<orgName>รัฐบาลกรุงปารีส</orgName>สั่งห้ามเครื่องบินอายุ 19 ปีลำนี้บินผ่านน่านฟ้ามานับแต่นั้น และเจ้าหน้าที่<orgName>สหภาพยุโรป (อียู)</orgName> ได้จับตาดูสายการบินเยเมเนีย ซึ่งก่อตั้งมาตั้งแต่ปี 2504 อย่างใกล้ชิด</p>
<p>ตามเอกสารทางกฎหมายของอียู ผู้ตรวจการจากเยอรมนีและอิตาลี ยังเคยพบข้อบกพร่องของเยเมเนีย แอร์ไลนส์ และเมื่อเดือนก.ค.ปีที่แล้ว อียูเคยย้ำให้สายการบินออกแผนปฏิบัติการเพื่อแก้ปัญหาด้านความปลอดภัย อย่างไรก็ตาม รัฐมนตรีคมนาคมเยเมนกล่าวว่าเครื่องบินลำดังกล่าวปลอดภัยดีทางเทคนิคและได้รับการยกเครื่องเมื่อเดือน พ.ค. อีกทั้งยังบินไปยุโรปเป็นประจำด้วย</p>
<p>เจ้าหน้าที่ฝ่ายการบินพลเรือนฝรั่งเศส เผยว่า มีชาวฝรั่งเศสอยู่เครื่องบินทั้งหมด 66 คน แม้ส่วนใหญ่จะถือ 2 สัญชาติ แต่<orgName>ฝรั่งเศส</orgName>ได้ส่งหน่วยกู้ภัย พร้อมทั้งเครื่องบิน เรือเร็วและเครื่องมือต่างๆ ไปช่วยค้นหาผู้รอดชีวิต ส่วนมาดากัสการ์ส่งเรือขนาด 40 เมตร ไปช่วยเช่นกัน ล่าสุด โฆษก<orgName>รัฐบาลกรุงปารีส</orgName>เผยว่า พบกล่องดำของเครื่องบินลำดังกล่าวแล้ว</p></body>
</news>
