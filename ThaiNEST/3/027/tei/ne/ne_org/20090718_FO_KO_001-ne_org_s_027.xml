<teiHeader>
<fileDesc>
<titleStmt>
  <title>เอเชียเผชิญฝนฟ้าคะนองพร้อมกันในหลายประเทศ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090718/20890/%e0%b9%80%e0%b8%ad%e0%b9%80%e0%b8%8a%e0%b8%b5%e0%b8%a2%e0%b9%80%e0%b8%9c%e0%b8%8a%e0%b8%b4%e0%b8%8d%e0%b8%9d%e0%b8%99%e0%b8%9f%e0%b9%89%e0%b8%b2%e0%b8%84%e0%b8%b0%e0%b8%99%e0%b8%ad%e0%b8%87%e0%b8%9e%e0%b8%a3%e0%b9%89%e0%b8%ad%e0%b8%a1%e0%b8%81%e0%b8%b1%e0%b8%99%e0%b9%83%e0%b8%99%e0%b8%ab%e0%b8%a5%e0%b8%b2%e0%b8%a2%e0%b8%9b%e0%b8%a3%e0%b8%b0%e0%b9%80%e0%b8%97%e0%b8%a8.html  </bibl>
</sourceDesc>
</fileDesc>
</teiHeader>
<news>
<headline><orgName>เอเชีย</orgName>เผชิญฝนฟ้าคะนองพร้อมกันในหลายประเทศ</headline>
<lead>เกิดพายุฝนฟ้าคะนองพัดกระหน่ำในหลายประเทศในเอเชียตะวันออก ทำให้มีผู้เสียชีวิตกว่า 10 ราย</lead>
<neck></neck>
<body><p>ที่ญี่ปุ่น นายมาซาฟูมิ ยามาซากิ โฆษกตำรวจ<orgName>ฮอกไกโด</orgName> แถลงเมื่อวันศุกร์ (17 ก.ค.) ว่า มีนักปีนเขาชาวญี่ปุ่นเสียชีวิต 10 ราย ขณะพายุฝนพัดกระหน่ำในแถบภูเขาสองแห่งบนเกาะฮอกไกโด ทางเหนือของประเทศ โดย 9 รายในจำนวนนี้เสียชีวิตขณะปีนเขาโทมูระอูชิ ซึ่งนับเป็นอุบัติเหตุที่ทำให้มีการเสียชีวิตหมู่มากผิดปกติบนภูเขาที่อยู่สูงจากระดับน้ำทะเลกว่า 2,100 เมตรแห่งนี้ ส่วนอีกคนเสียชีวิตขณะปีนเขาอีกลูกหนึ่ง</p>
<p> <orgName>สำนักข่าวเกียวโด</orgName>รายงานว่า ผู้เสียชีวิตส่วนใหญ่อยู่ในวัยกลางคน และอย่างน้อย 6 คน มีสาเหตุจากอาการไฮโปเทอร์เมีย หรือหนาวตาย ขณะที่<orgName>สำนักงานอุตุนิยมวิทยาญี่ปุ่น</orgName>ระบุว่าสภาพอากาศบนยอดเขาโทมูระอูชิเมื่อวันพฤหัสบดี (16 ก.ค.) เลวร้าย จากพายุฝนซึ่งทำให้อุณหภูมิบนยอดเขาลดลงต่ำกว่าปกติ </p>
<p> ที่เกาหลีใต้ <orgName>สำนักงานบรรเทาภัยพิบัติ</orgName> แถลงเมื่อวันศุกร์ว่ามีผู้เสียชีวิตอย่างน้อย 5 ราย ไร้ที่อยู่อาศัยอีกหลายพันคน หลังจากเกิดพายุฝนฟ้าคะนองพัดถล่มพื้นที่ทางใต้ของประเทศเมื่อวันพฤหัสบดี ทำให้น้ำท่วมดินถล่มในหลายพื้นที่ในเมืองปูซาน เมืองใหญ่อันดับสองของเกาหลีใต้ และพื้นที่ใกล้เคียง โดยเฉพาะที่เมืองปูซานมีฝนตกหนักถึง 266.5 มิลลิเมตร ทำให้มีบ้านเรือนในเขตตัวเมืองถูกน้ำท่วม 635 หลัง และนอกเขตเมืองอีกกว่า 1,200 หลัง</p>
<p> ขณะเดียวกัน<orgName>ทางการฟิลิปปินส์</orgName>ต้องสั่งปิดหน่วยงานราชการ ตลาดหุ้น และโรงเรียนในกรุงมะนิลาและเขตโดยรอบในวันศุกร์ หลังถูกพายุฝนที่มีความเร็วลมสูงสุดถึง 100 กิโลเมตรต่อชั่วโมง พัดกระหน่ำตลอดทั้งคืนวันพฤหัสบดีทำให้มีน้ำท่วมเป็นบริเวณกว้าง รัฐบาลยังขอให้บริษัทเอกชนปิดทำการด้วยรายงานระบุว่าชาวมะนิลาต้องเดินลุยน้ำครำถึงหัวเข่าเพื่อไปทำงาน ขณะที่เจ้าหน้าที่เตือนว่าระดับน้ำอาจเพิ่มสูงขึ้นอย่างรวดเร็วและยังไม่ทราบว่าจะกินเวลานานเท่าไหร่ ขณะที่ทางการประกาศเตือนภัยพายุระดับ 2 จากทั้งหมด 3 ระดับให้พื้นที่ทางเหนือของประเทศเกือบทั้งหมด </p>
<p> ส่วนที่<orgName>ไต้หวัน</orgName> ทางการได้ประกาศเตือนภัยพายุโซนร้อนโมเลฟ ซึ่งมีจุดศูนย์กลางอยู่ห่างจากชายฝั่งทางใต้ของเกาะราว 410 กิโลเมตร ด้วยความเร็วลม 83 กิโลเมตรต่อชั่วโมง ทำให้มีฝนตกหนักในพื้นที่ทางใต้ของเกาะไต้หวันตั้งแต่ช่วงบ่ายของวันศุกร์</p></body>
</news>
