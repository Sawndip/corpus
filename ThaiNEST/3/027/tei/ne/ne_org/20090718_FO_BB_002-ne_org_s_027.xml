<teiHeader>
<fileDesc>
<titleStmt>
  <title>แบงก์ชาติสิงคโปร์ขาดทุนครั้งแรก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/18/news_29128765.php?news_id=29128765  </bibl>
</sourceDesc>
</fileDesc>
</teiHeader>
<news>
<headline><orgName>แบงก์ชาติสิงคโปร์</orgName>ขาดทุนครั้งแรก</headline>
<lead>สิงคโปร์ - <orgName>ธนาคารกลางสิงคโปร์</orgName>ประกาศตัวเลขขาดทุนครั้งแรกในประวัติศาสตร์ ผลจากวิกฤติการเงินโลกบั่นทอนมูลค่าการลงทุน ด้าน<orgName>ซีไอที</orgName> ผู้ปล่อยกู้<orgName>เอสเอ็มอีสหรัฐ</orgName> อาจต้องยื่นขอพิทักษ์ทรัพย์ภายใต้กฎหมายล้มละลาย ส่วน<orgName>เจพีมอร์แกน</orgName> รายงานกำไรพุ่ง 36%</lead>
<neck></neck>
<body><p><orgName>กรมการเงินสิงคโปร์ (เอ็มเอเอส)</orgName> ซึ่งทำหน้าที่เป็น<orgName>ธนาคารกลางสิงคโปร์</orgName> รายงานวานนี้ (17 ก.ค.) ว่า ปีงบการเงินที่ผ่านมานับถึงวันที่ 31 มี.ค. ธนาคารขาดทุน 9,200 ล้านดอลลาร์สิงคโปร์ หรือราว 3.5% ของมูลค่าสินทรัพย์โดยเฉลี่ยทั้งหมดของธนาคาร นับเป็นการขาดทุนครั้งแรกในประวัติศาสตร์</p>
<p>รายงานระบุว่า วิกฤติการเงินโลกที่เกิดขึ้นอย่างไม่คาดหมาย ส่งผลกระทบอย่างรุนแรงต่อตลาดการเงินทั่วโลก และสินทรัพย์จำนวนมากก็มีมูลค่าลดลงอย่างหนัก ส่งผลกระทบต่อมูลค่าสินทรัพย์ต่างประเทศที่<orgName>เอ็มเอเอส</orgName>ถือครองอยู่ โดยช่วง 5 ปีที่ผ่านมา <orgName>เอ็มเอเอส</orgName>มีกำไรแต่ละปีระหว่าง 1,220-7,440 ล้านดอลลาร์</p>
<p>อย่างไรก็ดี นายเฮง สวี เกียต กรรมการผู้จัดการ<orgName>เอ็มเอเอส</orgName> ระบุว่า การฟื้นตัวของตลาดการเงินตั้งแต่เดือน มี.ค. ช่วยให้สินทรัพย์ของธนาคารกลางสิงคโปร์ฟื้นตัวขึ้นมากว่าครึ่งหนึ่งของยอดขาดทุน</p>
<p>การเปิดเผยดังกล่าว ถือเป็นรายงานการขาดทุนล่าสุดของหน่วยงานรัฐบาล โดยก่อนหน้านี้ บรรษัทเพื่อการลงทุนแห่ง<orgName>รัฐบาลสิงคโปร์</orgName> เผยตัวเลขมูลค่าสินทรัพย์ลดลงราว 25% ขณะที่<orgName>เทมาเส็ก โฮลดิ้งส์</orgName> หน่วยงานด้านการลงทุนอีกแห่งหนึ่ง มีมูลค่าพอร์ตลงทุนลดลงมากถึง 58,000 ล้านดอลลาร์ ในช่วง 8 เดือนนับถึงเดือน พ.ย.ปีที่แล้ว</p>
<p>ด้าน<orgName>เจพีมอร์แกน เชส แอนด์ โค</orgName> วาณิชธนกิจชั้นนำของสหรัฐ รายงานกำไรไตรมาส 2 พุ่งขึ้น 36% ที่ 2,720 ล้านดอลลาร์ โดยมีรายได้จากการลงทุนทะยานขึ้น 39% อยู่ที่ 25,620 ล้านดอลลาร์ สูงกว่าที่นักลงทุนคาดการณ์ไว้ กำไรดังกล่าวเป็นผลจากรายได้ที่มากเป็นประวัติการณ์ด้านค่าธรรมเนียมวาณิชธนกิจ และธุรกิจหุ้นกู้ ซึ่งช่วยชดเชยการขาดทุนจากสินเชื่อผู้บริโภค และบัตรเครดิตที่สูงขึ้น</p>
<p>ในช่วงดังกล่าว <orgName>เจพีมอร์แกน</orgName> กันเงินสำรองเผื่อขาดทุนสำหรับธุรกิจสินเชื่อไว้ 9,700 ล้านดอลลาร์ เพิ่มจาก 4,290 ล้านดอลลาร์ เมื่อปีที่แล้ว</p>
<p>ขณะที่ <orgName>ซีไอที กรุ๊ป</orgName> บริษัทผู้ปล่อยกู้ให้ธุรกิจขนาดกลางและเล็กนับหมื่นรายในสหรัฐ ส่งสัญญาณถึงความเป็นไปได้ที่จะต้องยื่นขอพิทักษ์ทรัพย์สินภายใต้กฎหมายล้มละลาย หลังจาก<orgName>รัฐบาลสหรัฐ</orgName>ปฏิเสธที่จะให้เงินอัดฉีดก้อนใหม่ตามคำร้องขอ และคณะกรรมการบริหารอยู่ระหว่างหารือกับคณะที่ปรึกษา เพื่อประเมินทางเลือก</p>
<p>สถานการณ์ดังกล่าว ส่งผลให้ราคาหุ้นซีไอทีร่วงลงวันเดียว 75% และสถาบันจัดอันดับความน่าเชื่อถือ รวมถึง<orgName>สแตนดาร์ด แอนด์ พัวร์ และฟิทช์ เรทติ้งส์</orgName> ปรับลดความน่าเชื่อถือของบริษัทอยู่ที่ระดับใกล้ผิดนัดชำระหนี้</p></body>
</news>
