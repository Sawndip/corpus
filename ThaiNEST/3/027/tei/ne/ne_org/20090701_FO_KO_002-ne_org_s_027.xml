<teiHeader>
<fileDesc>
<titleStmt>
  <title>บ.ผู้จัดคอนเสิร์ตแจ็คสันไม่ยอมคืนเงินค่าตั๋ว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090701/19030/%e0%b8%9a.%e0%b8%9c%e0%b8%b9%e0%b9%89%e0%b8%88%e0%b8%b1%e0%b8%94%e0%b8%84%e0%b8%ad%e0%b8%99%e0%b9%80%e0%b8%aa%e0%b8%b4%e0%b8%a3%e0%b9%8c%e0%b8%95%e0%b9%81%e0%b8%88%e0%b9%87%e0%b8%84%e0%b8%aa%e0%b8%b1%e0%b8%99%e0%b9%84%e0%b8%a1%e0%b9%88%e0%b8%a2%e0%b8%ad%e0%b8%a1%e0%b8%84%e0%b8%b7%e0%b8%99%e0%b9%80%e0%b8%87%e0%b8%b4%e0%b8%99%e0%b8%84%e0%b9%88%e0%b8%b2%e0%b8%95%e0%b8%b1%e0%b9%8b%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>บ.ผู้จัดคอนเสิร์ตแจ็คสันไม่ยอมคืนเงินค่าตั๋ว</headline>
<lead>บ.ผู้จัดคอนเสิร์ตไมเคิล แจ็คสัน เสนอคืนเงินค่าตั๋วหรือให้เอาตั๋วไว้แลกกับการไม่ต้องคืนเงิน อดีตผู้จัดการเผยแจ็คสัน ใช้ยาจนยกส้อมเข้าปากไม่ได้ และหวาดระแวงว่าจะถูกพรากลูก ต้องขอยากดประสาทเพราะนอนไม่หลับ</lead>
<neck></neck>
<body><p><orgName>บริษัท เออีจี ไลฟ์</orgName> ผู้จัดคอนเสิร์ต ดิส อิส อิต ที่โอทู อารีนา ในกรุงลอนดอนซึ่งเป็นการกลับมาทัวร์คอนเสิร์ตครั้งสุดท้ายของแจ็คสัน ประกาศจะคืนเงินเต็มจำนวนให้กับแฟน ๆ ที่ซื้อตัวไปกว่า 750,000 ใบ จากคอนเสิร์ตที่กำหนดจะมีขึ้น 50 รอบ หรือให้เลือกรับตั๋วของจริงไว้เป็นของที่ระลึก โดยให้เวลารับเงินคืนได้ถึงวันที่ 14 สิงหาคมนี้ แต่ทนายจากนิตยสารเพื่อผู้บริโภคบอกว่า ทางบริษัทควรจะคืนทั้งเงินให้กับแฟน ๆ และให้พวกเขาได้เก็บตั๋วไว้เป็นที่ระลึกด้วย</p>
<p>ด้านเทด โอเว่นผู้อำนวยการ เฟม บูโร ผู้เชี่ยวชาญด้านการขายของที่ระลึกบอกว่าเป็นข้อเสนอที่เป็นเล่ห์อุบายของบริษัท ทั้งที่ควรจะทำให้มากกว่านี้ในการช่วยเหลือแฟน ๆ และแจ็คสัน คือการคืนเงินและให้ผู้ซื้อได้เก็บตั๋วไว้ และควรให้เงินก้อนหนึ่งเพื่อจ่ายหนี้สินให้กับแจ็คสัน หรืออย่างอื่นเป็นต้น</p>
<p>ขณะที่แฟน ๆ มีปฏิกิริยาแตกต่างกันไป บางคนไม่พอใจที่ต้องจ่ายเงินไปถึง 1,800 ปอนด์ หรือกว่า 1 แสนบาทเพื่อหวังจะได้ชมศิลปินในดวงใจ และจะไม่ยอมแลกกับกระดาษชิ้นเดียว แต่บางคนก็อยากจะเก็บตั๋วไว้เป็นที่ระลึก สำหรับสนนราคาค่าตั๋วที่ซื้อตามบูธขายตั๋วใบละ 50-75 ปอนด์ หรือราว 2,900-4,300 บาท แต่มีการเอาไปขายต่อในเว็บไซต์อีเบย์ซึ่งมีราคาสูงถึงใบละนับแสนบาท</p>
<p>อดีตผู้จัดการเผยแจ็คสันใช้ยาจนยกส้อมเข้าปากไม่ได้</p>
<p>ดีเตอร์ ไวสเนอร์ อดีตผู้จัดการส่วนตัวของไมเคิล แจ็คสัน เปิดเผยว่ายอดซูเปอร์สตาร์ผู้ล่วงลับพึ่งพายาเป็นจำนวนมาก เสียจนไม่อาจยกส้อมจิ้มอาหารเข้าปากได้ ในระหว่างรับประทานอาหารค่ำ โดยไวสเนอร์ วัย 59 ปี ซึ่งทำหน้าที่ผู้จัดการให้แจ็คสัน ในช่วงปี 2539 - 2546 อ้างว่า การหันไปพึ่งพายาของแจ็คสัน อยู่ในขั้นเกินกว่าจะควบคุมได้ เกิดขึ้นตอนที่เขาเผชิญข้อกล่าวหาเรื่องการล่วงละเมิดทางเพศเด็กซ้ำซาก และถลำลึกไปถึงขั้นเสพย์ติด ก็หลังจากที่มาร์ติน บาเชียร์ ผู้สื่อข่าวรายการสารคดีทางโทรทัศน์ ไปสัมภาษณ์เขาเมื่อปี 2546 ที่เขาถูกถามเรื่องการนอนร่วมเตียงกับเด็ก ๆ</p>
<p>ไวสเนอร์ ยังพูดถึงอารมณ์อันแปรปรวนของแจ็คสันด้วยว่า เขาแอบไปร้องไห้คนเดียว เพราะเชื่อว่าไม่มีใครรักเขาแล้ว เขาปลดคนใกล้ชิดหลายคน ที่ไม่ยอมให้ยาเขาเพิ่มตามที่เขาต้องการ เขาคิดเอาเองว่า ยาพวกนี้เทำให้เขาเป็นนักเอนเทอร์เทนเนอร์ที่ดีกว่าเดิม และมีชีวิตอยู่ด้วยความกลัวว่าหน่วยงานด้านสวัสดิการสังคมจะมาพรากลูกไปจากเขา</p>
<p>ไวน์สเนอร์ อ้างว่า เขาเห็นแจ็คสัน " ตาย " ไปตั้งแต่คืนที่บาเชียร์เอาเทปที่เขาไปสัมภาษณ์แจ็คสันมาออกอากาศแล้ว มันทำลายเขา มันฆ่าเขา มันทำให้เขาตายอย่างช้า ๆ แต่มันเริ่มต้นมาตั้งแต่คืนนั้น การพึ่งยาก่อนหน้านี้ของเขาก็เพื่อบรรเทา แต่หลังจากเทปชุดนั้นออกอากาศ มันกลายเป็นสิ่งจำเป็นในชีวิตที่ขาดไม่ได้ มันผ่านเข้าสู่ร่างกายของเขาตลอดทั้งวัน พอตกกลางคืนก็มีปัญหาเรื่องนอนไม่หลับ พวกที่ให้ยาแก่เขาต่างรู้แก่ใจดีว่ากำลังทำอะไรอยู่ พวกเขาไม่ควรอยู่ใกล้เขา</p>
<p>ไวน์สเนอร์ กล่าวว่า ยาหลากชนิด และไวน์ ที่แจ็คสัน ตั้งชื่อว่า " น้ำผลไม้ของพระเยซู " ได้เริ่มเข้าไปอยู่ในชีวิตของแจ็คสัน เขาไม่เคยลืมวันหนึ่งที่เนเวอร์แลนด์ ที่แจ็คสันเดินเข้าไปในครัว เพื่อรับประทานอาหาร แต่หน้าเขาแข็งทื่อ และเขาไม่อาจหยิบส้อมป้อนใส่ปากตัวเองได้ ซึ่งไม่ต่างอะไรกับการดูหุ่นยนต์ที่ทำอะไรที่ดูเงอะงะ ไม่น่าเชื่อว่า นั่นคือหนึ่งในผู้ชายที่มีพรสวรรค์ที่สุดคนหนึ่งของโลก เขาไม่สามารถรับประทานอาหารมากเกินไป เพราะใช้ยามากเกินไป</p>
<p>ไวน์สเนอร์ ร่วมทัวร์คอนเสิร์ต "ฮิสทรี่" ไปกับแจ็คสีน จากปี 2539 - 2540 และตอนนั้นเขาใช้ยาแล้วแต่เพื่อบรรเทาความเครียด เขาอยากบอกว่า แจ็คสัน เป็นเด็กและผู้ใหญ่อยู่ในร่างเดียวกัน ด้านที่เป็นเด็กต้องการความรัก ส่วนอีกด้านเป็นอัจริยะทางดนตรี แต่ยาที่เขาใช้ได้ทำลายหมดแล้วทั้งสองด้าน</p>
<p>ไวน์สเนอร์ ซึ่งอยู่ด้านหลัง ตอนที่แจ็คสันนำลูกชายคนเล็ก ปริ๊นซ์ ไมเคิล ที่ 2 ออกมาให้แฟน ๆ ดูที่หน้าต่างของโรงแรมในกรุงเบอร์ลิน เมื่อปี 2545 ยังบอกด้วยว่า แจ็คสันว้าเหว่ มีอยู่วันหนึ่ง เขานั่งลงและเริ่มร้องไห้ เขามีเงิน 500 ดอลล่าร์ในธนาคาร และเป็นเจ้าของอัลบั้มขายดีตลอดกาล ซึ่งเขาได้บอกแจ็คสันว่า เขามีทุกสิ่งทุกอย่าง แต่เขามีความโศกเศร้าอยู่ภายใน ตอนที่เขาถามเรื่องยา แจ็คสันก็อ้างว่า ยาพวกนี้ทำให้เกิดแนวคิดสร้างสรรค์ ทั้งที่ยาพวกนี้กำลังจะฆ่าเขา พอฤทธิ์ยาทำให้เกิดความหวาดระแวง เขากลัวว่าหน่วยงานสวัสดิการสังคม จะมาพรากลูกไปจากเขา</p>
<p>ไวน์สเนอร์ ยืนยันว่า แจ็คสัน ไม่ได้ใช้ยา ตอนที่เขาเอาลูกมาโชว์ที่หน้าต่างโรงแรม เขาเพียงแต่ตื่นเต้นและต้องการอวดลูกชาย เขาได้คุยกับแจ็คสันเมื่อหลายสัปดาห์ก่อน และแจ็คสันได้บอกกับเขาว่าเขากลัวการขึ้นเวทีคอนเสิร์ต โอทู เพราะเขารู้ตัวว่า สภาพร่างกายของเขาในตอนนี้คงเทียบไม่ได้กับสมัยที่เขารุ่งเรืองสุดขีด</p>
<p>ขอยากดประสาทเพราะนอนไม่หลับ</p>
<p><orgName>เว็บไซท์ CNN</orgName> รายงานอ้างการเปิดเผยของ เชนลีน ลี นักโภชนาการ ที่เคยทำงานกับไมเคิล แจ็คสันว่า แจ็คสันทนทุกข์ทรมานจากการนอนไม่หลับเป็นช่วงๆและร้องขอยากดประสาทที่มีฤทธิ์รุนแรง แม้จะรู้ดีว่ามันจะส่งผลที่เป็นอันตรายร้ายแรง</p>
<p>ลี ซึ่งเป็นพยาบาลวิชาชีพ ได้พบกับแจ็คสันครั้งแรก เมื่อเดือนมกราคม ตอนที่ลูก ๆ ของเขาป่วยเป็นไข้หวัดธรรมดาทั่ว ๆ ไป ซึ่งตอนนั้น แจ็คสันขอร้องให้เธอจ่ายยา ดิพริแวน ให้ แต่เธอปฏิเสธและบอกถึงอาการข้างเคียงจากการใช้ยาตัวนี้แก่เขา แต่แจ็คสัน บอกว่า เธอไม่เข้าใจ เขาเพียงแค่อยากจะหลับบ้างเท่านั้น แต่เธอก็ยืนยันว่า ถ้าเขาใช้ยาตัวนี้ เขาอาจไม่มีโอกาสได้ตื่นขึ้นมาอีก</p>
<p><orgName>CNN</orgName> ระบุว่า ไม่อาจตรวจสอบได้ว่า ลีเคยทำงานกับแจ็คสันจริงหรือไม่ ซึ่งเมื่อถามเรื่องที่ลีเล่าจากครอบครัวของแจ็คสัน นายลอนเดลล์ แม็คมิลเลน ทนายอีกคนหนึ่งของครอบครัวแจ็คสันกล่าวว่า เขาข้องใจว่า เหตุใดจึงมีคนออกมาแสดงความเห็นเกี่ยวกับเรื่องยา ทั้งที่พวกเขาไม่เคยเห็นแจ็คสันใช้ยาหรือไม่เคยเข้ามาดูแลจัดการในเรื่องนี้เลย</p>
<p>ดิพริแวน มีชื่อโดยทั่วไปว่า โปรโพฟอล มีฤทธิ์ใช้เป็นยาสลบในการผ่าตัดได้ ถ้าใช้ในปริมาณไม่มากจะช่วยให้นอนหลับได้ แต่ถ้าใช้ในปริมาณที่มากเกินไป สามารถทำให้หัวใจหยุดเต้นได้แจ็คสัน เสียชีวิตเมื่อวันที่ 25 มิถุนายน ด้วยวัย 50 ปี และทางการกำลังรอคอยผลการตรวจหาสารพิษ เพื่อให้ได้ข้อสรุปว่าอะไรคือสาเหตุที่ทำให้เขาเสียชีวิต</p>
<p>ใน<orgName>เว็บไซท์คณะกรรมการบริหารพยาบาลวิชาชีพรัฐแคลิฟอร์เนีย</orgName> ระบุว่า ลีเป็นพยาบาลวิชาชีพซึ่งเธออ้างว่า ในช่วง 4 วัน ก่อนที่แจ็คสันจะเสียชีวิต เธอยังได้รับโทรศัพท์ทีมงานของแจ็คสัน ที่ระบุว่า แจ็คสันร่างกายข้างหนึ่งของเขาเย็น ส่วนอีกข้างหนึ่งร้อน เธอยังได้ยินเสียงพูดของแจ็คสันอยู่เบื้องหลังด้วยว่า ช่วยบอกให้เธอไปพบเขาตอนนั้น เธอสามารถไปพบเขาตอนนั้นเลยได้หรือไม่</p>
<p>แต่ขณะนั้น ลีอยู่ที่ฟลอริด้าและเธอได้บอกให้ทีมงานพาแจ็คสันไปโรงพยาบาล เธอบอกว่า รู้สึกกลัว เนื่องจากอาการที่ได้เธอรับแจ้งนั้น มันหมายถึงมีบางสิ่งบางอย่างเกิดขึ้นกับระบบประสาทหรือเกี่ยวกับหัวใจและหลอดเลือดหัวใจ หลังจากเขาเสียชีวิต เธอได้แต่เศร้าแต่ก็ได้ยินว่าเขามีแพทย์อยู่ด้วย</p>
<p>ลีไม่ได้บอกว่า เหตุใดแจ็คสันจึงโทรศัพท์หาเธอ ในเมื่อเธอพบกับเขาครั้งสุดท้ายเมื่อ 3 เดือนก่อนแต่เธอบอกว่า เธอคิดว่า เขาคงจำได้ถึงอาการที่เธอเคยบอกกับเขา ตอนที่เธอถามเขาว่า แพทย์คนไหนที่จ่ายยา ดิพริแวน ให้กับเขา แจ็คสันได้แต่บอกว่า มันนานมาแล้ว</p>
<p>ดร.ราเกษ มาร์วา จาก<orgName>ภาควิชาวิสัญญีวิทยา คณะแพทยศาสตร์ มหาวิทยาลัยสแตนฟอร์ด</orgName> ให้ความเห็นว่า โพรโพฟอล สามารถสามารถทำให้หัวใจหยุดเต้น ซึ่งต้องสงสัยว่านำไปสู่การเสียชีวิตของแจ็คสัน เพราะทำให้อัตราการเต้นของหัวใจช้าลง อัตราการหายใจช้าลง และชีพจรเต้นช้าลงด้วย</p></body>
</news>
