<teiHeader>
<fileDesc>
<titleStmt>
  <title>เลขาฯยูเอ็นเยือนพม่าจี้ปล่อย"ซูจี"  </title>
  <author>รอยเตอร์, เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01040752&sectionid=0104&day=2009-07-04  </bibl>
</sourceDesc>
</fileDesc>
</teiHeader>
<news>
<headline>เลขาฯ<orgName>ยูเอ็น</orgName>เยือนพม่าจี้ปล่อย"ซูจี"</headline>
<lead>"บัน คี มุน" รับภารกิจเยือนพม่าสุดหนัก ฟุ้งจะจี้"ตาน ฉ่วย"ปล่อยซูจี-ประกันเลือกตั้งพม่าโปร่งใสเชื่อถือได้ <orgName>กลุ่มสิทธิฯ</orgName>ซัดอย่าอ้างความสำเร็จ หากอ่อนท่าให้ <orgName>รบ.ทหารพม่า</orgName>ยอมกักบริเวณซูจีแทนขังคุก ศาลเลื่อนไต่สวนคดีซูจีอีก</lead>
<neck></neck>
<body><p>นายบัน คี มุน เลขาธิการ<orgName>สหประชาชาติ (ยูเอ็น)</orgName> เดินทางถึงย่างกุ้ง เมืองหลวงเก่าของพม่าเมื่อช่วงเช้าของวันที่ 3 กรกฎาคม โดยให้สัมภาษณ์ผู้สื่อข่าวถึงภารกิจการเยือนพม่าครั้งนี้ว่าจะกดดันให้<orgName>รัฐบาลทหารพม่า</orgName>ปล่อยตัวนักโทษการเมืองทั้งหมด รวมถึงนางออง ซาน ซูจี ผู้นำประชาธิปไตยในพม่าและให้<orgName>รัฐบาลพม่า</orgName>รับรองว่าการเลือกตั้งทั่วไปในพม่าที่จะมีขึ้นในปีหน้ามีความน่าเชื่อถือและโปร่งใส </p>
<p>นายบันยังกล่าวอีกว่า ในระหว่างการพบปะกับ พล.อ.อาวุโส ตาน ฉ่วย ผู้นำสูงสุดของพม่า ที่กรุงเนปยีดอว์ เมืองหลวงใหม่ของพม่า ตนจะขอให้ผู้นำพม่าอนุญาตให้ตนได้พบปะกับซูจีที่ขณะนี้ถูกคุมขังอยู่ในเรือนจำอินเส่งในย่างกุ้งระหว่างรอการถูกพิจารณาคดีในข้อหาละเมิดคำสั่งกักบริเวณของทางการพม่าด้วย</p>
<p>"ผมจะเรียกร้องให้ผู้นำทหารพม่าเร่งดำเนินกระบวนการทางการเมืองและปล่อยตัวนักโทษการเมืองทั้งหมด รวมถึงนางออง ซาน ซูจี" นายบันกล่าว และว่า ตนจะนำความห่วงกังวลของนานาชาติเกี่ยวกับการดำเนินคดีนางซูจีมาให้ผู้นำพม่ารับทราบและจะกดดันให้รัฐบาลรับรองการเลือกตั้งทั่วไปที่จะมีขึ้นในปีหน้าว่าเชื่อถือได้และโปร่งใส </p>
<p>หลังให้สัมภาษณ์เสร็จ เลขาธิการ<orgName>ยูเอ็น</orgName>ได้เดินทางต่อไปยังกรุงเนปยีดอว์ เพื่อพบหารือกับ พล.อ.อาวุโส ตาน ฉ่วย และเจ้าหน้าที่ระดับสูงของพม่า ซึ่งรวมถึง พล.อ.เต็น เส่ง นายกรัฐมนตรี นอกจากนี้ เลขาธิการ<orgName>ยูเอ็น</orgName>ยังระบุว่าเขาจะพบปะกับตัวแทนของพรรคการเมืองต่างๆ ในพม่า รวมถึง<orgName>พรรคสันนิบาตแห่งชาติเพื่อประชาธิปไตย (เอ็นแอลดี)</orgName> ของนางซูจีด้วย </p>
<p>ก่อนหน้านี้ นายบัน คี มุน ได้ให้สัมภาษณ์ผู้สื่อข่าวที่ประเทศสิงคโปร์ก่อนออกเดินทางมายังพม่า โดยยอมรับว่าการเยือนพม่าครั้งนี้ถือว่าเป็นภารกิจที่ยากลำบากสำหรับตนแต่ตนจะพยายามอย่างสุดความสามารถในการนำความเปลี่ยนแปลงมาสู่พม่า หลังการเยือนพม่าก่อนหน้านี้นายบันสามารถโน้มน้าวให้<orgName>รัฐบาลพม่า</orgName>ยอมรับความช่วยจากต่างชาติในการช่วยเหลือผู้ประสบภัยพิบัติพายุนาร์กีสถล่มพม่าได้ </p>
<p>ด้าน<orgName>กลุ่มสิทธิมนุษยชน</orgName>กล่าวเตือนเลขาธิการ<orgName>ยูเอ็น</orgName>ว่า การเยือนพม่าครั้งนี้อาจเป็นความล้มเหลวครั้งใหญ่ หากเขาไม่สามารถทำให้<orgName>รัฐบาลพม่า</orgName>ยอมปล่อยตัวซูจีให้เป็นอิสระได้ โดยกลุ่มฮิวแมน ไรท์ส วอต์ช ระบุว่า นายบันไม่ควรอ้างว่าการเยือนพม่าครั้งนี้สำเร็จ หากนายบันยอมอ่อนข้อให้กับ<orgName>รัฐบาลทหารพม่า</orgName>ด้วยการปล่อยให้นางซูจีถูกกักบริเวณอยู่ในบ้านพักต่อไปแทนการถูกคุมขังอยู่ในคุก </p>
<p>ส่วนความคืบหน้าการไต่สวนคดีซูจี ศาลพิเศษในเรือนจำอินเส่งได้สั่งเลื่อนการพิจารณาคดีซูจีออกไปเป็นวันที่ 10 กรกฎาคม เนื่องจากศาลยังไม่ได้รับสำเนาคำตัดสินของศาลสูงสุดที่วินิจฉัยชี้ขาดห้ามจำเลยเบิกพยานเพิ่มเติมอีก 2 ปากจากที่มีทั้งสิ้น 4 ปากตามที่จำเลยร้องขอ</p>
<p>ล่าสุด มีรายงานว่า นายบันได้พบหารือกับ พล.อ.อาวุโสตาน ฉ่วยแล้ว และแถลงต่อผู้สื่อข่าวที่กรุงเนปยีดอว์ โดยแสดงความชื่นชมที่<orgName>รัฐบาลทหารพม่า</orgName>ยึดมั่นในพันธกิจที่จะนำประเทศก้าวต่อไปข้างหน้า และว่าจะให้ความสนับสนุนและร่วมมือเพื่อนำสันติสุขและความรุ่งเรืองมาสู่พม่า</p></body>
</news>
