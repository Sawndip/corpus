<teiHeader>
<fileDesc>
<titleStmt>
  <title>จลาจลในซินเจียงตายแล้วร่วม 140 ศพ  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-06 13:31:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/china-focus/20090706/57650/%e0%b8%88%e0%b8%a5%e0%b8%b2%e0%b8%88%e0%b8%a5%e0%b9%83%e0%b8%99%e0%b8%8b%e0%b8%b4%e0%b8%99%e0%b9%80%e0%b8%88%e0%b8%b5%e0%b8%a2%e0%b8%87%e0%b8%95%e0%b8%b2%e0%b8%a2%e0%b9%81%e0%b8%a5%e0%b9%89%e0%b8%a7%e0%b8%a3%e0%b9%88%e0%b8%a7%e0%b8%a1-140-%e0%b8%a8%e0%b8%9e.html  </bibl>
</sourceDesc>
</fileDesc>
</teiHeader>
<news>
<headline>จลาจลในซินเจียงตายแล้วร่วม 140 ศพ</headline>
<lead><orgName>ปักกิ่ง</orgName> - ยอดผู้เสียชีวิตจากเหตุจลาจลในเขตปกครองตนเองซินเจียง อุยกูร์ ของจีน พุ่งถึง 140 รายแล้ว ส่วนผู้บาดเจ็บเฉียด 1,000 คน</lead>
<neck></neck>
<body><p><orgName>สำนักข่าวซินหัว</orgName> รายงานว่า เหตุจลาจลในเขตปกครองตนเองซินเจียง อุยกูร์ ของจีน ที่ปะทุขึ้นเมื่อวันอาทิตย์(5 ก.ค.)ทำให้มีผู้เสียชีวิตแล้ว 140 ราย บาดเจ็บอีกราว 816 คน เพิ่มขึ้นมากจากรายงานข่าวก่อนหน้านี้ ที่มียอดผู้เสียชีวิตเพียง 3 รายเท่านั้น</p>
<p>นอกจากนี้ตำรวจได้จับกุมผู้ร่วมก่อจลาจลไว้หลายร้อยคน ซึ่งรวมถึงแกนนำสำคัญกว่า 10 คน และเจ้าหน้าที่กำลังตามล่าตัวแกนนำอีกเกือบ 90 คน</p>
<p>เหตุจลาจลครั้งนี้เกิดจากชนกลุ่มน้อยมุสลิม"อุยกูร์"หลายพันคน ซึ่งมีไม้และกระบองเป็นอาวุธ ลุกฮือก่อความรุนแรงในเมืองอุรุมชี เมืองเอกของเขตปกครองตนเองซินเจียง ซึ่งมีประชากรส่วนใหญ่เป็นมุสลิมด้วยการทุบทำลายหน้าต่างร้านค้า ปล้น และเผารถยนต์</p>
<p>เหตุการณ์ดังกล่าว นับเป็นเหตุรุนแรงล่าสุดในซินเจียง ซึ่งมีประชากรเป็นชาวอุยกูร์ เกือบ 8 ล้านคน ซึ่งส่วนใหญ่ร้องเรียนว่าถูกกดขี่ทางการเมือง และศาสนาภายใต้การปกป้องของชาวฮั่น</p>
<p>รัฐบาลท้องถิ่นประนามเหตุจลาจลว่าเกิดจากการบงการของกลุ่ม "สภาคองเกรสอุยกูร์โลก" ภายใต้การนำของ"เรบิยา คาเดียร์" ผู้ลี้ภัยอยู่ในสหรัฐ และสถานีโทรทัศน์ของทางการได้แพร่ภาพผู้ประท้วงทำร้าย และเตะคนที่ล้มอยู่กับพื้น</p>
<p>ขณะที่บริษัทผู้ให้บริการโทรศัพท์เคลื่อนที่อย่างน้อยหนึ่งแห่งถูกตัดสัญญาณเพื่อป้องกันไม่ให้ประชาชนนัดหมายรวมตัวกันครั้งใหม่</p>
<p>อย่างไรก็ดี นายอลิม เซย์ตอฟฟ์ ผู้นำกลุ่ม"อุยกูร์ อเมริกัน"ลี้ภัยในสหรัฐ โต้แย้งว่า เหตุจลาจลเมื่อวันอาทิตย์ เกิดจากตำรวจจีนกว่า 1,000 นาย ยิงใส่กลุ่มนักศึกษาที่ก่อการชุมนุมประท้วงอย่างสงบต่อเหตุวิวาทเกี่ยวกับเชื้อชาติที่โรงงานแห่งหนึ่งทางใต้ของจีนเมื่อเดือนที่แล้ว</p></body>
</news>
