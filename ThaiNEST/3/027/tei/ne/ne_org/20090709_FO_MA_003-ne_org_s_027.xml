<teiHeader>
<fileDesc>
<titleStmt>
  <title>เลือกตั้งอิเหนาไม่มีรอบ2 "เอสบีวาย"ชนะขาดลอย!  </title>
  <author>รอยเตอร์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01090752&sectionid=0104&day=2009-07-09  </bibl>
</sourceDesc>
</fileDesc>
</teiHeader>
<news>
<headline>เลือกตั้ง<orgName>อิเหนา</orgName>ไม่มีรอบ2 "เอสบีวาย"ชนะขาดลอย!</headline>
<lead>"ยุทโธโยโน"ชนะเลือกตั้งประธานาธิบดีอินโดนีเซียใส รับตำแหน่งต่ออีก 5 ปีเป็นสมัยที่สองโดยไม่จำเป็นต้องมีการชิงชัยรอบ 2 เผยส่งผลเร่งปฏิรูปการเมือง-เศรษฐกิจ</lead>
<neck></neck>
<body><p>เมื่อวันที่ 8 กรกฎาคม ประชาชนชาวอินโดนีเซียพากันออกไปลงคะแนนเสียงเลือกตั้งประธานาธิบดี ซึ่งเป็นการเลือกตั้งโดยตรงเป็นครั้งที่ 2 หลังผ่านพ้นยุคเผด็จการยาวนานมาก่อนหน้านี้ โดยผลการนับคะแนนแบบสุ่มจากหน่วยเลือกตั้งทั่วประเทศชี้ว่า ประธานาธิบดีสุศีโล บัมบัง ยุทโธโยโน หรือ "เอสบีวาย" ได้รับคะแนนเสียงเหนือคู่แข่งสำคัญขาดลอย จนคาดหมายกันว่าอาจไม่จำเป็นต้องมีการแข่งขันรอบ 2 ระหว่างผู้สมัครที่ได้รับคะแนนเสียงเลือกตั้งสูงสุด 2 คนแรกเหมือนที่ผ่านมาแต่อย่างใด</p>
<p><orgName>สำนักโพลแอลเอสไอ</orgName> ซึ่งสุ่มคะแนนจากหน่วยเลือกตั้งมานับเพื่อวิเคราะห์เชิงสถิติถึงแนวโน้มของผลการเลือกตั้งครั้งนี้พบว่าประธานาธิบดีเอสบีวายได้รับคะแนนเสียงในการเลือกตั้งครั้งนี้ราว 58.21 เปอร์เซ็นต์ ทิ้งห่างคู่แข่งที่ใกล้ที่สุดคือนางเมกาวตี ซูการ์โนบุตรี อดีตประธานาธิบดีที่ได้รับคะแนนเสียงเพียง 26 เปอร์เซ็นต์แบบขาดลอย ส่วนรองประธานาธิบดียูซุฟ กัลลา ที่แยกตัวออกมาลงสมัครแข่งกับประธานาธิบดียุทโธโยโนในครั้งนี้ได้รับคะแนนเสียงเพียง 16 เปอร์เซ็นต์ ทำให้หลายฝ่ายเชื่อว่า<orgName>เอสบีวาย</orgName>น่าจะได้รับคะแนนเสียงเกินกว่า 50 เปอร์เซ็นต์ และได้คะแนนเสียงเกิน 20 เปอร์เซ็นต์ ในครึ่งหนึ่งของ 33 จังหวัดทั่วประเทศ ที่จะทำให้<orgName>เอสบีวาย</orgName>ได้รับตำแหน่งผู้นำต่อไปอีก 5 ปีโดยไม่จำเป็นต้องมีการเลือกตั้งรอบสองตามข้อกำหนดในกฎหมายเลือกตั้งอีกแล้ว</p>
<p>นายเควิน โอรู้ค นักวิเคราะห์ความเสี่ยงทางด้านการเมืองเชื่อมั่นว่า ประธานาธิบดียุทโธโยโน จะได้รับเลือกโดยไม่จำเป็นต้องมีการเลือกตั้งรอบสอง ซึ่งจะส่งผลให้ผู้นำอินโดนีเซียมีอำนาจเบ็ดเสร็จมากขึ้นจนสามารถเร่งรัดกระบวนการปฏิรูปและขยายแวดวงการปฏิรูปที่เป็นประเด็นหาเสียงสำคัญมาตั้งแต่ในการเลือกตั้งสมัยแรกเมื่อ 5 ปีที่ผ่านมาให้เร็วขึ้นและกว้างขวางมากขึ้น เพื่อให้<orgName>อินโดนีเซีย</orgName>เป็นแหล่งลงทุนที่ดึงดูดการลงทุนจากต่างประเทศได้มากขึ้น สร้างงานและกระตุ้นให้การขยายตัวทางเศรษฐกิจเพิ่มมากขึ้นได้อีกด้วย หลังจากที่สามารถสร้างเสถียรภาพทางการเมืองได้เป็นผลสำเร็จในช่วง 5 ปีแรกของการดำรงตำแหน่ง ทั้งนี้ เอสบีวายจะเร่งรัดการปราบปรามคอร์รัปชั่นและต่อสู้กับความยากจนของประชาชนส่วนใหญ่ในประเทศเป็นด้านหลักใน 5 ปีที่สองของการดำรงตำแหน่งประธานาธิบดี </p></body>
</news>
