<teiHeader>
<fileDesc>
<titleStmt>
  <title>'บัน'รอฟังรายงาน'กัมบารี'ก่อนเยือนพม่า  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/290609/6966  </bibl>
</sourceDesc>
</fileDesc>
</teiHeader>
<news>
<headline>'บัน'รอฟังรายงาน'กัมบารี'ก่อนเยือนพม่า</headline>
<lead>นายอิบราฮิม   กัมบารี   ทูตพิเศษของ<orgName>สหประชาชาติ</orgName>   เสร็จสิ้นภารกิจการเยือนพม่าหนที่  8  เมื่อวันเสาร์  ไม่ได้พบนางอองซาน   ซูจี  อีกตามเคย  คาดเตรียมรายงานผลการเยือนให้นายบัน  กีมูน  เลขาฯ  สหประชาชาติรับทราบ   เพื่อตัดสินใจจะเดินทางเยือนพม่าในเดือนหน้าหรือไม่</lead>
<neck></neck>
<body><p>ภารกิจการเยือนพม่าของนายบันครั้งนี้ มีจุดประสงค์หลักเพื่อปูทางสำหรับการเดินทางเยือนของเลขาธิการสหประชาชาติในช่วงต้นเดือนหน้า เพื่อกดดันให้<orgName>รัฐบาลทหารพม่า</orgName>ยุติการดำเนินคดีกับนางซูจีอย่างไม่เป็นธรรม ในข้อหาละเมิดกฎการกักบริเวณภายในบ้านพัก</p>
<p> ระหว่างการเยือนเป็นเวลา2วันทูตพิเศษ<orgName>สหประชาชาติ</orgName>ชาวไนจีเรียได้พบหารือกับนายญาณวินรัฐมนตรีต่างประเทศพม่าถึง2ครั้งที่กรุงเนย์ปิดอว์ก่อนที่จะกลับมาหารือกับเอกอัครราชทูตสิงคโปร์และเจ้าหน้าที่ของยูเอ็นในย่างกุ้ง</p>
<p> ฮัก-ฟานลือโฆษกของ<orgName>ยูเอ็น</orgName>ในกรุงเทพฯระบุว่านายกัมบารีน่าจะสรุปผลการเยือนพม่าให้นายบันรับทราบ ก่อนที่นายบันจะเดินทางเยือนญี่ปุ่นในวันจันทร์ </p>
<p> ด้าน<orgName>หนังสือพิมพ์นิวไลต์ออฟเมียนมาร์</orgName>รายงานยืนยันว่าการมาของนายกัมบารีครั้งนี้ก็เพื่อหารือถึงแผนการเดินทางเยือนของนายบันต้นเดือนหน้า</p>
<p> การเยือนพม่าหนนี้ เป็นอีกครั้งที่นายกัมบารีไม่ได้เข้าพบนางซูจี หลังเสร็จภารกิจเขาได้เดินทางออกจากพม่าทันทีช่วงเย็นวันเสาร์ ด้วยเที่ยวบินของสายการบินไทย</p>
<p> นายบันและนายกัมบารี กำลังพยายามโน้มน้าวให้พม่าปล่อยตัวนักโทษการเมืองกว่า 2,000คนซึ่งรวมถึงนางซูจีวัย64ปีที่ขณะนี้กำลังถูกนำตัวขึ้นพิจารณาคดีในข้อหาละเมิดกฎการกักบริเวณ สืบเนื่องจากการที่นายจอห์นเยตทอว์ ทหารผ่านศึกชาวอเมริกันลักลอบเข้าไปพักในบ้านของเธอ ซึ่งหากเธอถูกตัดสินให้มีความผิดอาจต้องโทษจำคุกสูงสุดนานถึง5ปี </p>
<p> ขณะเดียวกันเมื่อวันอาทิตย์ นางลอรา บุช อดีตสตรีหมายเลขหนึ่งของสหรัฐ ซึ่งเคยออกมาวิจารณ์<orgName>รัฐบาลทหารพม่า</orgName>ก่อนหน้านี้ ได้ร่วมเรียกร้องให้เลขาฯ<orgName>ยูเอ็น</orgName>ออกแรงกดดัน<orgName>พม่า</orgName>ให้ยุติการละเมิดสิทธิมนุษยชนอีกครั้งโดยเฉพาะอย่างยิ่งต่อชนกลุ่มน้อย</p>
<p> นักการทูตของ<orgName>ยูเอ็น</orgName>มองว่านายบันอาจลังเลที่จะเยือนพม่า เพราะเกรงว่า<orgName>รัฐบาลพม่า</orgName>จะฉวยโอกาสนี้สร้างความชอบธรรมในการดำเนินคดีเล่นงานนางซูจีต่อไป</p></body>
</news>
