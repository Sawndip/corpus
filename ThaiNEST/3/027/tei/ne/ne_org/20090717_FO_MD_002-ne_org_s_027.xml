<teiHeader>
<fileDesc>
<titleStmt>
  <title>ใช้“ดาวเทียม”ติดตาม“สึนามิ”  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-17 21:19:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000080661  </bibl>
</sourceDesc>
</fileDesc>
</teiHeader>
<news>
<headline>ใช้“ดาวเทียม”ติดตาม“สึนามิ”</headline>
<lead>ทีมนักวิจัยของ<orgName>รัฐบาลสหรัฐฯ</orgName> ศึกษาภาพถ่ายดาวเทียมย้อนหลังในช่วงที่เกิดคลื่นยักษ์สึนามิเมื่อปลายปี 2004 และพบแนวเส้นขอบของคลื่นดังกล่าวชัดเจน จึงอาจเป็นหนทางใหม่ในการตรวจจับคลื่นยักษ์ได้อย่างรวดเร็วในอนาคต และประกาศเตือนประชาชนได้ทันท่วงที</lead>
<neck></neck>
<body><p>ทีมนักวิจัยดังกล่าวได้ย้อนกลับไปตรวจดูภาพถ่ายดาวเทียมในมหาสมุทรอินเดียในช่วงเวลาที่เกิดคลื่นสึนามิเมื่อเดือนธันวาคม 2004 ซึ่งเข้าซัดทำลายบริเวณชายฝั่งทะเลในอินโดนีเซีย ไทย ศรีลังกา และอีกหลายประเทศ จนทำให้มีผู้เสียชีวิตกว่า 228,000 คน</p>
<p>“เราพบระลอกคลื่นบนผิวน้ำซึ่งจะเป็นตัวชี้วัดอย่างดีถึงความรุนแรงแท้จริงของคลื่นสึนามิตลอดแนวเส้นขอบของคลื่น” โอเลก โกดิน แห่ง<orgName>สำนักงานบริหารด้านมหาสมุทรและภูมิอากาศแห่งชาติ</orgName> ซึ่งตั้งอยู่ที่เมืองโบลเดอร์ มลรัฐโคโลราโดแถลง</p>
<p>เหตุการณ์สีนามิดังกล่าวมีจุดเริ่มต้นจากการเกิดแผ่นดินไหวอย่างรุนแรงในอินโดนีเซีย</p>
<p>ที่ผ่านมา รัฐบาลหลายประเทศต่างเร่งติดตั้งระบบเตือนภัยล่วงหน้าโดยอาศัยการสังเกตทุ่นลอยกลางมหาสมุทรเป็นอุปกรณ์ตรวจจับความผิดปกติของคลื่นที่กำลังซัดเข้าฝั่ง</p>
<p> ทว่าระบบดังกล่าวยังขาดความสมบูรณ์และยังอาจระบุเป้าหมายผิดพลาด อีกทั้งการติดตั้งทุ่นลอยก็ไม่สามารถทำได้ทุกจุด ยิ่งกว่านั้นโดยปกติแล้วคลื่นสึนามิจะตรวจพบได้ก็ต่อเมื่อเข้าสู่เขตน้ำตื้นแล้ว แต่ในเขตน้ำลึกกลางมหาสมุทรจะแทบไม่พบความผิดปกติบนผิวน้ำเลย</p>
<p> ดาวเทียมสามารถตรวจพบระลอกคลื่นแม้เพียงเล็กน้อยได้ อย่างไรก็ตาม ดาวเทียมที่มีใช้อยู่ตอนนี้ ไม่ได้จับภาพครอบคลุมเขตทะเลมหาสมุทรไปหมดทั่วทั้งโลก</p>
<p> ทีมนักวิจัยของโกดินพบว่า ในขณะที่คลื่นสึนามิกำลังเคลื่อนตัวผ่านบริเวณกลางมหาสมุทร มันจะกวนให้น้ำวนและบริเวณผิวน้ำจะกลายเป็นสีคล้ำกว่าปกติไปตลอดแนวขอบของคลื่นทีเดียว</p>
<p> มีดาวเทียมธรรมดาจำนวนมากเคยตรวจพบผิวน้ำสีดำเช่นนี้ด้วยเช่นกัน และมีการรายงานไว้ในวารสาร Natural Hazards and Earth System Sciences</p></body>
</news>
