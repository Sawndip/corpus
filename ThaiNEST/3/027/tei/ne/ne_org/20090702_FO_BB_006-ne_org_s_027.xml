<teiHeader>
<fileDesc>
<titleStmt>
  <title>ฟิทช์หั่นเรทติ้งโตโยต้ารอบสอง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29034815.php?news_id=29034815  </bibl>
</sourceDesc>
</fileDesc>
</teiHeader>
<news>
<headline><orgName>ฟิทช์</orgName>หั่นเรทติ้งโตโยต้ารอบสอง</headline>
<lead><orgName>โตเกียว</orgName> - <orgName>ฟิทช์</orgName>ปรับลดความน่าเชื่อถือโตโยต้าเป็นครั้งที่สองในรอบ 7 เดือน หลังจากความต้องการรถยนต์ในสหรัฐดิ่งหนักกระทบรายได้รุนแรง ขณะที่<orgName>รัฐบาลสหรัฐ</orgName>กดดันศาลล้มละลาย เร่งอนุมัติการปรับโครงสร้างจีเอ็มภายในสุดสัปดาห์นี้</lead>
<neck></neck>
<body><p><orgName>สำนักข่าวบลูมเบิร์ก</orgName>รายงานวานนี้ (1 ก.ค.) ว่า <orgName>ฟิทช์ เรทติ้งส์</orgName> สถาบันจัดอันดับความน่าเชื่อถือชื่อดัง ออกแถลงการณ์ปรับลดอันดับความน่าเชื่อถือของโตโยต้า มอเตอร์ คอร์ป ค่ายรถยนต์รายใหญ่สุดของแดนอาทิตย์อุทัย ลง 2 ระดับ จาก AA มาอยู่ที่ A+ หลังจากความต้องการรถยนต์ซบเซาอย่างหนัก บั่นทอนรายได้ของบริษัทอย่างรุนแรง โดยเป็นการปรับลดความน่าเชื่อถือครั้งที่สองนับจากเดือนพ.ย. ปีที่แล้ว</p>
<p><orgName>โตโยต้า</orgName> คาดว่า ยอดขาดทุนรายปี จะอยู่ที่ 550,000 ล้านเยน ในช่วง 12 เดือนที่สิ้นสุดเดือนมี.ค. ซึ่งจะเป็นการขาดทุนเป็นปีที่สองติดต่อกัน พร้อมคาดว่า ยอดขายทั่วโลกในปีนี้ จะร่วงลง 14% มาอยู่ที่ 6.5 ล้านคัน เนื่องจากภาวะถดถอยบ่อนทำลายความต้องการรถยนต์ในทวีปอเมริกาเหนือ ซึ่งเป็นตลาดใหญ่ที่สุดของโตโยต้า </p>
<p>นายจอง มิน ปาค ผู้อำนวยการ <orgName>ฟิทช์ เรทติ้งส์</orgName> กล่าวว่า <orgName>โตโยต้า</orgName> จะต้องใช้เวลาอีกหลายปี กว่าจะกลับมามีกำไรในระดับที่เคยได้รับก่อนหน้านี้ ขณะที่ ค่ายรถยนต์คู่แข่ง ตัดสินใจและบริหารจัดการวิกฤติ ได้เร็วกว่า </p>
<p>การลดความน่าเชื่อถือครั้งนี้ อาจทำให้ต้นทุนการกู้ยืมของโตโยต้าสูงขึ้น โดยปัจจุบันยอดคงค้างตราสารหนี้และสินเชื่อของโตโยต้าอยู่ที่ 8.3 ล้านล้านเยน </p>
<p>ด้าน นายชินสุเกะ ทานิโมโตะ นักวิเคราะห์มูดี้ส์ อินเวสเตอร์ เซอร์วิส <orgName>สถาบันจัดอันดับความน่าเชื่อถือระหว่างประเทศ</orgName> ระบุว่า หากสิ่งแวดล้อมด้านการดำเนินการของ โตโยต้า ยังไม่เปลี่ยนแปลง รายได้ของบริษัทจะลดลงจากระดับที่มูดี้ส์คาดไว้ และทำให้มีความเป็นไปได้ที่จะต้องมีการปรับลดความน่าเชื่อถือครั้งใหม่ โดย<orgName>มูดี้ส์</orgName> และ <orgName>สแตนดาร์ด แอนด์ พัวร์ เรทติ้ง เซอร์วิส (เอสแอนด์พี)</orgName> ปรับลดความน่าเชื่อถือของ โตโยต้า ตามหลัง ฟิทช์ เมื่อเดือนพ.ย. </p>
<p>ขณะเดียวกัน นายฟริทซ์ เฮนเดอร์สัน หัวหน้าคณะเจ้าหน้าที่บริหาร (ซีอีโอ) <orgName>เจนเนอรัล มอเตอร์ส คอร์ป (จีเอ็ม)</orgName> ค่ายรถยนต์รายใหญ่ของสหรัฐ ที่กำลังประสบปัญหาทางการเงินอย่างหนัก ระบุว่า <orgName>รัฐบาลสหรัฐ</orgName>ต้องการให้ศาลล้มละลายอนุมัติการปรับโครงสร้างของจีเอ็มภายในสุดสัปดาห์นี้ ไม่เช่นนั้นรัฐบาลจะถอนตัวออกจากข้อตกลงช่วยเหลือทันที </p>
<p>ทั้งนี้ <orgName>จีเอ็ม</orgName> หวังจะได้รับอนุญาตจากศาล ให้กำจัดแบรนด์รถยนต์ที่ไม่ทำกำไร ออกจากภาวะล้มละลาย และหลุดพ้นจากอำนาจของรัฐบาลสหรัฐ ให้เร็วที่สุด</p></body>
</news>
