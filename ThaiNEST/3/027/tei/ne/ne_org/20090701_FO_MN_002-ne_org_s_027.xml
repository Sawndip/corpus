<teiHeader>
<fileDesc>
<titleStmt>
  <title>พบสัญญาณกล่องดำแอร์บัสเยเมนแล้ว เด็กหญิงหนึ่งเดียวผู้รอดชีวิตอาการดีขึ้น  </title>
  <author>เอเจนซี, เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-01 20:36:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000074615  </bibl>
</sourceDesc>
</fileDesc>
</teiHeader>
<news>
<headline>พบสัญญาณกล่องดำแอร์บัสเยเมนแล้ว เด็กหญิงหนึ่งเดียวผู้รอดชีวิตอาการดีขึ้น</headline>
<lead><orgName>หน่วยลาดตระเวนทางอากาศของฝรั่งเศส</orgName>จับสัญญาณจากเครื่องบันทึกข้อมูลการบิน (กล่องดำ) ของเครื่องบินแอร์บัส เอ 310 - 300 ของสายการบินเยเมเนีย ซึ่งตกลงกลางทะเลที่มีคลื่นลมกรรโชกแรง พร้อมด้วยผู้โดยสารและลูกเรือรวม 153 ชีวิต บริเวณนอกชายฝั่งหมู่เกาะคอโมโรสเมื่อเช้าวันอังคาร (30) โดยเรืออีกลำกำลังตามไปสมทบเพื่อเก็บกู้อุปกรณ์สำคัญดังกล่าว ส่วนเด็กหญิงวัย 13 ปี ซึ่งจนถึงตอนนี้เป็นผู้รอดชีวิตเพียงรายเดียว เริ่มมีอาการดีขึ้นแล้ว และกำลังรักษาตัวอยู่ที่โรงพยาบาล</lead>
<neck></neck>
<body><p>อแลง ชัวยองเดต์ โฆษก<orgName>กระทรวงความร่วมมือของฝรั่งเศส</orgName> ซึ่งเดินทางไปยังกรุงเมืองหลวงของหมู่เกาะคอโมโรสหลังเกิดเหตุเครื่องบินตก บอกกับ<orgName>เอเอฟพี</orgName>ทางโทรศัพท์ว่า พบสัญญาณจากกล่องดำของเครื่องบินเยเมนลำดังกล่าวบริเวณไม่ไกลจากชายฝั่งของหมู่เกาะคอโมโรส</p>
<p> "<orgName>หน่วยลาดตระเวนทางอากาศ</orgName>พบสัญญาณกล่องดำเมื่อเวลา 12.30 น.ตามเวลามาตรฐานสากลในวันอังคาร (30) (หรือตรงกับเวลา 19.30 น.วันอังคารเวลาเมืองไทย)" โฆษกหญิงกล่าว</p>
<p> "รีเยิส" เรือลาดตระเวนของฝรั่งเศส จะเดินทางถึงบริเวณดังกล่าวในวันพุธ (1) เพื่อเริ่มปฏิบัติการเก็บกู้กล่องดำ"</p>
<p> อย่างไรก็ตาม คริสตอฟ ปราซุค เจ้าหน้าที่ทหารผู้หนึ่งกล่าวว่า เครื่องบินลาดตระเวนพบสัญญาณดังกล่าวจริง แต่ไม่ยืนยันว่ามาจากกล่องดำหรือไม่</p>
<p> เครื่องบินแอร์บัส เอ 310 - 300 ของสายการบินเยเมน ตกลงกลางมหาสมุทรอินเดียเมื่อเช้าวันอังคาร (30) พร้อมด้วยผู้โดยสารและลูกเรือรวม 153 ชีวิต ชีวิต ขณะเตรียมลงจอดที่กรุงโมโรนี เมืองหลวงของหมู่เกาะคอโมโรส โดยเป็นการบินในระยะสุดท้ายของเที่ยวบินดังกล่าวที่เริ่มต้นเดินทางจากกรุงปารีสและแวะพักที่เมืองมาร์เซย์ของฝรั่งเศส เพื่อมุ่งหน้าไปยังคอโมโรส โดยผ่านทางประเทศเยเมน</p>
<p> ผู้รอดชีวิตเพียงรายเดียวจากเหตุเครื่องบินตกครั้งนี้ ซึ่งเป็นเด็กหญิงวัย 13 ปี ถูกพบอยู่กลางทะเล "จนถึงตอนนี้เรายังไม่พบผู้รอดชีวิตเพิ่มเติม แต่เรายังไม่สิ้นหวัง" อัยดี นัดโฮอิมบอกกับรอยเตอร์ทางโทรศัพท์</p>
<p> เด็กหญิงบาเฮีย บาคารี ซึ่งอาศัยอยู่ที่เมืองมาร์เซย์ของฝรั่งเศส รอดตายราวปาฏิหาริย์โดยไม่มีบาดแผลรุนแรงจากเหตุเครื่องบินตกครั้งนี้</p>
<p> ผู้รอดชีวิตเพียงคนเดียวจากจำนวนผู้โดยสารและลูกเรือทั้งสิ้น 153 รายของเที่ยวบินมรณะลำนี้ กำลังรักษาตัวอยู่ที่โรงพยาบาล โดยอาการของเธอ "ไม่น่าวิตกแต่อย่างใด" รามูลาตี เบน อาลี จากหน่วยกาชาดท้องถิ่นกล่าว</p>
<p> หน่วยกู้ภัยคนหนึ่งบอกกับ<orgName>สถานีวิทยุยุโรป 1</orgName> ของฝรั่งเศสว่า พบเห็นเด็กหญิงดวงแข็งรายนี้ว่ายน้ำอยู่กลางทะเลที่มีคลื่นลมกรรโชกแรง โดยรายล้อมด้วยศพผู้โดยสารและซากชิ้นส่วนเครื่องบินในความมืด เพียง 2 ชั่วโมงหลังเกิดเหตุ</p>
<p> "เราพยายามโยนห่วงชูชีพให้เธอ แต่เธอคว้าเอาไว้ไม่ได้ ผมจึงต้องกระโดดลงไปช่วยเธอ" เจ้าหน้าที่กู้ภัยคนดังกล่าวบอก</p>
<p> "เธอหนาวสั่น เราห่มผ้าให้เธอ 4 ชั้น เราให้เธอดื่มน้ำผสมน้ำตาลอุ่น ๆ "</p>
<p> พ่อของบาเฮีย บาคารี เปิดเผยกับสถานีวิทยุฝรั่งเศสว่า ลูกสาวมีแผลไฟไหม้บางแห่ง และเธอถูกโยนออกมาจากเครื่องบิน โดยเธอเองแทบไม่เคยรู้จักวิธีการว่ายน้ำ แต่รอดชีวิตมาได้เพราะเกาะซากชิ้นส่วนของเครื่องบินเอาไว้ และได้ยินเสียงของหน่วยกู้ภัย</p>
<p> แม่ของเด็กหญิงผู้รอดชีวิต เป็นหนึ่งในจำนวนผู้โดยสารและลูกเรือ 152 ราย ที่คาดว่าน่าจะเสียชีวิต</p>
<p> เครื่องบินแอร์บัสเอ 310 ลำดังกล่าวแล่นลงจอดครั้งแรกไม่สำเร็จ จึงพยายามใหม่อีกครั้ง และตกลงกลางทะเล เจ้าหน้าที่หลายคนกล่าว ด้านหน่วยงานของฝรั่งเศส เปิดเผยว่า เครื่องบินลำนี้ ซึ่งใช้งานมานาน 19 ปี ถูกสั่งห้ามไม่ให้บินผ่านน่านน้ำฝรั่งเศส เนื่องจากมีข้อกังขาหลายอย่างด้านความปลอดภัยของเครื่องบิน</p>
<p> โดมินิก บุสเซอโรรัฐมนตรี<orgName>กระทางคมนาคมของฝรั่งเศส</orgName>เผยว่า ชุดสอบสวนตรวจพบความบกพร่องหลายอย่างของเครื่องบินแอร์บัส เอ 310 - 300 ของสายการบินเยเมนลำนี้ ระหว่างการตรวจสอบเมื่อปี 2007 ในฝรั่งเศส นอกจากนี้สายการบินดังกล่าว ซึ่งก่อตั้งในปี 1961 ยังถูกสังเกตและติดตามอย่างใกล้ชิดจากหน่วยงานของประชาคมยุโรป (อียู)</p>
<p> "เครื่องบินลำนี้ไม่เคยบินผ่านน่านฟ้าของเราอีกเลย" รมต.<orgName>คมนาคมฝรั่งเศส</orgName>บอกกับสถานีโทรทัศน์ไอ - เทเล</p>
<p> ทั้งนี้จากเอกสารทางกฎหมายของ<orgName>อียู</orgName> คณะสอบสวนอื่น ๆ ในเยอรมนีและอิตาลี รายงานตรงกันถึง "ความบกพร่อง" หลายอย่างของสายการบินแห่งนี้ และเมื่อเดือนกรกฎาคมปีก่อน คณะกรรมาธิการอียูยังกำชับให้สายการบินเยเมเนียจัดทำ "แผนมาตรการ" เพื่อแก้ปัญหาความกังวลด้านความปลอดภัย</p>
<p> เจ้าหน้าที่บอกว่า เครื่องบินของสายการบินเยเมเนียลำนี้ตกลงกลางทะเลที่มีคลื่นลมกรรโชกแรง ท่ามกลางความมืดมิด ภายหลังขาดการติดต่อและหายไปจากจอเรดาร์เมื่อเมื่อเวลา 22.51น.ตามเวลามาตรฐานในวันอังคาร(30) (ตรงกับ 05.51 น.เวลาประเทศไทย)</p>
<p> ที่สนามบินคอโมโรส เกิดเหตุวุ่นวายขึ้นเมื่อชาวต่างชาติที่อาศัยอยู่ที่นั่นพยายามจะขัดขวางไม่ให้ผู้โดยสารเช็คอินเที่ยวบินอีกไฟลท์ ที่ออกเดินทางจากสนามบินในกรุงปารีสเพื่อมุ่งหน้ามายังเยเมน เจ้าหน้าที่สนามบินรายงาน</p>
<p> มีผู้โดยสาร 60 ราย ซึ่งมีกำหนดจะเดินทางด้วยเที่ยวบินดังกล่าว ไม่ยอมเช็คอิน ขณะที่โฆษกหญิงของสนามบินไม่ได้ยืนยันว่า เกิดจากการประท้วงหรือผู้โดยสารตัดสินใจยกเลิกเที่ยวบินเนื่องจากเหตุผลอื่น</p></body>
</news>
