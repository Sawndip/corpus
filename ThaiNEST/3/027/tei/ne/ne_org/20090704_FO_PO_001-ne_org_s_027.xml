<teiHeader>
<fileDesc>
<titleStmt>
  <title>คดีไมเคิลยังมืดมนแถมตร.บกพร่อง  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=55411  </bibl>
</sourceDesc>
</fileDesc>
</teiHeader>
<news>
<headline>คดีไมเคิลยังมืดมนแถมตร.บกพร่อง</headline>
<lead>ปมเสียชีวิตราชาเพลงป๊อป ไมเคิล แจ็กสัน ซับซ้อนมากขึ้น เรี่อยๆ หลังตำรวจลอสแองเจลิสถูกตั้งข้อสงสัยบกพร่องในหน้าที่</lead>
<neck></neck>
<body><p>ถึงแม้ว่า ไมเคิล แจ็กสัน นักร้องเพลงป๊อปชื่อก้องโลก จะเสียชีวิตลงด้วยอาการหัวใจวายกะทันหันในช่วงบ่ายวันที่ 25 มิ.ย. หรือ 1 สัปดาห์ที่ผ่านมา ทว่าข่าวคราวเกี่ยวเนื่องกับการเสียชีวิตก็ยังคงมีมาอย่างต่อเนื่อง และนับวันก็ยิ่งมีปมปริศนาใหม่ๆ ให้หาข้อเท็จจริงมากขึ้น </p>
<p>ล่าสุด <orgName>กรมตำรวจลอสแองเจลิส</orgName>กลายเป็นอีกหนึ่งหน่วยงานที่ถูกตั้งข้อสังเกตว่าดำเนินการบกพร่องในหน้าที่หลังการเสียชีวิตของซูเปอร์สตาร์รายนี้ </p>
<p><orgName>สำนักข่าวเอพี</orgName> รายงานว่า หลังจากสำนักบังคับคดียาเสพติดสหรัฐ (ดีอีเอ) เข้าร่วมการสืบสวนสาเหตุการเสียชีวิต เนื่องจากสงสัยว่า คณะแพทย์ที่ดูแลไมเคิลอาจมีส่วนเกี่ยวข้องในการจ่ายยาเกินขนาดแล้ว <orgName>ทางกรมตำรวจลอสแองเจลิส</orgName>ก็ถูกตั้งข้อสงสัยด้วยเช่นกัน </p>
<p>รายงานดังกล่าวโยงไปยังคำถามที่ว่า ทำไมตำรวจถึงไม่กั้นบริเวณบ้านพักของนักร้องดังภายหลังจากที่เขาเสียชีวิต ทำไมถึงไม่ขอหมายค้นในทันที ทั้งยังลากรถของแพทย์ที่ดูแลไมเคิลออกจากบริเวณโดยไม่ประกาศว่าพื้นที่ดังกล่าวเป็นพื้นที่เกิดคดีอาญา และเหตุใด เจเน็ต แจ็กสัน นักร้องชื่อดัง และน้องสาวแท้ๆ ของไมเคิลถึงได้รับอนุญาตให้เคลื่อนย้ายสิ่งของต่างๆ ในแมนชันที่เกิดเหตุ หลังจากไมเคิลเสียชีวิต 2 วัน และก่อน ที่ตำรวจจะเข้าตรวจค้นที่เกิดเหตุด้วยซ้ำ </p>
<p>“ถ้าผมเป็นหัวหน้านักสืบในคดีนี้ ผมจะบอกว่าเรายังไม่รู้ว่าเกิดอะไรขึ้น และควรจะกั้นบริเวณที่เกิดเหตุ” ฮาร์แลนด์ บรอน ทนายความฝ่ายจำเลยที่มีชื่อเสียงในสหรัฐให้ความเห็น </p>
<p>“คุณจำเป็นต้องคิดถึงสิ่งที่ เลวร้ายที่สุดเสมอ และต้องคิดให้ เร็วด้วย เป็นผมผมคงจะกั้นบริเวณไปเลย เพียงเพราะผู้เสียชีวิตในกรณีนี้เป็นไมเคิล” บรอน กล่าว </p>
<p>อย่างไรก็ดี <orgName>กรมตำรวจลอสแองเจลิส</orgName>ได้ออกมาปฏิเสธข้อสังเกตดังกล่าว โดยระบุว่า ทุกอย่างที่ดำเนินการไปนั้นเป็นไปตามระเบียบการทำงาน และไม่มีเหตุให้คิดว่าการเสียชีวิตครั้งนี้จะเกิดจากการฆาตกรรม </p>
<p>ทั้งนี้ การสืบสวนกรณีการเสียชีวิตของ “แจ็กโก” จะกลายเป็นการสืบสวนคดีอาชญากรรมหรือไม่ ขึ้นอยู่กับหลักฐานเกี่ยวกับการใช้ยา โดยอาจมีการตั้งข้อหาได้ หากเจ้าหน้าที่ตัดสินว่าไมเคิลนั้นได้รับใบสั่งยาเกินปริมาณที่เหมาะสมต่อความต้องการยา หรือคณะแพทย์ที่ดูแลตั้งใจที่จะจ่ายยาให้แก่ไมเคิลภายใต้ชื่อปลอม </p>
<p>รายงานระบุด้วยว่า <orgName>ดีอีเอ</orgName>นั้นเคยร่วมการสืบสวนกรณีการเสียชีวิตของ ฮีท เลดเจอร์ ดาราภาพยนตร์ ฮอลลีวูดชื่อดังในปีที่ผ่านมา ซึ่งเสียชีวิตจากการใช้ยาเกินขนาด โดย ครั้งนั้นพบว่ายาที่ตกค้างในร่างกายของดาราหนุ่มนั้นเป็นยาที่ได้รับมาอย่างผิดกฎหมาย แต่ไม่มีการ ตั้งข้อหาแก่ผู้ใด</p></body>
</news>
