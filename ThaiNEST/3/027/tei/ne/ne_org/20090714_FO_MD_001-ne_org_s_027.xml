<teiHeader>
<fileDesc>
<titleStmt>
  <title>'ฮู'ชี้หมดทางหยุดยั้งหวัด2009แล้ว แนะเร่งผลิตวัคซีน-ทุกปท.ต้องมีใช้  </title>
  <author>เอเอฟพี, เอเจนซี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-14 19:13:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000079562  </bibl>
</sourceDesc>
</fileDesc>
</teiHeader>
<news>
<headline>'<orgName>ฮู</orgName>'ชี้หมดทางหยุดยั้งหวัด2009แล้ว แนะเร่งผลิตวัคซีน-ทุกปท.ต้องมีใช้</headline>
<lead>ผู้เชี่ยวชาญ<orgName>องค์การอนามัยโลก</orgName>ยอมรับหมดหนทางที่ประเทศต่างๆจะหยุดยั้งการแพร่ระบาดของเชื้อไวรัสไข้หวัดใหญ่สายพันธุ์ใหม่ 2009 แล้ว และทุกประเทศจำเป็นต้องมีวัคซีนป้องกันหวัดมรณะไว้ในครอบครองโดยเจ้าหน้าที่สาธารณสุขเป็นคนกลุ่มแรกที่สมควรได้รับวัคซีน</lead>
<neck></neck>
<body><p>ดร. มารี ปอล คีนี ผู้อำนวยการฝ่ายวิจัยวัคซีน<orgName>องค์การอนามัยโลก</orgName>หรือ"<orgName>ฮู</orgName>" ออกมาเปิดเผยที่นครเจนีวาของสวิตเซอร์แลนด์เมื่อวันจันทร์ (13) ว่า ทีมผู้เชี่ยวชาญของ<orgName>องค์การอนามัยโลก</orgName>ต่างลงความเห็นภายหลังการหารือกันว่า ในขณะนี้เชื้อไวรัสไข้หวัดใหญ่สายพันธุ์ใหม่ 2009ได้แพร่ระบาดถึงขั้นที่ไม่สามารถหยุดยั้งได้แล้ว พร้อมเรียกร้องให้ผู้เกี่ยวข้องเร่งผลิตวัคซีนสำหรับป้องกันเชื้อไวรัสชนิดนี้ให้ได้โดยเร็ว แม้ในช่วงก่อนหน้านี้จะมีการประเมินว่าวัคซีนจะไม่พร้อมแจกจ่ายให้กับประเทศต่างๆ จนกว่าจะถึงเดือนกันยายนก็ตาม</p>
<p>คีนีระบุว่าทุกประเทศในโลกจำเป็นต้องเข้าถึงวัคซีนป้องกันเชื้อไวรัสไข้หวัดใหญ่สายพันธุ์ใหม่ 2009 ไม่ว่าจะเป็นประเทศที่มีรายงานการพบผู้ติดเชื้อชนิดนี้หรือไม่ก็ตาม โดยกลุ่มคนที่ควรได้รับวัคซีนก่อนเป็นกลุ่มแรกคือ บุคลากรที่ปฏิบัติงานด้านสาธารณสุข ซึ่งมีภาระในการดูแลผู้ป่วยเป็นจำนวนมาก</p>
<p>นอกจากนั้น ผู้อำนวยการฝ่ายวิจัยวัคซีนของ<orgName>องค์การอนามัยโลก</orgName>ยังระบุว่า มีกลุ่มคนอีก 4 ประเภทที่หน่วยงานสาธารณสุขของประเทศต่างๆ จะต้องให้ความสำคัญเป็นพิเศษ คือ สตรีมีครรภ์ ผู้ที่มีปัญหาสุขภาพเรื้อรัง คนที่มีรูปร่างอ้วน และเด็ก</p>
<p>ขณะที่มาร์กาเร็ต ชาน ผู้อำนวยการ<orgName>องค์การอนามัยโลก</orgName> ออกมากล่าวเตือนเมื่อวานนี้ (14) ว่า บรรดาประเทศที่ยากจน อาจไม่มีโอกาสได้เข้าถึงวัคซีนสำหรับป้องกันเชื้อไวรัสไข้หวัดใหญ่สายพันธุ์ใหม่ และมีแนวโน้มที่วัคซีนจะมีการ "กระจุกตัว" อยู่แต่เฉพาะในมือของประเทศที่ร่ำรวย</p>
<p>ชานพูดเรื่องดังกล่าวต่อที่ประชุมคณะผู้แทน 184 ประเทศ ของ<orgName>องค์การทรัพย์สินทางปัญญาแห่งโลก</orgName>หรือ " <orgName>ดับเบิลยูไอพีโอ</orgName>" ที่นครเจนีวาเมื่อวานนี้ พร้อมกล่าวเตือนว่าขีดความสามารถในการผลิตวัคซีนสำหรับป้องกันเชื้อไวรัสไข้หวัดใหญ่สายพันธุ์ใหม่ในขณะนี้ค่อนข้างจำกัด และอาจไม่สามารถผลิตวัคซีนให้เพียงพอรองรับประชากรโลกราว 6,800 ล้านคนได้</p>
<p>อย่างไรก็ตาม ผู้อำนวยการ<orgName>องค์การอนามัยโลก</orgName>ยืนยันว่า กำลังหาทางเจรจากับบริษัทผู้ผลิตวัคซีนทั้งหลายให้ยอมลดราคาของวัคซีนชนิดนี้ลงมา เพื่อให้ประเทศกำลังพัฒนาสามารถเข้าถึงได้ พร้อมยืนยันว่า ทาง<orgName>องค์การอนามัยโลก</orgName>กำลังพิจารณาขอความร่วมมือจากประเทศที่ร่ำรวย เพื่อให้ช่วยบริจาคเงินหรือวัคซีนแก่ประเทศยากจนด้วยเช่นกัน โดยในขณะนี้สามารถเจรจากับบริษัทยารายใหญ่ 2 รายให้จัดส่งวัคซีนจำนวน 250 ล้านโดส ไปให้กับประเทศกำลังพัฒนาแล้วทันทีที่วัคซีนพร้อมใช้งาน</p>
<p>ขณะเดียวกัน ทีมวิจัยซึ่งนำโดย ดร.โยชิฮิโระ คาวาโอกะได้ออกมาเผยแพร่ผลการวิจัยล่าสุดเมื่อวันจันทร์ (13) โดยระบุว่า คนที่เกิดก่อนปี ค.ศ. 1920 จะมีสารภูมิคุ้มกันประเภทแอนติบอดีในร่างกายหลายชนิดซึ่งสามารถป้องกันการติดเชื้อไวรัสไข้หวัดใหญ่สายพันธุ์ใหม่ได้ เนื่องจากเคยผ่านยุคที่มีการแพร่ระบาดของเชื้อไข้หวัดใหญ่ครั้งรุนแรงเมื่อปี 1918 ที่ทำให้มีผู้เสียชีวิตทั่วโลกระหว่าง 50-100 ล้านคนมาแล้ว ทำให้สามารถสรุปได้ว่าผู้สูงอายุที่มีวัย 90 ปีขึ้นไปจะมีภูมิคุ้มกันต่อเชื้อไวรัสชนิดนี้ ขณะที่คนในวัยหนุ่มสาวกลับไม่มี</p>
<p>นอกจากนั้น ผลการวิจัยชิ้นนี้ยังระบุว่า เชื้อไวรัสไข้หวัดใหญ่สายพันธุ์ใหม่ 2009 ไม่ได้แพร่กระจายอยู่ในจมูกและลำคอของผู้ติดเชื้ออย่างเช่นไข้หวัดตามฤดูกาลทั่วไป แต่เชื้อมรณะชนิดนี้กลับแพร่กระจายและสร้างความเสียหายอย่างรุนแรงที่ปอดโดยตรงทำให้มีอันตรายมากกว่า แม้ว่าเชื้อจะยังคงตอบสนองต่อยาต้านไวรัสก็ตาม</p>
<p>ทั้งนี้ รายงานล่าสุดของ<orgName>องค์การอนามัยโลก</orgName>ระบุว่าพบผู้ติดเชื้อไข้หวัดใหญ่สายพันธุ์ใหม่ทั่วโลกแล้วเกือบ 100,000 ราย และมีผู้เสียชีวิต 429 คน</p></body>
</news>
