<teiHeader>
<fileDesc>
<titleStmt>
  <title>อิหร่านนัดถก"โอบามา"ต่อหน้าสื่อ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/06/news_29056456.php?news_id=29056456  </bibl>
</sourceDesc>
</fileDesc>
</teiHeader>
<news>
<headline><orgName>อิหร่าน</orgName>นัดถก"โอบามา"ต่อหน้าสื่อ</headline>
<lead><orgName>เตหะราน</orgName> - อาห์มาดิเนจัด เผยอยากนัดเจรจากับผู้นำสหรัฐ ต่อหน้าสื่อต่างชาติ ชี้ว่าการที่โอบามาออกมาวิพากษ์<orgName>อิหร่าน</orgName> โดยไม่คำนึงถึงธรรมเนียมและมารยาท ไม่ใช่วิธีการเจรจาที่ถูกต้อง</lead>
<neck></neck>
<body><p><orgName>สติวเดน นิวส์ เอเจนซี</orgName> สำนักข่าวกึ่งทางการของอิหร่าน รายงานอ้างคำกล่าวของนายมาห์มูด อาห์มาดิเนจัด ประธานาธิบดีอิหร่าน ในที่ประชุมคณบดีคณะแพทยศาสตร์ เมื่อวันเสาร์ที่ผ่านมา (4 ก.ค.) ว่า <orgName>อิหร่าน</orgName> จะเดินหน้ากิจกรรมทางการทูตรอบใหม่เร็วๆ นี้ พร้อมกับแสดงท่าทีใหม่ที่มั่นคงของรัฐบาลอิหร่าน พร้อมระบุว่า เขาจะเดินทางไปยังสหประชาชาติ (ยูเอ็น) และจะเชื้อเชิญนายบารัก โอบามา ประธานาธิบดีสหรัฐ ให้มาร่วมหารือกันในหัวข้อต่างๆ ต่อหน้าสื่อต่างประเทศ ไม่ใช่นั่งคุยกันเพียง 2 คนในห้องส่วนตัว</p>
<p>รายงานข่าว ระบุว่า รัฐบาลภายใต้การนำของนายโอบามา ต้องการเจรจากับ<orgName>อิหร่าน</orgName> แต่ก็ออกมาโจมตี<orgName>รัฐบาลอิหร่าน</orgName> เรื่องการรับมือกับเหตุการณ์ความไม่สงบ หลังจากชนะการเลือกตั้งประธานาธิบดี โดยผู้นำสหรัฐ กล่าวเมื่อสัปดาห์ที่แล้ว ว่า <orgName>รัฐบาลอิหร่าน</orgName>ต้องอธิบายเหตุผลเพื่อแสดงความบริสุทธิ์ของตัวเอง ไม่ใช่สำหรับสหรัฐ แต่เพื่อทัศนคติของประชาชนอิหร่านเอง</p>
<p>"ชาวอิหร่านจำนวนมาก มองว่า การเลือกตั้งครั้งนี้ ไม่ถูกต้องตามกฎหมาย ซึ่งเวลานี้ ยังไม่สายเกินไปสำหรับ<orgName>รัฐบาลอิหร่าน</orgName> ที่จะยอมรับว่า ยังมีวิถีทางสันติภาพ ที่จะนำไปสู่เสถียรภาพและความเจริญรุ่งเรือง" นายโอบามา กล่าว ขณะที่นายอาห์มาดิเนจัด ระบุว่า ต้องการให้ทุกฝ่าย เลิกยุ่งกับกิจการภายในของอิหร่าน</p>
<p>เจ้าหน้าที่อิหร่าน รวมถึงนายอาห์มาดิเนจัด อ้างว่า ประเทศต่างๆ เช่น สหรัฐ และอังกฤษ เข้ามายุ่งวุ่นวายในกิจการของอิหร่าน โดยผู้นำอิหร่าน ระบุเมื่อสัปดาห์ที่แล้วว่า รู้สึกประหลาดใจกับการก้าวก่ายนี้ และเตือนให้นานาชาติระวังผลกระทบ หากยังคงก้าวก่ายกิจการของอิหร่านต่อไป</p>
<p>"ทำไมนายโอบามาต้องเข้ามาแทรกแซง และแสดงความเห็นอย่างรุนแรง โดยไม่คำนึงถึงธรรมเนียมและมารยาท สหรัฐพูดเสมอว่าต้องการเจรจากับอิหร่าน ซึ่งอิหร่านก็พร้อม และการออกมากล่าวเช่นนี้ เป็นวิธีที่ถูกต้องแล้วหรือ สำหรับการจัดการเจรจา" นายอาห์มาดิเนจัด กล่าว </p>
<p>ขณะเดียวกัน <orgName>สื่ออิหร่าน</orgName> รายงานว่า นายอาลี อัคบาร์ ฮาเชมี รัฟซันจานี อดีตประธานาธิบดีอิหร่าน ที่สนับสนุนนายมีร์ ฮอสเซน มูซาวี ผู้นำฝ่ายค้าน ได้เดินทางไปเยี่ยมสมาชิกครอบครัวของผู้ที่ถูกจับกุมตัว จากเหตุจลาจลหลังการเลือกตั้ง เช่นเดียวกับ นายเมห์ดี คาร์รูบี หนึ่งในตัวแทนลงชิงตำแหน่งประธานาธิบดีจากพรรคฝ่ายค้าน ที่เข้าเยี่ยมครอบครัวผู้ถูกจับกุมเช่นกัน </p>
<p>ด้าน นายอับโดซาหมัด คอร์รัมซี ทนายความประจำตัวของหนึ่งในเจ้าหน้าที่ชาวอิหร่านประจำสถานทูตอังกฤษ เปิดเผยว่า การที่อิหร่านตั้งข้อหาบ่อนทำลายความมั่นคงของชาติ ซึ่งเป็นข้อหาที่ร้ายแรง กับ นายฮุซเซน รัสซัม นักวิเคราะห์ทางการเมืองประจำสถานทูต เป็นสัญญาณความตึงเครียดล่าสุดระหว่างอิหร่านและชาติตะวันตก</p></body>
</news>
