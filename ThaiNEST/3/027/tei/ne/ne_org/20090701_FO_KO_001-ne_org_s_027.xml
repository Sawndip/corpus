<teiHeader>
<fileDesc>
<titleStmt>
  <title>เคลื่อนศพ"แจ็คสัน"สู่เนเวอร์แลนด์พรุ่งนี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090701/19007/%e0%b9%80%e0%b8%84%e0%b8%a5%e0%b8%b7%e0%b9%88%e0%b8%ad%e0%b8%99%e0%b8%a8%e0%b8%9e%e0%b9%81%e0%b8%88%e0%b9%87%e0%b8%84%e0%b8%aa%e0%b8%b1%e0%b8%99%e0%b8%aa%e0%b8%b9%e0%b9%88%e0%b9%80%e0%b8%99%e0%b9%80%e0%b8%a7%e0%b8%ad%e0%b8%a3%e0%b9%8c%e0%b9%81%e0%b8%a5%e0%b8%99%e0%b8%94%e0%b9%8c%e0%b8%9e%e0%b8%a3%e0%b8%b8%e0%b9%88%e0%b8%87%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>เคลื่อนศพ"แจ็คสัน"สู่เนเวอร์แลนด์พรุ่งนี้</headline>
<lead>อลังการงานศพไมเคิล แจ็คสัน เตรียมรถม้าบรรทุกโลงแก้วเคลื่อนศพเข้าสู่คฤหาสน์เนเวอร์แลนด์พรุ่งนี้</lead>
<neck></neck>
<body><p>(1ก.ค.) <orgName>สถานีโทรทัศน์เคเบิล ทีวี สกายนิวส์</orgName> และ<orgName>เว็บไซท์ แท็บลอยด์ เดอะซัน</orgName> รายงานว่า ไมเคิล แจ็คสัน จะได้กลับคืนสู่คฤหาสน์เนเวอร์แลนด์ที่เขารัก ในวันพรุ่งนี้ เนื่องจากจะมีการจัดพิธีศพของเขาขึ้นที่นี่เพื่อให้แฟน ๆ ที่เศร้าเสียใจต่อการจากไปของเขา ได้มีโอกาสกล่าวคำอำลาเป็นครั้งสุดท้าย</p>
<p>รถบรรทุกโลงศพของแจ็คสัน จะแล่นผ่านทั่วลอส แองเจลีส ก่อนจะเดินทาง 130 ไมล์ เข้าสู่เนเวอร์แลนด์ บ้านที่เปรียบเสมือนดินแดนแห่งเทพนิยายของยอดซูเปอร์สตาร์ ศพของเขาจะถูกนำมาตั้งในวันศุกร์ และคาดว่าจะบรรจุไว้ในโลงแก้ว ส่วนพิธีศพก็คาดว่าจะจัดที่เนเวอร์แลนด์ในช่วงสุดสัปดาห์นี้เช่นกัน</p>
<p>คาดว่า รถเทียมม้าที่ลอกแบบมาจากเทพนิยายได้อย่างน่าทึ่ง จะถูกนำมาใช้ในการบรรทุกโลงศพของเขาในช่วงสุดท้าย ตอนที่เข้าสู่คฤหาสน์อันเป็นที่รัก แน่นอนว่า รายละเอียดเกี่ยวกับรถเทียมม้าสีขาวได้ถูกปิดเป็นความลับไปจนกว่าโลงศพของแจ็คสัน จะถูกนำขึ้นไปวาง แหล่งข่าวในครอบครัวของแจ็คสัน เปิดเผยว่า เมื่อคืนที่ผ่านมา พวกเขาต้องการให้ไมเคิล ดูเหมือนเจ้าชาย ตอนที่แฟน ๆ ไปแสดงความอาลัยเป็นครั้งสุดท้าย และรถเทียมม้าก็ถูกกำหนดเอาไว้ให้เป็นส่วนหนึ่งในการเดินทางครั้งสุดท้ายของเขา</p>
<p>คาดว่าจะมีผู้คนจำนวนมาก หลั่งไหลไปดูตอนที่โลงศพของแจ็คสัน เดินทางผ่านไปตามถนนสายต่าง ๆ ในลอส แองเจลืส โดยจะเริ่มตั้งแต่เวลา 10.00 น. ตามเวลาท้องถิ่นของวันพรุ่งนี้ ขบวนรถที่เข้าร่วมมีทั้งหมด 30 คัน ก่อนจะแล่นเข้าสู่พื้นที่ขนาด 2,800 เอเคอร์ ของคฤหาสน์เนเวอร์แลนด์ในซานตา บาบาร่า </p>
<p>แม้จะยังไม่มีการยืนยัน แต่ก็ยังเชื่อกันว่า นอกจากจะทำพิธีศพแจ็คสันในวันศุกร์นี้แล้ว ที่คฤหาสน์เนเวอร์แลนด์แล้ว ยังอาจจะฝังศพเขาไว้ที่นี่อีกด้วย แต่ยังอยู่ในระหว่างการตัดสินใจขั้นสุดท้ายของเหล่าสมาชิกในครอบครัว ที่จะมีการประกาศในเร็วๆ นี้ แหล่งข่าวระบุว่า ครอบครัวต้องการจัดพิธีส่งแจ็คสันอย่างสุดพิเศษจริง ๆและต้องการให้รถเทียมม้าสร้างความตื่นตาตื่นใจให้กับ่ทุกคนด้วยและที่ต้องปิดเป็นความลับก็เพราะต้องการให้ทุกคนอ้าปากอุทานเมื่อได้เห็น ซึ่งตอนนี้ รถเทียมม้าได้ถูกเก็บไว้อย่างมิดชิดที่ใกล้บ้านของครอบครัวในลอส แองเจลีส ส่วนตำรวจแอลเอ ก็ให้การอารักขาความปลอดภัยและควบคุมการจราจรอย่างเต็มที่ในช่วงขบวนแห่ศพแจ็คสัน</p>
<p>แหล่งข่าวในครอบครัวระบุด้วยว่า วันพฤหัสบดีจะเป็นการเดินทางครั้งสุดท้ายที่ยิ่งใหญ่จากลอสแองเจลิสไปยังเนเวอร์แลนด์ ส่วนวันศุกร์จะเปิดให้สาธารณชนเข้าร่วมแสดงความอาลัย แจ็คสัน พูดเสมอว่า เนเวอร์แลนด์ทำให้เขาอ่อนเยาว์เสมอ ในวันอาทิตย์จะมีพิธีไว้อาลัยแก่เขา ที่จัดเป็นการส่วนตัวสหรับสมาชิกในครอบครัวและเพื่อนสนิท</p>
<p>แจ็คสัน ซื้อคฤหาสน์เนเวอร์แลนด์ เมื่อปี 2531 ตั้งชื่อตามดินแดนในโลกแห่งเทพนิยาย " ปีเตอร์แพน " ที่เด็ก ๆไม่มีวันเติบโต เขาทำให้ดินแดนแห่งนี้กลายเป็นสวรรค์จำลอง มีชิงช้าสวรรค์ ม้าหมุน และรถบั๊ม รถไฟเหาะ และสวนสัตว์ แต่เขาจำต้องทิ้งคฤหาสน์แสนรักและไม่มีปัญญาซ่อมแซม เพราะเผชิญปัญหาทางการเงิน เมื่อปี 2546 อีกทั้งยังถูกรุมเร้าด้วยการถูกฟ้องร้องในคดีล่วงละเมิดทางเพศเด็ก</p>
<p>แต่คฤหาสน์แห่งนี้ จะถูกตกแต่งให้คืนสู่ตำนานแห่งเทพนิยายเพื่อเขาอีกครั้ง โดยเฉพาะที่ประตูรั้วได้มีการนำพวงหรีดดอกกุหลาบสีขาวไปตกแต่งไว้ตั้งแต่เมื่อวานนี้ แฟน ๆ พากันนำลูกโป่งไปปล่อย นำโปสเตอร์ไปวาง รวมถึงข้อความและดอกไม้แสดงความอาลัยรักต่อเขา ที่ประตูไม้ขนาดใหญ่บานหนึ่งมีข้อความว่า " เนเวอร์แลนด์ " และอีกบานหนึ่งมีข้อความว่า " วันซ์ อะ พอน อะ ไทม์ "หรือ กาลครั้งหนึ่งตามสไตล์การ์ตูนเทพนิยายของดิสนีย์</p></body>
</news>
