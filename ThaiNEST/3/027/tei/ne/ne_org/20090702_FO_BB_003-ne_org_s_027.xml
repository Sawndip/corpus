<teiHeader>
<fileDesc>
<titleStmt>
  <title>รัสเซียปิดกาสิโนทั่วประเทศ คุมการพนัน-ไม่หวั่นตกงาน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29034850.php?news_id=29034850  </bibl>
</sourceDesc>
</fileDesc>
</teiHeader>
<news>
<headline><orgName>รัสเซีย</orgName>ปิดกาสิโนทั่วประเทศ คุมการพนัน-ไม่หวั่นตกงาน</headline>
<lead><orgName>มอสโก</orgName>-<orgName>หมีขาว</orgName>ออกกฎหมายใหม่ หวังควบคุมการเสพติดการพนัน ด้วยการปิดกาสิโนและสถานที่ตั้งเครื่องสลอตแมชชีนทั่วประเทศ คาดคนหลายหมื่นตกงาน</lead>
<neck></neck>
<body><p><orgName>รัสเซีย</orgName>สั่งปิดกาสิโนและสถานที่ตั้งเครื่องสลอตแมชชีนทั่วประเทศวานนี้ (1 ก.ค.) หลังจากกฎหมายใหม่ที่จำกัดอุตสาหกรรมการพนันมีผลบังคับใช้ คาดว่าคนหลายหมื่นคนจะตกงานผลจากกฎหมายนี้ ซึ่งนายกรัฐมนตรีวลาดิมีร์ ปูติน ลงนามไว้เมื่อปี 2549 สมัยเป็นประธานาธิบดี หวังควบคุมการเสพติดการพนัน</p>
<p>กฎหมายนี้ปิดฉากยุคที่นักธุรกิจและแก๊งอาชญากรรมกอบโกยเงินจากอุตสาหกรรมการพนัน แต่คาดว่าสถานกาสิโนบางแห่งจะปรับตัวเป็นโป๊กเกอร์คลับ เพราะกฎหมายรัสเซียยอมรับโป๊กเกอร์ว่าเป็นกีฬา</p>
<p>ทางการจะตั้งคณะทำงานพิเศษเพื่อตรวจตราว่ากาสิโนทุกแห่งปิดทำการจริงหรือไม่ โดยตั้งแต่วันที่ 1 ก.ค.จะมีการเปิดกาสิโนได้ใน 4 พื้นที่ของรัสเซียเท่านั้น และแต่ละแห่งต้องอยู่ห่างจากกรุงมอสโกอย่างน้อย 1,000 กิโลเมตร โดยพื้นที่ทั้ง 4 ได้แก่ คาลินินกราดทางตะวันตกของประเทศ พื้นที่เลียบทะเลเอวอซทางใต้ พื้นที่แถบอัลไตในไซบีเรีย และพรีมอร์เน ทางตะวันออกไกล ใกล้กับเกาหลีเหนือและญี่ปุ่น</p>
<p>อย่างไรก็ตาม อุตสาหกรรมการพนันลังเลที่จะย้ายไปยังที่ใหม่ เพราะโครงสร้างพื้นฐานไม่อำนวย ทั้งยังยากต่อการดึงดูดลูกค้าไปยังสถานที่ห่างไกลถึง 4,000 ไมล์ห่างจากเมืองหลวง โดยคาดว่าจะยังไม่มีกาสิโนแห่งไหนไปเปิดทำการในอีกหลายปี</p>
<p>คาดว่ากฎหมายควบคุมสถานกาสิโนจะมีผลกระทบมากที่สุดต่อกรุงมอสโก ซึ่งมีกาสิโนและบ่อนการพนัน 524 แห่ง รองลงมาคือเมืองเซนต์ปีเตอร์สเบิร์กที่มี 109 แห่ง ก่อนหน้านี้สถานกาสิโนต่างๆ ได้ขอให้รัฐบาลผ่อนปรน พร้อมเสนอตั้งคณะกรรมการด้านกฎระเบียบเพื่อลดการล่วงละเมิดต่างๆ ทั้งยังชี้ว่าการปิดกาสิโนจะสร้างความลำบากให้คนงานในช่วงวิกฤติเศรษฐกิจ อีกทั้งอุตสาหกรรมการพนันยังระบุว่าจ่ายภาษีปีละกว่า 1,000 ล้านดอลลาร์</p>
<p>แต่ปูตินและประธานาธิบดีดมิทรี เมดเวเดฟ กล่าวว่า จะไม่ทบทวนกฎหมาย แม้อุตสาหกรรมการพนันระบุว่าคำสั่งปิดกาสิโนจะทำให้คนกว่า 400,000 คนต้องตกงาน ทั้งนี้ <orgName>ธนาคารโลก</orgName>คาดว่าเศรษฐกิจรัสเซียจะหดตัว 7.9% ปีนี้ ขณะรัฐบาลคาดว่าจะมีคนตกงาน 60,000 คน</p></body>
</news>
