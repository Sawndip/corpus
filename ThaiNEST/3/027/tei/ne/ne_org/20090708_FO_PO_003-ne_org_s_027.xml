<teiHeader>
<fileDesc>
<titleStmt>
  <title>ชาวฮั่นแค้นควงมีดลั่นเอาคืน  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=55945  </bibl>
</sourceDesc>
</fileDesc>
</teiHeader>
<news>
<headline>ชาวฮั่นแค้นควงมีดลั่นเอาคืน</headline>
<lead>ชาวจีนลั่นเอาคืนชาวมุสลิมอุยกูร์ เดินควงมีด- กระบองตระเวนทั่วเมือง</lead>
<neck></neck>
<body><p>สถานการณ์ความตึงเครียดระหว่างชาวจีนและชาวมุสลิมอุยกูร์ในเขตปกครองตนเองซินเจียงส่อเค้าบานปลายหนัก หลังจากที่การประท้วงเมื่อ 3 วันก่อนจบลงด้วยการนองเลือด มีผู้เสียชีวิตมากกว่า 156 คน ล่าสุดกลุ่มชาวจีนหรือชาวฮั่น จำนวนนับพันคนถืออาวุธครบมือออกเดินลาดตระเวนในเมืองอุรุมฉีเมืองใหญ่ที่สุดของซินเจียง ประกาศลั่นจะเอาคืนชาวอุยกูร์ </p>
<p>ความตึงเครียดดังกล่าวเกิดขึ้นเมื่อช่วงสุดสัปดาห์ที่ผ่านมา เมื่อชาวอุยกูร์ซึ่งเป็นคนท้องถิ่นของซินเจียง ได้รวมตัวประท้วงไม่พอใจที่มีชาว อุยกูร์ 2 คนถูกสังหารหลังทะเลาะวิวาทกับชาวจีน จนการประท้วง ลุกลามกลายเป็นการทำร้ายชาวจีน ก่อนตำรวจจะใช้กำลังเข้าสลายการชุมนุมในที่สุด </p>
<p>ผู้สื่อข่าว<orgName>เอเอฟพี</orgName>ในพื้นที่รายงานว่า เห็นชาวจีนอย่างน้อย 1 หมื่นคน ถืออาวุธทั้งโซ่ ดาบ ไม้หน้าสาม และกระบอง ออกเดินไปตามถนนใจกลางเมืองอุรุมฉี ซึ่งแม้ว่าตำรวจจะฉีดแก๊สน้ำตาเข้าใส่เพื่อสลายการชุมนุม แต่ชาวจีนกลุ่มนี้ก็ยังไม่หนีไปไหน </p>
<p>รายงานระบุว่าตำรวจได้สกัดกั้นขบวนประท้วงของชาวจีนที่พยายามลุยเข้าไปในย่านที่อยู่อาศัยของชาวอุยกูร์ด้วย </p>
<p>“พวกอุยกูร์บุกเข้ามาในพื้นที่ของเราและทำลายข้าวของ ตอนนี้เราต้องการกลับไปเอาคืนพวกเขา” หนึ่งในผู้ประท้วงบอกกับผู้สื่อข่าว <orgName>เอเอฟพี</orgName>ขณะที่ในมือถือท่อเหล็กอยู่ ส่วนบางคนก็ถือธงชาติโบกไปมา </p>
<p>ด้าน<orgName>สำนักข่าวซินหัว</orgName>รายงานว่า ในส่วนอื่นๆ ของเมืองอุรุมฉีก็เกิดการประท้วงของชาวจีนขึ้นเช่นกัน </p>
<p>วันเดียวกัน ก่อนหน้านั้นเล็กน้อยก็เกิดการปะทะกันระหว่างชาวอุยกูร์กับตำรวจอีกครั้ง โดยผู้ประท้วงส่วนใหญ่เป็นญาติของผู้ที่ถูกจับกุมตัวไปก่อนหน้านี้ </p>
<p>รายงานระบุว่า ผู้ประท้วงในครั้งนี้ส่วนใหญ่เป็นสตรี โดยแต่ละคนถือบัตรประชาชนของญาติที่ถูกจับกุมไป ซึ่งมีทั้งผู้เป็นสามี พี่ชาย หรือลูกชาย </p>
<p>ล่าสุด<orgName>สำนักข่าวซินหัว</orgName>ได้รายงานว่ารัฐบาลท้องถิ่นของซินเจียงได้ประกาศเคอร์ฟิวทั่วพื้นที่เขตการปกครองแล้ว ในระหว่างเวลา 21.00-08.00 น. โดยระบุว่าเป็นสิ่งจำเป็นเพื่อหลีกเลี่ยงไม่ให้เกิดจลาจลขึ้น </p>
<p>หวังเล่อก้วน ประธาน<orgName>พรรคคอมมิวนิสต์</orgName>ของซินเจียง ยังเรียกร้องขอให้แต่ละเชื้อชาติหลีกเลี่ยงการเผชิญหน้ากันอย่างที่สุดด้วย </p>
<p>ทั้งนี้ <orgName>ซินเจียง</orgName>เป็นพื้นที่ที่เกิดความตึงเครียดทางการเมืองและเชื้อชาติมากที่สุดแห่งหนึ่งนอกเหนือจากทิเบต โดยชาวอุยกูร์ได้ระบุว่าพวกเขาถูกปกครองอย่างกดขี่ โดย<orgName>จีน</orgName>เข้าควบคุมในทุกๆ ด้าน ทั้งศาสนาและวัฒนธรรม ขณะที่ชาวจีนก็หลั่งไหลเข้าไปทำธุรกิจในพื้นที่ซินเจียงจำนวนมากขึ้นเรื่อยๆ ในแต่ละปี</p></body>
</news>
