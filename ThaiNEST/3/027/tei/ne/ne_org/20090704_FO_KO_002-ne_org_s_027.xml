<teiHeader>
<fileDesc>
<titleStmt>
  <title>"มาดอนน่า"โชว์คอนเสริ์ตอาลัย"แจ็คสัน"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090704/19353/%e0%b8%a1%e0%b8%b2%e0%b8%94%e0%b8%ad%e0%b8%99%e0%b8%99%e0%b9%88%e0%b8%b2%e0%b9%82%e0%b8%8a%e0%b8%a7%e0%b9%8c%e0%b8%84%e0%b8%ad%e0%b8%99%e0%b9%80%e0%b8%aa%e0%b8%a3%e0%b8%b4%e0%b9%8c%e0%b8%95%e0%b8%ad%e0%b8%b2%e0%b8%a5%e0%b8%b1%e0%b8%a2%e0%b9%81%e0%b8%88%e0%b9%87%e0%b8%84%e0%b8%aa%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>"มาดอนน่า"โชว์คอนเสริ์ตอาลัย"แจ็คสัน"</headline>
<lead>ราชินีเพลงป็อบ มาดอนน่า จะแสดงคอนเสริ์ต ไว้อาลัย ไมเคิล แจ็คสัน ที่กรุงลอนดอน คนแห่ลงทะเบียนลุ้นบัตรร่วมพิธีไว้อาลัยราชาเพลงป็อบทางออนไลน์ กว่า 500 ล้านครั้ง</lead>
<neck></neck>
<body><p>(4ก.ค.) มาดอนน่า ราชินีเพลงป็อป ซึ่งเป็นเพื่อนสนิทของราชาเพลงป็อป ไมเคิล แจ็คสันเปิดเผยกับ<orgName>หนังสือพิมพ์แทปลอยด์เดอะ ซัน</orgName>ของอังกฤษว่า เธอจะขึ้นเล่นคอนเสิร์ตที่สนามโอทู อารีน่าที่กรุงลอนดอนวันนี้เพื่อไว้อาลัยให้กับแจ็คสัน และจะนำภาพและผลงานของแจ็คสันมาโชว์ในคอนเสริ์ตด้วย ทั้งเพลงฮิตอย่าง บิลลี่จีน/ "วอนนา บี สตาร์ทติ่ง ซัมติง" โดยมาดอนน่าและแดนเซอร์จะสวมถุงมือสีขาวข้างเดียว ซึ่งเป็นเอกลักษณ์การแต่งกายของแจ๊คสันระหว่าง</p>
<p>การร้องเพลงฮิตของเธอชื่อ "กีฟ อิท ทูมี" ซึ่งจะเป็นเพลงสุดท้ายของแสดงคอนเสิร์ตครั้งนี้</p>
<p>ก่อนการเสียชีวิต แจ็คสันมีกำหนดจะแสดงคอนเสิร์ตในกลางเดือนนี้ ชื่อ "ดีส อีส อิท"ที่สนามโอทู อารีน่าแห่งนี้ รวม 50 รอบ </p>
<p>มาดอนน่าบอกกับ<orgName>เดอะซัน</orgName>ด้วยว่า เธอเสียใจสุดซึ้งกับการเสียชีวิตของไมเคิล แจ็คสัน และเธอไม่รู้จักศิลปินคนไหน ที่ไม่ได้รับแรงบันดาลใจจากไมเคิล พร้อมแสดงความชื่นชมว่าการทำได้อย่างไมเคิลด้วยวัยเด็กขนาดนั้นเป็นเรื่องไม่ธรรมดา ไมเคิลทำให้ทุกคนรู้สึกเกรงขามและการได้ทำงาน ได้เป็นเพื่อนและได้ใช้เวลากับไมเคิลเป็นเรื่องน่าตื่นเต้นสำหรับเธอ</p>
<p>มาดอนน่าบอกอีกว่า ก่อนแจ็คสันจะเสียชีวิต เธอเคยเสนอว่าจะร้องเพลงคู่กับเขาในการแสดงคอนเสิร์ตที่สนามโอทู อารีน่า แต่ยอมรับว่า ไม่รู้ว่าพวกเขาจะแสดงอะไรร่วมกัน พร้อมปล่อยมุขด้วยว่า เธออาจทำหน้าที่ช่วยแจ็คสันถือกระเป๋าก็ได้</p>
<p>ผู้จัดงานพิธีรำลึกไมเคิล แจ็คสันยืนยันว่า พิธีไว้อาลัยจะจัดขึ้นที่สนามสเตเปิลส์ เซ็นเตอร์ นครลอสแองเจอลีสของสหรัฐในวันอังคาร ซึ่งเป็นสถานที่ที่ไมเคิลใช้ซ้อมคอนเสิร์ตเป็นครั้งสุดท้าย 2 วันก่อนเสียชีวิต โดยคนที่จะเข้าร่วมพิธีนี้ ต้องลงทะเบียนผ่าน<orgName>ทางเว็บไซต์ สเตเปิลเซนเตอร์ ดอท คอม (Staplescenter.com)</orgName> จากนั้นจะสุ่มเลือกคนเข้าร่วมงาน โดยมีบัตรทั้งหมด 17,500 ใบ</p>
<p>แถลงการณ์ของครอบครัวแจ็คสันระบุว่า เพียงไม่กี่นาทีหลังการประกาศให้ลงทะเบียน คนเข้าไปมากจนเว็บไซต์ล่ม และใน 2 ชั่วโมงแรก มีคนเข้าไปคลิกเพื่อลงทะเบียนถึง 500 ล้านครั้ง ส่วนหนึ่งอาจเป็นระบบคอมพิวเตอร์อัติโนมัติ</p>
<p>การจัดงานครั้งนี้จะไม่มีการเผยแพร่ภาพผ่านทางโทรทัศน์ขนาดใหญ่รอบๆ สนามสเตเปิลส์ อย่างที่หลายคนคาดหวัง เพราะตำรวจจะไม่อนุญาตให้แฟนเพลงที่ไม่มีบัตรเข้าชมรวมตัวกันรอบๆ สนามและทางการยังประกาศแผนปิดพื้นที่ส่วนหนึ่ง ใจกลางนครลอสแองเจอลีสในวันจัดงาน เพื่อป้องกันการรวมตัวกันของแฟนเพลง </p>
<p>คาดกันว่า พิธีไว้อาลัยนี้จะเป็นหนึ่งในพิธีศพซึ่งมีผู้ชมมากที่สุดในประวัติศาสตร์ และจะมีการถ่ายทอดสดพิธีนี้ผ่านทางสถานีโทรทัศน์และตามเว็บไซต์ต่างๆ ทั่วโลก</p>
<p>แม้ผลการชันสูตรสาเหตุการตายของแจ็คสันต้องใช้เวลาอีกหลายสัปดาห์ แต่มีความเป็นไปได้เพิ่มขึ้นว่า เขาอาจเสียชีวิตจากการใช้ยา หลังตำรวจพบยาสลบชนิดรุนแรงชื่อ "ดริพีแวน" ในบ้านพักที่แจ็คสันเสียชีวิต โดยปกติยาตัวนี้เป็นยาสลบชนิดฉีด และถ้าใช้เกินขนาดอาจทำให้เสียชีวิตได้</p></body>
</news>
