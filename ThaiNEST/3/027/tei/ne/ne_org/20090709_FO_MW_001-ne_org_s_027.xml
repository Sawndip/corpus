<teiHeader>
<fileDesc>
<titleStmt>
  <title>'หวัด 2009' พ่นพิษธุรกิจไทย-จีนทัวร์ไทย-จีนกระอัก-ดิ้นปรับตัวหนีตาย  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-07-09 15:10:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000077528  </bibl>
</sourceDesc>
</fileDesc>
</teiHeader>
<news>
<headline>'หวัด 2009' พ่นพิษธุรกิจไทย-<orgName>จีน</orgName>ทัวร์<orgName>ไทย</orgName>-<orgName>จีน</orgName>กระอัก-ดิ้นปรับตัวหนีตาย</headline>
<lead>สถานการณ์ไข้หวัด 2009 ที่<orgName>กระทรวงสาธารณสุขไทย</orgName>คุมไม่อยู่ ได้กลายวิกฤตระลอก 3 ทำให้ท่องเที่ยวระหว่างไทย-จีนหดกว่า 80-90% บริษัททัวร์จ่อคิวตายเรียบยกสนาม เร่งปรับกลยุทธ์ต่อชีวิต ทั้งจับมือ 5-6 บริษัททัวร์ขายทัวร์ร่วม หันเหจับตลาดทัวร์ภายในประเทศ เน้นดูแลสุขภาพพิเศษ เจาะขายทัวร์ระยะสั้น 3 วัน ชี้ 'มาเก๊า-จูไห่' คนนิยมมากสุดช่วงนี้ พร้อมหั่นราคากระหน่ำไม่สนขาดทุน วอนรัฐเลิกออกข่าวหวัด 2009 รายวัน ชี้เป็นเหตุหลักฆ่าบริษัททัวร์ทั้งเป็น!</lead>
<neck>สถานการณ์ไข้หวัด 2009 ที่นับวันยิ่งมีตัวเลขของคนติดเชื้อเพิ่มมากขึ้น แถมตัวเลขคนเสียชีวิตก็มีอย่างต่อเนื่อง ปัจจุบันได้กลายเป็นปัญหาหนึ่งของการทำธุรกิจไทย-จีน เพราะอัตราคนติดโรคนี้เพิ่มยังมีเพิ่มเป็นทวีคูณ และทำให้มีความเข้มงวดกับการเข้าประเทศมากขึ้น เห็นชัดที่สุดคือธุรกิจท่องเที่ยว การจะดึงคนจีนมาเที่ยวในไทยว่ายากแล้ว แต่การจะดึงคนไทยไปเที่ยวจีนก็ยากไม่แพ้กัน ด้วยเหตุนี้บริษัททัวร์ไทย-จีน ทั้ง inbound-outbound ต่างปรับตัวดิ้นกันสุดชีวิตเพื่อให้บริษัทอยู่รอดได้</neck>
<body><p>วีคเอนท์ทัวร์ช้ำ-นักท่องเที่ยวลด 80%</p>
<p>สมชาย ชมระกา ประธานกรรมการ<orgName>วีคเอนท์ทัวร์ แอนด์ คาร์โก เซอร์วิส จำกัด</orgName> บริษัทยักษ์ใหญ่ที่ได้ชื่อว่าเป็นผู้นำทัวร์ตลาดจีนในไทย เปิดเผยว่า จากประสบการณ์ที่ได้ทำทัวร์ไทย-จีนมากว่า 20 ปี ขณะนี้สถานการณ์การท่องเที่ยวไทย-จีน ไม่ว่าจะเป็นนักท่องเที่ยวไทยไปจีน หรือนักท่องเที่ยวจีนมาไทยนั้น มีสถานการณ์ที่ลดลงต่ำมาก โดย<orgName>วีคเอนท์ทัวร์</orgName>เอง ขณะนี้ยอดการจองทัวร์ท่องเที่ยวของบริษัทก็มียอดลดลงกว่า 80%</p>
<p>ในส่วนนักท่องเที่ยวไทยไปจีนนั้นปัจจุบันนักท่องเที่ยวไทยมีความกลัวสถานการณ์ไข้หวัด 2009 ว่าจะไม่มีความปลอดภัย โดยเฉพาะการไปประเทศจีน ซึ่งเคยเป็นแหล่งเกิดโรคทางเดินหายใจทั้งซาร์ส และไข้หวัดนกมาก่อน อาจทำให้การตัดสินใจเดินทางไปจีนมีน้อยลง</p>
<p>ที่สำคัญผู้ที่จะเดินทางไปจีน ต่างกังวลว่า มาตรการรักษาความปลอดภัยด้านไข้หวัด 2009 ของจีน จะทำให้นักท่องเที่ยวถูกกักตัวเป็นเวลานาน ทำให้เสียโอกาสในการท่องเที่ยวไปด้วย เพราะขณะนี้<orgName>จีน</orgName>มีการระวังการระบาดของไข้หวัด2009 อย่างเข้มงวด โดยเฉพาะสนามบินใหญ่ๆ อย่างปักกิ่ง กวางโจว และเซี่ยงไฮ้</p>
<p>โดยเมื่อเครื่องบินมาถึง ทาง<orgName>จีน</orgName>จะให้ผู้โดยสารทุกคนนั่งอยู่ในเครื่องบินก่อน จากนั้นจะมีการนำปรอทวัดไข้มาวัดไข้ผู้เดินทางแต่ละรายโดยเจ้าหน้าที่<orgName>สาธารณสุขของจีน</orgName> หากผู้โดยสารไม่มีไข้จึงให้ลงจากเครื่องบินได้ แต่ต้องไปผ่านเครื่องแสกนความร้อนที่ด่านตรวจในสนามบินอีกครั้งหนึ่ง แต่หากพบว่าผู้โดยสารคนไหนมีไข้ จะมีการกักตัวไว้ตรวจเชื้อ ซึ่งจะใช้ระยะเวลาเร็วที่สุดคือ 3 วัน หากพบว่าเป็นไข้หวัด 2009 ก็จะให้รักษาตัวจนหาย ซึ่งกินเวลาหลายวัน ทำให้คนไทยตัดสินใจไปเที่ยวจีนน้อยลง จึงต้องเน้นขายทริปทัวร์ไปเฉพาะเมืองใหญ่ๆ ของจีน เช่น ปักกิ่ง เซี่ยงไฮ้ กวางโจว</p>
<p>นอกจากนี้บริษัททัวร์ต่างๆ ยังต้องปรับลดราคาทัวร์ลงอย่างมาก อย่างทริปสั้นๆ อย่างมาเก๊า จากราคาทัวร์ที่ 12,000 ปัจจุบันก็มีการลดเหลือ 9,900 บาท และ 8,800 บาทตามลำดับ แต่ก็ยังไม่ค่อยมีคนสนใจไปเที่ยวมากนัก ขณะที่เมืองใหญ่ๆ ยอดนิยมของจีนอย่าง ปักกิ่ง เซี่ยงไฮ้ ขณะนี้บริษัททัวร์ต่างๆ ต่างปรับลดราคาลงเช่นกัน โดยจะมีการลดลงประมาณ 3,000-4,000 บาท เช่นปักกิ่ง จากที่มีราคาในช่วงนี้ซึ่งเป็นโลวซีซันของจีน ก็จะมีราคาอยู่ที่ประมาณ 17,000-18,000 บาท ก็เหลือราคาอยู่เพียงแค่ 13,000-14,000 บาท ส่วนเซี่ยงไฮ้ จาก 18,000-20,000 บาท ก็มีราคาลดลงเหลือประมาณ 14,000-15,000 บาทแล้ว</p>
<p>เพิ่มมาตรการดูแลหวัด 2009</p>
<p>อีกทั้งยังต้องให้ความมั่นใจด้านสุขอนามัยที่จะดูแลลูกทัวร์ นอกจากมีการวัดไข้ก่อนเดินทานแล้ว ยังได้กำชับไกด์ว่าในขณะที่พาลูกทัวร์ไปตามแหล่งท่องเที่ยวต่างๆ ให้พยายามแยกกลุ่มกับนักท่องเที่ยวอื่นๆ ไม่เข้าไปในที่แออัด และอย่าพยายามทักทายกรุ๊ปทัวร์คณะอื่นๆ เพราะมีโอกาสติดหวัด 2009 ได้ อีกทั้งหากไปรับประทานอาหาร ก็จะจัดให้รับประทานให้ห้องอาหารแยก ไม่รวมกับกรุ๊ปทัวร์หรือลูกค้าอื่นๆ ซึ่งน่าจะช่วยป้องกันโรคไข้หวัด 2009 ได้ระดับหนึ่ง</p>
<p>ส่วนสถานที่ที่เป็นจุดเสี่ยงการติดโรคได้ง่าย เช่น โรงเรียน มหาวิทยาลัยจีนต่างๆ ที่แต่เดิมมักจะมีการจัดทริปให้นักศึกษาไทย หรืออาจารย์ไทยได้ไปดูงาน ขณะนี้ก็จะงดการเดินทางไปจุดเสี่ยงเหล่านั้น อย่างไรก็ดี มองว่าปัจจัยด้านราคาจะเป็นปัจจัยหลักที่ดึงดูดนักท่องเที่ยวไทยไปเที่ยวจีนมากขึ้น และปัจจัยด้านการดูแลสุขอนามัยก็จะเป็นปัจจัยเสริม</p>
<p>ส่วนนักท่องเที่ยวจีนมาไทย ขณะนี้ยอดนักท่องเที่ยวลดลงอย่างมากเช่นกัน โดยมีนักท่องเที่ยวลดลงประมาณ 30% จากช่วงเวลาปกติ ที่น่าเสียดายคือช่วงเดือนกรกฎาคม - สิงหาคมนี้ เป็นช่วงปิดเทอมของนักเรียนจีนทั้งจีนแผ่นดินใหญ่ และประเทศสิงคโปร์ มาเลเซีย ไต้หวัน ซึ่งนิยมเดินทางมาเที่ยวในประเทศไทยอย่างคึกคัก โดยเฉพาะที่จังหวัดภูเก็ต แต่ขณะนี้ก็เงียบ</p>
<p>ทั้งนี้ที่มองว่าปัญหาที่ทำให้การท่องเที่ยวไทย-จีนซบเซามากขึ้นไปอีก คือการประกาศสถานการณ์ไข้หวัด 2009 ของรัฐบาลที่มีรายงานทุกวัน และมีคนตายต่อเนื่อง ทำให้นักท่องเที่ยวเกิดความกังวลและตัดสินใจออกท่องเที่ยวยากขึ้น และหลายกรุ๊ปขอเลื่อนการเดินทางเพื่อสังเกตสถานการณ์ไข้หวัดในไทยแล้ว</p>
<p>อย่างไรก็ดีการที่<orgName>กระทรวงสาธารณสุข</orgName>ประกาศตัวเลขคนหายป่วยด้วยในช่วงหลัง ๆ ทำให้นักท่องเที่ยวมีความมั่นใจมากขึ้น แต่จากนี้ไปควรออกข่าวทำนองว่าประเทศไทยมีศักยภาพในการดูแลรักษาดีด้วย ก็จะยิ่งทำให้นักท่องเที่ยวมีความมั่นใจมากขึ้น และจะช่วยให้ในเดือนสิงหาคม มีนักท่องเที่ยวกลับมาเที่ยวไทยมากขึ้น</p>
<p>จับมือ 3-4 บริษัทขายทัวร์ร่วม</p>
<p>ด้านเดชธิชัย เลียนทอง เจ้าของ<orgName>บริษัทสตาร์ดัสท์ ทราเวล จำกัด</orgName> ผู้เชี่ยวชาญด้านการท่องเที่ยวเชิงประวัติศาสตร์ในจีน เปิดเผยว่า ทั้งปัญหาการเมือง เศรษฐกิจ และไข้หวัด 2009 ซึ่งเป็นโรคระบาดที่คุมไม่ได้ ยิ่งทำให้ทัวร์ไทย-จีนลดน้อยลงอย่างมาก ในส่วนของบริษัทเองลูกค้าหายไปกว่า 90%</p>
<p>'ดูง่ายๆ ดูจากสายการบินไปจีน สายการบินต่างๆ ทยอยยกเลิกเที่ยวบินกันบ่อยมาก ขนาดเมืองใหญ่ๆ อย่างเซี่ยงไฮ้ ปักกิ่ง ก็ยังมีการยกเลิกเที่ยวบิน ส่วนเมืองไหนปกติมี 3 เที่ยวบินต่อสัปดาห์ ขณะนี้เหลือ 1 เที่ยวบินต่อสัปดาห์ เซี่ยงไฮ้เองขนาดเป็นสนามบินนานาชาติ ปกติจะมีการบินทุกวัน ช่วงไฮซีซันก็มีเที่ยวบิน 2 เที่ยวบินต่อวันก็เคย แต่ตอนนี้สัปดาห์หนึ่งเหลือเที่ยวบินเพียงแค่ 3-4 เที่ยวบินเท่านั้น'</p>
<p>ทำให้การทำทัวร์ที่ยากอยู่แล้ว ยิ่งยากไปอีก เพราะหากจองตั๋วไปแล้ว มีการยกเลิกเที่ยวบิน ก็ต้องมาปรับตารางเดินทางใหม่หมด แถมลูกทัวร์บางคนมีเวลาท่องเที่ยวจำกัดด้วยก็ลำบากมาก ขณะนี้จึงไม่มีใครอยากเดินทางมากนัก ทำให้บริษัททัวร์ต้องปรับตัวกันยกใหญ่ คือต้องมีการรวมตัวกัน 4-5 แห่ง เพื่อขายทัวร์ร่วม</p>
<p>'ต้องให้บริษัทหนึ่งเป็นเจ้าภาพงานทริปหนึ่งๆ จากนั้นก็ช่วยกันขาย เจ้านี้ได้ 2 ราย เจ้านี้ได้ 4 รายก็เอามารวมกัน ไม่อย่างนั้นก็ไม่สามารถจัดทริปเดินทางได้เพราะนักท่องเที่ยวน้อยมาก'</p>
<p>อีกทั้งบริษัททัวร์ต่างๆ ก็ต้องปรับตัวโดยอาศัยการทำทัวร์ในประเทศมากขึ้น จากที่ไม่เคยทำก็ต้องทำ โดยเฉพาะกรุ๊ปนักเรียนไปทัศนศึกษา ส่วนทัวร์ไปจีนก็ต้องใช้โปรโมชั่นลดราคา แต่ก็ยังขายทัวร์ไม่ค่อยได้</p>
<p>'ถ้าเป็นอย่างนี้ต่อไปก็มีแววเจ๊งกันหมด โรงแรม รถตู้ ธุรกิจท่องเที่ยวทุกอย่างเตรียมขาดทุน หลายแห่งมีแนวโน้มประกาศขายแล้ว'</p>
<p>อย่างไรก็ดี มองว่าการท่องเที่ยวไทย-จีน จะฟื้นตัวได้ รัฐบาลต้องเริ่มจากให้ความมั่นใจเรื่องความปลอดภัย อีกทั้งอยากให้รัฐบาลเลิกรายงานสถานการณ์ไข้หวัด 2009 รายวัน เพราะยิ่งทำให้นักท่องเที่ยวเกิดความตื่นกลัว ควรจะเว้นระยะการประกาศเป็น 1-2 สัปดาห์ต่อครั้งก็เพียงพอ หากรัฐบาลทำได้คาดว่าเดือนสิงหาคม-กันยายน การท่องเที่ยวไทย-จีนจะกระเตื้องขึ้น</p>
<p>ทำทัวร์โลว์คอร์สขาดทุนยับ</p>
<p>ด้านสุพัฒนา คุ้มรุ่งโรจน์ ผู้ทำทัวร์จีนในลักษณะฟรีแลนด์มามากกว่า 20 ปี กล่าวว่าเนื่องจากผลกระทบทั้งการเมือง เศรษฐกิจ และโรคหวัด 2009 ทำให้ลูกทัวร์ลดลงมาก และทำทัวร์ในลักษณะคอนโซเตียม หรือรวมกลุ่มจัดทัวร์กันมากขึ้น ไม่เช่นนั้นก็จะอยู่ไม่ได้ อีกทั้งยังลดราคาทัวร์ลงมาก โดยเฉพาะผู้จัดกรุ๊ปทัวร์แบบโลว์คอร์ส ที่มีการจ่ายค่าตั๋วเครื่องบินค่าที่พักแบบล็อคข้ามปี เมื่อวันนี้ไม่มีลูกทัวร์ก็ต้องยอมขายทัวร์ในราคาขาดทุน</p>
<p>สำหรับทัวร์ไปจีน ขณะนี้ทริปที่ยังมีผู้เดินทางมากที่สุดคือ เส้นทางมาเก๊า-จูไห่ เนื่องจากเป็นการบินระยะสั้น ซึ่งแม้จะยังขายทัวร์ได้แต่ก็ต้องลดราคาทัวร์ลงเช่นกัน โดยไป 3 วัน 2 คืน จากเดิมราคา 12,000-13,000 บาทก็เหลือ 9,999 บาท และในเดือนสิงหาคมกำลังจะมีโปรโมชั่นพาแม่เที่ยวในราคา 7,777 บาท เป็นต้น</p></body>
</news>
