<teiHeader>
<fileDesc>
<titleStmt>
  <title>แฉ"แบร์ลุสโคนี"ครอบศาลรธน.  </title>
  <author>เอพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-03 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01030752&sectionid=0104&day=2009-07-03  </bibl>
</sourceDesc>
</fileDesc>
</teiHeader>
<news>
<headline>แฉ"แบร์ลุสโคนี"ครอบศาลรธน.</headline>
<lead><orgName>ฝ่ายค้านอิตาลี</orgName>ไล่จี้ผู้พิพากษาศาล รธน.พร้อมพวกลาออก หลังสื่อแฉแอบดินเนอร์กับ"แบร์ลุสโคนี" หวั่นนายกฯใช้อิทธิพลครอบงำกระบวนการยุติธรรม ทำให้ได้เอกสิทธิ์คุ้มครองจากการถูกดำเนินคดีในคดีทุจริต ผู้พิพากษายันแค่กินข้าวกับเพื่อนเก่า</lead>
<neck>ดอดนัดผู้พิพากษาดินเนอร์ ก่อนชี้ขาดเอกสิทธิ์คุ้มครอง</neck>
<body><p>รายงานข่าวแจ้งเมื่อวันที่ 2 กรกฎาคม ว่า นายซิลวิโอ แบร์ลุสโคนี นายกรัฐมนตรีอิตาลี เจอมรสุมอื้อฉาวเรื่องใหม่เล่นงานอีกเมื่อถูกสื่อแฉว่าแอบไปกินข้าวเย็นที่บ้านผู้พิพากษาศาลรัฐธรรมนูญที่มีอำนาจวินิจฉัยว่าจะพิจารณาให้เอกสิทธิ์คุ้มครองแก่นายแบร์ลุสโคนีจากการถูกดำเนินคดีในข้อกล่าวหาทุจริตในระหว่างดำรงตำแหน่งทางการเมืองอยู่หรือไม่ </p>
<p>จากกรณีนี้ยังทำให้ ส.ส.<orgName>ฝ่ายค้าน</orgName>นำโดยนายอันโตนิโอ ดิปิเอโตร อดีตอัยการอิตาลี เรียกร้องให้นายลุยจิ มาซเซลลา ผู้พิพากษาศาลรัฐธรรมนูญ นายเปาโล มาเรีย นาโปลิตาโน ผู้ร่วมงาน และนายแองเจลิโน อัลฟาโน รัฐมนตรี<orgName>ยุติธรรมอิตาลี</orgName> ซึ่งร่วมโต๊ะอาหารมื้อค่ำนั้นที่สร้างความกังขาแก่สังคม ให้ลาออกจากตำแหน่งด้วย</p>
<p>ความเคลื่อนไหวของ ส.ส.<orgName>ฝ่ายค้าน</orgName>มีขึ้นหลังจาก "เลสเปรสโซ" นิตยสารข่าวรายสัปดาห์ของอิตาลีออกมาตีแผ่ข้อมูลในสัปดาห์นี้ ถึงอาหารค่ำมื้อดังกล่าวว่ามีขึ้นเมื่อกลางเดือนพฤษภาคมที่ผ่านมา ที่บ้านของนายมาซเซลลา ขณะที่เมื่อเดือนก่อนหน้าศาลรัฐธรรมนูญเพิ่งเริ่มพิจารณาร่างกฎหมายที่เปิดทางให้เอกสิทธิ์คุ้มครองแบร์ลุสโคนี ประธานาธิบดี และประธานสภาทั้งสองสภาของอิตาลีจากการถูกดำเนินคดีใดๆ หลังจากแบร์ลุสโคนีได้พยายามผลักดันร่างกฎหมายฉบับนี้ให้ผ่านรัฐสภาตั้งแต่ฤดูร้อนที่แล้ว กระทั่งร่างกฎหมายฉบับนี้ผ่านความเห็นชอบในช่วงเวลาที่แบร์ลุสโคนีกำลังถูกดำเนินคดีในข้อหาทุจริต ทำให้เกิดเสียงวิพากษ์วิจารณ์ตามมาว่าร่างกฎหมายดังกล่าว เป็นใบสั่งของแบร์ลุสโคนีที่จะทำให้เขารอดพ้นจากการถูกดำเนินคดี อย่างไรก็ดี การไต่สวนคดีแบร์ลุสโคนีได้ถูกสั่งพักการพิจารณาไว้ชั่วคราว เพื่อรอการวินิจฉัยตีความในร่างกฎหมายดังกล่าวจากศาลรัฐธรรมนูญซึ่งคาดว่าจะเปิดการพิจารณาในเร็วๆ นี้ </p>
<p>ข่าวแจ้งว่า หลังจากข่าวฉาวนี้ปรากฏออกมา ส.ส.<orgName>ฝ่ายค้าน</orgName>ได้ตั้งข้อกังขาในความโปร่งใสยุติธรรมของกระบวนการศาล ซึ่งเมื่อวันที่ 1 กรกฎาคมที่ผ่านมา นายดิปิเอโตรกล่าวในรัฐสภาอิตาลีว่า "เราจะไม่รู้เลยว่าการวินิจฉัยของศาลรัฐธรรมนูญที่ออกมาจะเป็นผลของความเป็นอิสระอย่างแท้จริงหรือจะเป็นผลมาจากการดินเนอร์คาร์โบนารา (อาหารอิตาเลียนชนิดหนึ่ง) กันแน่"</p>
<p>วันเดียวกัน นายมาซเซลลาได้ยื่นจดหมายเปิดผนึกถึงนายกรัฐมนตรีและมีการนำเผยแพร่ทางสถานีโทรทัศน์ไรของทางการอิตาลี เขากล่าวว่า อาหารค่ำมื้อนั้นไม่ใช่ครั้งแรกและจะไม่ใช่ครั้งสุดท้ายของเขากับแบร์ลุสโคนีที่เป็นเพื่อนเก่า และว่า เป็นสิทธิของเขาที่จะเชื้อเชิญเพื่อนรักมาดินเนอร์กับเขาเมื่อไหร่ก็ได้ </p>
<p>ทั้งนี้ แบร์ลุสโคนีถูกกล่าวหาว่ามีผลประโยชน์ทับซ้อนมากมายในระหว่างดำรงตำแหน่งผู้นำบริหารประเทศและยังครอบครองธุรกิจสื่อรายใหญ่ของประเทศ โดยเฉพาะในคดีทุจริตคอร์รัปชั่นที่เขาเผชิญมานานหลายปี ซึ่งแบร์ลุสโคนีสามารถรอดพ้นคดีไปได้หลายคดีโดยมีกฎหมายที่ผ่านความเห็นชอบจากรัฐบาลของเขาเองเป็นตัวช่วยหรือไม่คดีนั้นก็หมดอายุความไป</p></body>
</news>
