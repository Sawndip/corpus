<teiHeader>
<fileDesc>
<titleStmt>
  <title>รวบ ผช.ผจก.แบงก์โกง 400 ล.  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-02 09:12:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=197906&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>รวบ ผช.ผจก.แบงก์โกง 400 ล.</headline>
<lead>ตร.กองปราบฯบุกรวบ"ผช.ผจก."ธนาคารอาคารสงเคราะห์ สาขาเซ็นต์หลุยส์ 3 ฉกเงินมโหฬาร 400 ล้านบาท “ขรรค์ ประจวบเหมาะ” ร่วมแถลงข่าวทันควัน ระบุเพิ่งได้รับรางวัลพนักงานดีเด่นปีที่แล้ว หนุ่มแบงก์แสบอ้างชนวนเหตุ จากหนี้พนันฟุตบอล ทดลองยักยอกเงินจากบัญชีดอกเบี้ย เริ่มวันละไม่กี่หมื่นบาทจนปลดหนี้สำเร็จ พอเห็นไม่มีใครจับพิรุธได้ คราวนี้ฉวยโอกาสฉกวันละ 7-9 แสนบาท ลงมือตอนช่วงเย็น ทำนานเกือบ 2 ปี นำเงินไปใช้จ่ายซื้อบ้าน-รถหรู อำพราง ทำตัวเป็นสมถะนั่งรถเมล์มาทำงาน แต่โชคไม่เข้าข้างคนผิด แบงก์เพิ่งมาตรวจพบข้อมูลผิดปกติ รีบแจ้นบอก ตร. รวบหวุดหวิด ขณะซิ่งรถยนต์หรูเผ่นหนีไปจนมุมเมืองบุรีรัมย์ สงสัยเตรียมเผ่นหนีออกนอกประเทศ เร่งขยายผลแกะรอยนำเงินมหาศาลไปซุกไว้ที่ไหนบ้าง</lead>
<neck></neck>
<body><p>จับโกงเงินธนาคารหลายร้อยล้านบาทครั้งนี้เปิดเผย เมื่อเวลา 14.30 น. <date when="25520501">วันที่ 1 พ.ค.</date> ที่กองปราบปราม ถนนพหลโยธิน พ.ต.อ.สุพิศาล ภักดีนฤนาถ รอง ผบก.ป. พร้อมด้วยพ.ต.อ.พรศักดิ์ สุรสิทธิ์ ผกก.1 บก.ป. ร่วมกันแถลงข่าวการจับกุมตัว นายสมเกียรติ ปัญญาวรคุณเดช อายุ 33 ปี ผช.ผจก.ธนาคารอาคารสงเคราะห์ (ธอส.) ประจำสาขาเซ็นต์หลุยส์ 3 ตามหมายจับศาลอาญาที่ 1205/2552 ลง<date when="25520501">วันที่ 1 พ.ค. 52</date> ข้อหาลักทรัพย์นายจ้าง ตาม ป.อาญา มาตรา 335 (1) พร้อมของกลาง เงินสดเกือบ 13 ล้านบาท อัดแน่นอยู่ในกระเป๋าเดินทางขนาดเล็ก 2 ใบ โดยสามารถสกัดจับกุมได้ขณะนายสมเกียรติ กำลังขับรถบีเอ็มดับเบิลยู รุ่น 525i สีบรอนซ์เงิน ทะเบียนป้ายแดง พ 3023 กรุงเทพมหานคร อยู่บริเวณแยกประโคนชัย อ.ประโคนชัย จ.บุรีรัมย์ เพื่อหลบหนีไปยังประเทศ เพื่อนบ้าน</p>
<p>ทั้งนี้สืบเนื่องจากเมื่อ<date when="25520430">วันที่ 30 เม.ย.</date> ที่ผ่านมา นายขรรค์ ประจวบเหมาะ กรรมการผู้จัดการ (ธอส.) ได้ประสานงานมายัง พล.ต.ต. พงศ์พัฒน์ ฉายาพันธุ์ ผบก.ป.ให้ช่วยสืบสวนติดตามจับกุมนายสมเกียรติ เนื่องจากได้รับ รายงานจากเจ้าหน้าที่ฝ่ายการธนาคารซึ่งรับผิดชอบเกี่ยวกับงานด้านเอทีเอ็มว่า ตรวจสอบพบข้อมูลผิดปกติในรายการเคลื่อนไหวทางบัญชีเงินฝากของนายสมเกียรติ พบว่าในช่วง 2 ปีที่ผ่านมา มีเงินโอนเข้าออกบัญชีนายสมเกียรติ ในหลายบัญชี รวมเป็นเงินสูงผิดปกติถึง 400 ล้านบาท จึงนำหลักฐานมาแจ้งกองปราบฯ</p>
<p>ต่อมา พล.ต.ต.พงศ์พัฒน์ จึงสั่งการให้พ.ต.อ.พรศักดิ์ ผกก.1 ป. พร้อมชุดสืบสวน กก.1 บก.ป. ประกอบด้วย พ.ต.ท.ณัฐกร ประภายนต์ พ.ต.ท.ธีรเดช ธรรมสุธีร์ พ.ต.ท.อดินันท์ ชัยนันท์ รอง ผกก.1 บก.ป. พ.ต.ต.อดิเรก จินตรานันท์ พ.ต.ต.ธีรพัฒน์ ธารีไทย สว.กก.1 บก.ป. วางแผนนำกำลังนอกเครื่องแบบคอยติดตามความเคลื่อนไหวนายสมเกียรติ อย่างใกล้ชิดจนพบว่าเริ่มไหวตัวเตรียมหลบหนีออกไปนอกประเทศ ทีมสืบสวนที่ตามประกบจึงไล่ติดตามจับกุมไว้ได้อย่างฉิวเฉียด ภายหลังจับกุมตัวได้แล้วนายขรรค์ กก.ผจก.ธอส. ได้เดินทางมาร่วมแถลงข่าวด้วยท่ามกลางสื่อมวลชนติดตามทำข่าวคึกคัก</p>
<p>นายสมเกียรติ ให้การรับสารภาพว่า เป็นพนักงานธนาคาร ธอส. มา<date from="2552----">ตั้งแต่ปี 2542</date> เริ่มมีพฤติกรรมแอบยักยอกเงินจากบัญชีดอกเบี้ยของธนาคารที่เตรียมไว้ใช้จ่ายดอกเบี้ยให้ลูกค้า มาได้ประมาณ 2 ปีเศษ สาเหตุที่ต้องทำเช่นนี้เพราะติดเล่นการพนันทายผลฟุตบอลได้เสียวันละหลายแสนบาทจนทำให้ตกเป็นหนี้พนันจำนวนมาก เลยตัดสินใจหาเงินใช้หนี้ด้วยวิธีการแอบยักยอกเงินจากบัญชีดอกเบี้ย โดยครั้งแรก ๆ จะยักยอกเพียง วันละไม่กี่หมื่นบาทจนสามารถล้างหนี้ได้หมดแล้วแต่เห็นว่าไม่มีใครจับได้</p>
<p>ต่อมาจึงเริ่มยักยอกเงินจำนวนเพิ่มมากขึ้น นำเงินไปใช้จ่ายซื้อทรัพย์สินต่าง ๆ สร้างความสบายให้แก่ตัวเอง อาทิ ซื้อบ้านหรูโครงการหนึ่ง ย่านลาดพร้าว มูลค่ารวมตกแต่งกว่า 40 ล้านบาท รถยนต์ BMW 2 คันประมาณ 10 ล้านบาท และยังได้แคชเชียร์เช็คผ่านเข้าบัญชีตัวเองมูลค่า 300 ล้านบาท ยืนยันว่าลงมือทำเพียงคนเดียวไม่ได้มีการทำเป็นขบวนการ เมื่อทราบว่าทางธนาคารเริ่มไหวตัวทันจึงหอบเงินหลบหนีออกจากบ้านทันทีโดยยังไม่มีจุดหมายปลายทาง</p>
<p>ด้านนายขรรค์ กก.ผจก.ธอส.เปิดเผยว่า นายสมเกียรติ ทำงานเป็นพนักงานธนาคารมาเกือบ 10 ปี เป็นคนตั้งใจทำงานดีมาตลอด จนเลื่อนตำแหน่งเป็นถึงผู้ช่วยผู้จัดการธนาคาร สาขา ย่อยเซ็นต์หลุยส์ 3 ดูแลเรื่องการโอนดอกเบี้ยพร้อมจ่ายให้กับลูกค้า เมื่อ<date when="2551----">ปี 2551</date> เพิ่งได้รับคัดเลือกเป็นพนักงานดีเด่นของธนาคาร มีลูกค้าให้ความเชื่อถือและไว้วางใจจำนวนมาก ส่วนการยัก ยอกเงินครั้งนี้ทางธนาคารเพิ่งตรวจสอบเจอเมื่อ 3-4 วันที่ผ่านมา พบว่าจะฉวยโอกาสลงมือในช่วงเย็น ภายหลังจากที่ทางธนาคารได้เคลียร์บัญชีประจำวันเรียบร้อยแล้ว เมื่อพนักงานทุกคนกลับบ้านก็จะโอนเงินจากบัญชีดอกเบี้ยของธนาคารที่เตรียมเอาไว้จ่ายให้กับลูกค้า ไปเข้าบัญชีเอทีเอ็มธอส.ของตัวเองที่ทำไว้ </p>
<p>จากนั้นนายสมเกียรติ จะโอนเงินจากระบบเอทีเอ็มเพื่อไปเข้าบัญชีธนาคารอื่น ๆ ที่ตัวเองเปิดไว้ประมาณ 3-4 บัญชี โดยจะโอนวันละหลายสิบครั้ง ประมาณวันละ 7-9 แสนบาท คดีนี้ขอทำความเข้าใจกับลูกค้าธนาคารทั้งหมดว่าไม่ต้องตกใจเพราะผู้ต้องหาไม่ได้ทำการยักยอกเงินจากบัญชีของลูกค้าไป แต่เป็นการยักยอกเงินจากบัญชีดอกเบี้ยเพื่อจ่ายให้ลูกค้าเดือนละ 1,800-1,900 ล้านบาท หากจะเอาไปครั้งละ 50 ล้านบาทธนาคารก็คงไม่เห็นอย่างรวดเร็วแต่อย่างใด ตรงนี้ลูกค้าจึงไม่ได้รับผลกระทบ โดยเร็ว ๆ นี้จะประชุมผู้บริหารของธนาคารเพื่อตรวจสอบรายละเอียด พร้อมทั้งวางมาตร การป้องกันไม่ให้เกิดปัญหาลักษณะนี้ขึ้นมาอีก</p>
<p>“ส่วนพฤติกรรมของนายสมเกียรติ ตามปกติจะทำทีเป็นคนสมถะนั่งรถประจำทางมาทำงานทุกวัน แต่เมื่อตำรวจไปตรวจสอบที่บ้านพัก พบเป็นบ้านทาวน์โฮมหรู เล่นระดับ 3 ชั้น มีเนื้อที่กว้างขวาง ภายในตกแต่งหรูหรา มีอุปกรณ์อำนวย ความสะดวกครบครัน และรถยนต์ยุโรปราคาแพงอีก 2 คัน” กก.ผจก.ธอส. กล่าวทิ้งท้าย</p>
<p>พ.ต.อ.พรศักดิ์ ผกก.1บก.ป. กล่าวว่า ขณะนี้ผู้ต้องหาได้ยอมรับถึงทรัพย์สินที่ได้นำเงินจากธนาคารไปซื้อไว้รวมประมาณ 200 ล้านบาท อย่างไรก็ดีทางตำรวจต้องตรวจสอบเส้นทางการเงินอีกกว่า 200 ล้านบาท ที่เหลือนั้น นอกจากนำไปซื้อตราสารหนี้ต่าง ๆ และฝากเงินไว้ในบัญชีแล้วยังไปยักย้ายถ่ายเทที่ไหนอีก ล่าสุดทราบว่าทางธนาคารอาคารสงเคราะห์ ได้ประสานไปยังธนาคารต่าง ๆ ให้ทำการอายัดบัญชีไว้ตรวจสอบแล้ว.
</p></body>
</news>
