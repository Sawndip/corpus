<teiHeader>
<fileDesc>
<titleStmt>
  <title>น้ำมันโลกพุ่งหวังคลังขึ้นภาษีไม่เต็ม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090510/12259/%e0%b8%99%e0%b9%89%e0%b8%b3%e0%b8%a1%e0%b8%b1%e0%b8%99%e0%b9%82%e0%b8%a5%e0%b8%81%e0%b8%9e%e0%b8%b8%e0%b9%88%e0%b8%87%e0%b8%ab%e0%b8%a7%e0%b8%b1%e0%b8%87%e0%b8%84%e0%b8%a5%e0%b8%b1%e0%b8%87%e0%b8%82%e0%b8%b6%e0%b9%89%e0%b8%99%e0%b8%a0%e0%b8%b2%e0%b8%a9%e0%b8%b5%e0%b9%84%e0%b8%a1%e0%b9%88%e0%b9%80%e0%b8%95%e0%b9%87%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>น้ำมันโลกพุ่งหวังคลังขึ้นภาษีไม่เต็ม</headline>
<lead>รมว.พลังงานห่วงราคาน้ำมันโลกเริ่มขยับขึ้น หวังคลังไม่ปรับขึ้นภาษีสรรพสามิตเต็มเพดานใหม่ ชี้เข้าอุดหนุนราคาได้เฉพาะช่วงเวลาสั้นๆ หากน้ำมันขึ้นสูงมากราคาขายปลีกขยับขึ้นแน่</lead>
<neck></neck>
<body><p>นพ.วรรณรัตน์ ชาญนุกูล รัฐมนตรีว่าการกระทรวงพลังงาน กล่าวว่า ขณะนี้ราคาน้ำมันเริ่มขยับสูงขึ้น ซึ่งหวังว่าจะเป็นเรื่องความผันผวนในระยะสั้นตอบรับการฟื้นตัวของเศรษฐกิจสหรัฐที่มีแนวโน้มดีขึ้น และคาดหวังว่ากระทรวงการคลังจะไม่ปรับขึ้นภาษีสรรพสามิตอีก 5 บาทจนเต็มเพดานใหม่ เพราะหากเป็นเช่นนั้นอาจกระทบผู้บริโภคได้ แม้ว่ากระทรวงพลังงานจะเข้าไปช่วยดูแลไม่ให้ราคาน้ำมันขายปลีกขยับขึ้นในช่วงแรก ด้วยการลดการเก็บเงินเข้ากองทุนน้ำมันเชื้อเพลิง แต่ก็คงทำได้ในระยะสั้นประมาณ 1 เดือนเท่านั้น</p>
<p>"ยอมรับว่าเป็นห่วงราคาน้ำมันโลกที่ปรับสูงขึ้น เพราะจะส่งผลให้ราคาขายปลีกของไทยขยับขึ้นได้อีก หากคลังขึ้นภาษีมากก็ต้องกระทบ เราดูแลได้แค่ช่วงสั้นหลังจากนั้นคงต้องปล่อยให้ราคาสะท้อนต้นทุนที่แท้จริง เพราะหากอุดหนุนมากเกินไป จะเป็นการส่งสัญญาณที่ผิด ทำให้ประชาชนใช้น้ำมันฟุ่มเฟือย ส่งผลต่อการนำเข้าน้ำมันมากเกินไป" รมว.พลังงานกล่าว</p>
<p> นพ.วรรณรัตน์กล่าวต่อว่า กระทรวงพลังงานจะลดการเก็บเงินกองทุนน้ำมันฯ ในอัตราเท่ากับที่กระทรวงการคลังออกประกาศปรับขึ้นภาษีสรรพสามิต เพื่อไม่ให้เกิดการกักตุน และไม่ต้องเช็กสต็อกน้ำมัน เช่น หากกระทรวงการคลังปรับขึ้นภาษีในอัตรา 2 บาทต่อลิตร กระทรวงพลังงานก็จะลดการเก็บเงินเข้ากองทุนน้ำมันฯ ประมาณ 2.20 บาทต่อลิตร เป็นต้น หลังจากนั้น จะค่อยๆ ขยับขึ้นกองทุนน้ำมันฯ ในช่วงเวลาที่น้ำมันปรับตัวเป็นทิศทางขาลง หากใช้เวลา 1 เดือน เงินกองทุนน้ำมันฯ จะไหลออกราว 5,300 ล้านบาท จากที่ปัจจุบันไหลเข้า 3,600 ล้านบาท หรือใช้เงินอุดหนุนประมาณ 1,700 ล้านบาท</p>
<p>รายงานข่าวระบุว่า นอกจากราคาน้ำมันดิบในตลาดสหรัฐจะปรับตัวสูงขึ้นแล้ว ราคาน้ำมันสำเร็จรูปสิงคโปร์ก็ขยับขึ้นเช่นกัน โดยเมื่อ<date when="25520508">วันที่ 8 พฤษภาคม</date>ที่ผ่านมา ราคาน้ำมันเบนซิน ปิดที่ 66.89 ดอลาร์สหรัฐต่อบาร์เรล น้ำมันดีเซลปิดที่ 64.57 ดอลลาร์สหรัฐต่อบาร์เรล ทำให้ค่าการตลาดผู้ค้าน้ำมันลดลง หลังจากที่มีการปรับขึ้นราคาน้ำมันขายปลีกทุกประเภทของไทยยกเว้นอี 85 ไปแล้วลิตรละ 60 สตางค์ ส่งผลให้ราคาเบนซิน 91 ขยับเกิน 30 บาทต่อลิตรไปแล้ว</p>
<p>ทั้งนี้ คณะรัฐมนตรี (ครม.) ได้อนุมัติในหลักการขยายเพดานการจัดเก็บภาษีสรรพสามิตน้ำมันและภาษีสรรพสามิตเพิ่มเติม โดยภาษีน้ำมันจะขยายเพดานจัดเก็บไปถึงลิตรละ 10 บาท จากปัจจุบันเพดานจัดเก็บอยู่ที่ลิตรละ 5 บาท และจัดเก็บเต็มอัตราแล้วในส่วนของน้ำมันเบนซิน 95 และ 91 ส่วนดีเซลเพดานจัดเก็บอยู่ที่ 4 บาทต่อลิตร แต่จัดเก็บขณะนี้ที่ 3.30 บาทต่อลิตร</p></body>
</news>
