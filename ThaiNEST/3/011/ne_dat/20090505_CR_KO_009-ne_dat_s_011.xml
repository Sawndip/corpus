<teiHeader>
<fileDesc>
<titleStmt>
  <title>นครศรีธรรมราชซ้อมปราบจลาจลรับถกผู้นำอาเซียน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-05 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090505/11730/%e0%b8%99%e0%b8%84%e0%b8%a3%e0%b8%a8%e0%b8%a3%e0%b8%b5%e0%b8%98%e0%b8%a3%e0%b8%a3%e0%b8%a1%e0%b8%a3%e0%b8%b2%e0%b8%8a%e0%b8%8b%e0%b9%89%e0%b8%ad%e0%b8%a1%e0%b8%9b%e0%b8%a3%e0%b8%b2%e0%b8%9a%e0%b8%88%e0%b8%a5%e0%b8%b2%e0%b8%88%e0%b8%a5%e0%b8%a3%e0%b8%b1%e0%b8%9a%e0%b8%96%e0%b8%81%e0%b8%9c%e0%b8%b9%e0%b9%89%e0%b8%99%e0%b8%b3%e0%b8%ad%e0%b8%b2%e0%b9%80%e0%b8%8b%e0%b8%b5%e0%b8%a2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>นครศรีธรรมราชซ้อมปราบจลาจลรับถกผู้นำอาเซียน</headline>
<lead>ตำรวจภาค 8 ติวเข้มกองร้อยปราบจลาจล ซ้อมเหมือนจริงจำลองเหตุการณ์ปะทะเดือด รับมือประชุมอาเซียน ผบช.ภ.8 มั่นใจคุมอยู่ เข้มข่าวหวั่นวางระเบิดป่วนซ้ำรอยสุราษฎร์ธานี</lead>
<neck></neck>
<body><p>เมื่อเวลา 10.00 น. <date when="25520505">วันที่ 5 พ.ค.52</date> ที่สนามหน้าเมืองนครศรีธรรมราช อ.เมือง จ.นครศรีธรรมราช พล.ต.ต. สราวุธ พีรานนท์ ผบก.ภ.นครศรีธรรมราช พร้อมด้วยนายตำรวจระดับสูงของจังหวัดนครศรีธรรมราช ได้ทำการคุมกำลังกองร้อยปราบจลาจล บก.ภ.นครศรีธรรมราช เพื่อฝึกซ้อมใหญ่ในการเตรียมการรับสถานการณ์หากเกิดเหตุการณ์ความวุ่นวายขึ้น รวมทั้งการซ้อมการรักษาความปลอดภัยบุคคลสำคัญในการประชุมสุดยอดผู้นำอาเซียนและประเทศคู่เจรจาที่จะมีขึ้นในช่วง<date when="255206--">เดือนมิถุนายน 2552</date> ที่จังหวัดภูเก็ต โดยมี พล.ต.ท. สัณฐาน ชยานนท์ ผบช.ภ.8 ทำการตรวจสอบการฝึกด้วยตัวเอง</p>
<p>การฝึกนั้นได้เน้นการฝึกวินัยแถวกองร้อยปราบจราจลและยุทธวิธีการควบคุมฝูงชนตามหลักการที่ถูกต้อง โดยมีขั้นตอนการควบคุมฝูงชนตามลำดับจากนิ่มนวลไปจนถึงรุนแรงตามลำดับมาตรฐานสากล หลังจากนั้นได้มีการจำลองเหตุการณ์ฝูงชนประมาณ 500 คนก่อความรุนแรงโดยการใช้อาวุธ ไข่ มะเขือเทศ ปะทัดยักษ์และมีการบรรจุของเหลวชนิดต่างๆในถุงพลาสติก รวมไปถึงไตปลาชนิดถุงเป็นอาวุธขว้างปาเจ้าหน้าที่ปราบจลาจลรวม 450 นาย จนส่งกลิ่นคลุ้งไปทั่วบริเวณ โดยเจ้าหน้าที่ได้ใช้มาตรการปราบปรามตั้งแต่การเจรจาไปจนถึงการปะทะผลักดันฝูงชนและการใช้แก๊สน้ำตาโดยมีปฏิกิริยาต่อสู้จากฝ่ายผู้ชุมนุมอย่างดุเดือด ท่ามกลางความสนใจจากประชาชนจำนวนมาก</p>
<p>ภายหลัง พล.ต.ท.สัณฐาน  เปิดเผยว่า ในทุกจังหวัดในเขตภูธรภาค 8 จัดเตรียมกองร้อยปราบจลาจลไว้จังหวัดละ 2 กองร้อย เพื่อสนับสนุนพื้นที่ประชุมคือภูเก็ต โดยการนำตำรวจแต่ละโรงพักมาทบทวนรื้อฟื้นให้มีความเข้มแข็งรองรับการประชุม ตำรวจภาค 8 จะดำเนินการไปตามแผนที่ทหารประสานมา</p>
<p>ส่วนการหวั่นเกรงว่าจะมีการก่อความวุ่นวายช่วงก่อนมีการประชุมนั้นโดยเฉพาะการวางระเบิดสร้างความวุ่นเหมือนในสุราษฎร์ธานีเมื่อหลายสัปดาห์ก่อน พล.ต.ท.สัณฐาน กล่าวว่า ส่วนนี้มีการเตรียมความพร้อมเรื่องของข่าวกรองทุกสัปดาห์ใน<date>วันพรุ่งนี้</date> จะมีการประชุมเรื่องนี้กับหลายฝ่าย อย่างที่สุราษฎร์ธานีที่มีการวางระเบิดพบว่าไม่ตั้งใจให้ระเบิด ตอนนี้เรารู้ทีมงานที่ก่อเหตุในครั้งนั้นหมดแล้ว และในความเชื่อมโยงกับกลุ่มเคลื่อนไหวบางกลุ่มที่มีการจับตามองนั้นนั้นเรายังไม่พบความเคลื่อนไหว ซึ่งขอเรียกร้องให้ทุกฝ่ายหันมาร่วมมือกันไม่เช่นนั้นทุกคนย่อมอยู่ในภาวะลำบาก
</p>
<p> “ความเคลื่อนไหวในภูเก็ตเราไม่พบความเคลื่อนไหวที่ต่อต้าน มีการประชุมผู้นำท้องถิ่น กำนันผู้ใหญ่บ้านทุกคนยืนยันว่าเป็นคนไทยที่ไม่มีการนำเอาความแตกแยกหรือสีเสื้อมาใช้ ทุกคนจะทำหน้าที่เจ้าบ้านที่ดีเราเชื่อมั่นอย่างนั้น โดยเฉพาะที่ภูเก็ตนั้นผู้นำในกลุ่มอาเซียนนั้นเป็นกลุ่มประเทศที่เป็นลุกค้ารายใหญ่ด้านการท่องเที่ยวในจังหวัดภูเก็ตดังนั้นเชื่อว่าทุกฝ่ายจะต้องต้อนรับอย่างอบอุ่น ”</p></body>
</news>
