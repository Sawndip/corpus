<teiHeader>
<fileDesc>
<titleStmt>
  <title>สิบล้อบรรทุกกรดพลิกคว่ำส่งกลิ่นหึ่ง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-04 08:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198060&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>สิบล้อบรรทุกกรดพลิกคว่ำส่งกลิ่นหึ่ง</headline>
<lead></lead>
<neck></neck>
<body><p>เมื่อเวลา 16.30 น. <date when="25520503">วันที่ 3 พ.ค.</date> พ.ต.ท.ประจวบ ขันทอง สวส.สน.แสมดำ ได้รับแจ้งว่ามีรถบรรทุกกรดซัลฟิวริกพลิกคว่ำ และมีกรดไหลออกมาเป็นจำนวนมาก ตกอยู่ในร่อง เกาะกลางถนนพระราม 2 ใกล้ปากซอย 85 แขวงแสมดำ เขตบางขุนเทียน จึงประสานเจ้าหน้าที่นำรถน้ำดับเพลิง มูลนิธิป่อเต็กตึ๊งไปตรวจสอบ พบรถบรรทุกสิบล้อ ทะเบียน 80-3698 กรุงเทพมหานคร บรรจุกรดซัลฟิวริกขนาด 10 ตัน ของบริษัท สหไพศาลอินดรัสทรี จำกัด พลิกตะแคงซ้ายตัวรถพังยุบทั้งแถบ กระจกแตก มีรอยไถลลากยาวกว่า 20 เมตร ต้นไม้ล้มระเนนระนาด ทำให้กรดซัลฟิวริกที่บรรทุกเต็มคันรถไหลทะลักออกมา ส่งกลิ่นฉุนไปทั่วบริเวณ จนประชาชนที่ได้รับกลิ่นเกิดอาการแสบตา แสบจมูก และวิงเวียนศีรษะเป็นจำนวนมาก เจ้าหน้าที่จึงช่วยกันปฐมพยาบาล พร้อมกับกันประชาชนให้ออกไปจากบริเวณ</p>
<p>จากการสอบสวน นายสุรชัย ชัยดี อายุ 34 ปี คนขับรถ ให้การว่า ก่อนเกิดเหตุตนได้ขับรถไปรับกรดเก่าจาก จ.ระยอง เพื่อนำกลับไปที่บริษัทใน จ.สมุทรสาคร ขณะที่ขับรถมาถึงที่เกิดเหตุ มีรถสิบล้ออีกคันขับปาดหน้ามา ทำให้ตนตกใจจึงหักหลบจนรถเกิดเสียหลักพลิกคว่ำไถลเข้าไปในร่องเกาะกลางดังกล่าว โชคดีที่ไม่มีใครได้รับอันตรายถึงชีวิต ในเบื้องต้นเจ้าหน้าที่ต้องรอให้ทาง สำนักงานสิ่งแวดล้อม ของ กทม. มาตรวจสอบอีกครั้ง เพื่อดูความเสียหายรวมทั้งมลพิษ ทางอากาศด้วย ก่อนจะสอบปากคำนายสุรชัย อย่างละเอียดเพื่อแจ้งความดำเนินคดีต่อไป.
</p></body>
</news>
