<teiHeader>
<fileDesc>
<titleStmt>
  <title>ม.4บุกยิงม.6กลางห้องเรียนกระบี่เลือดเย็นยิงซ้ำ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090528/14783/%e0%b8%a1.4%e0%b8%9a%e0%b8%b8%e0%b8%81%e0%b8%a2%e0%b8%b4%e0%b8%87%e0%b8%a1.6%e0%b8%81%e0%b8%a5%e0%b8%b2%e0%b8%87%e0%b8%ab%e0%b9%89%e0%b8%ad%e0%b8%87%e0%b9%80%e0%b8%a3%e0%b8%b5%e0%b8%a2%e0%b8%99%e0%b8%81%e0%b8%a3%e0%b8%b0%e0%b8%9a%e0%b8%b5%e0%b9%88%e0%b9%80%e0%b8%a5%e0%b8%b7%e0%b8%ad%e0%b8%94%e0%b9%80%e0%b8%a2%e0%b9%87%e0%b8%99%e0%b8%a2%e0%b8%b4%e0%b8%87%e0%b8%8b%e0%b9%89%e0%b8%b3.html  </bibl>
</sourceDesc>
</fileDesc>
</teiHeader>
<news>
<headline>ม.4บุกยิงม.6กลางห้องเรียนกระบี่เลือดเย็นยิงซ้ำ</headline>
<lead>โจ๋ ม.4 โรงเรียนดังเมืองกระบี่อุกอาจ ยกพวกบุกยิงนักเรียนรุ่นพี่ชั้น ม.6 กลางห้องเรียน ขณะครูกำลังสอนต่อหน้าเพื่อนนักเรียนจำนวนมาก เลือดเย็นยิงไม่ตายไล่ยิงซ้ำแต่กระสุนพลาด เหยื่อวิ่งหนีเลยรอดตายแต่ยังสาหัส สืบทราบคู่อริมีเรื่องเล่นฟุตบอลจนกระทั้งชกต่อยกันม.6เป็นนักมวยในหมู่บ้านขณะที่ม.4สู้ไม่ได้จึงยกพวกก่อเหตุดังกล่าว</lead>
<neck></neck>
<body><p>เหตุนักเรียนบุกยิงนักเรียนกลางห้องเรียนต่อหน้าครูและนักเรียนจำนวนมากรายนี้ เปิดเผยเมื่อเวลา 14.00 น.<date when="25520528">วันที่ 28 พฤษภาคม</date> พ.ต.ท.สันติ คงศรี สารวัตรเวรสอบสวน สภ.เขาพนม จ.กระบี่ รับแจ้งมีเหตุยิงกันภายในโรงเรียนเขาดินประชานุกูล หมู่ 8 ตำบลเขาดิน อ.เขาพนม ตรวจสอบที่เกิดเหตุอยู่บริเวณอาคารเรียนหลังแรก ที่ห้องเรียนของนักเรียนชั้นมัธยมศึกษาปีที่ 6/1 พบนักเรียนและครูอยู่ในอาการหวาดผวา ส่วนภายในห้องพบโต๊ะเก้าอี้ล้มกระจัดกระจาย ส่วนผู้บาดเจ็บถูกนำส่งโรงพยาบาลเขาพนม และถูกส่งต่อไปยังโรงพยาบาลกระบี่</p>
<p>สอบสวนทราบว่าผู้ถูกยิงคือ นายวรพล อัคคีสุวรรณ อายุ 18 ปี สภาพถูกยิงด้วยปืนขนาด .357 เข้าที่หลังด้านซ้ายกระสุนฝังใน แพทย์ได้ช่วยเหลือโดยเจาะเอาเลือดคั่งออก เบื้องต้นอาการยังสาหัส ส่วนสถานที่เกิดเหตุพบปลอกกระสุนปืนขนาด .357 ตกอยู่รวม 2 ปลอก และที่หน้าอาคารกลางถนน ซึ่งอยู่ห่างจากห้องเรียนไปประมาณ 10 เมตร พบปลอกกระสุนอีก 1 ปลอก</p>
<p>จากการสอบสวนนักเรียนและครูทราบว่า ขณะเกิดเหตุมีนางรัตนวดี รัตนพันธ์ กำลังสอนวิชาสังคมอยู่กลางห้อง ปรากฏว่ามีกลุ่มวัยรุ่นขับรถจักรยานยนต์เข้ามาจอดหน้าอาคารกลางถนน รวม 3 คันจำนวน 6 คน จากนั้นกลุ่มวัยรุ่นเดินเข้ามาในห้องรวม 4 คน สังเกตได้ว่าเป็นนักเรียนในโรงเรียนดังกล่าว ซึ่งเรียนอยู่ชั้น ม.4 จำนวน 2 คน และวัยรุ่นอีก 2 คน จากนั้นหนึ่งในวัยรุ่นได้เดินตรงเข้าไปที่นายวรพล แล้วชักอาวุธปืนออกมาจ่อยิงนายวรพล ล้มฟุบท่ามกลางเสียงหวีดร้องของนักเรียนและครู</p>
<p>หลังจากนั้นนายวรพลลุกขึ้นมาอีกครั้ง แต่ก็ถูกยิงเข้าใส่อีก 1 นัดทว่ากระสุนพลาด ก่อนวิ่งออกจากห้องเรียนไปด้านหลังโรงเรียน คนร้ายยังวิ่งตามแต่เพื่อนที่นั่งอยู่ที่รถจักรยานยนต์ได้เรียกให้ขึ้นรถ ก่อนที่จะขับหลบหนีไป ส่วนนายวรพลวิ่งหนีไปด้านหลังโรงเรียนจนสลบ ครูจึงรีบนำส่งโรงพยาบาลเขาพนมดังกล่าว</p>
<p>มีรายงานว่าหลังเกิดเหตุไม่นาน นายเชียร ศรีเรือง ผอ.เขตพื้นที่การศึกษากระบี่ พร้อมด้วยผู้บริหาร สพท.กระบี่ เดินทางไปที่ รพ.กระบี่ เพื่อเยี่ยมอาการของนายวรพล โดยนายเชียรกล่าวว่า ทราบจากแพทย์ว่าอาการปลอดภัยแล้ว แต่ยังต้องดูแลอย่างใกล้ชิดเพื่อป้องกันการติดเชื้อ ส่วนการผ่าตัดเพื่อเอาหัวกระสุนออกนั้น แพทย์ระบุว่าขณะนี้ต้องดูอาการก่อน และประสานไป ผอ.รพ.กระบี่ เพื่อขอให้แพทย์ดูแลอย่างใกล้ชิดเป็นกรณีพิเศษแล้ว</p>
<p>สืบสวนทราบว่านายวรพลเป็นนักมวยไทยในหมู่บ้าน ได้โต้เถียงกับคู่กรณีคือนักเรียน ม.4 เรื่องการเล่นฟุตบอล  และเกิดการชกต่อยกันแต่รุ่นน้อง ม.4 สู้ไม่ได้เลยไปตามกลุ่มวัยรุ่นข้างบ้านมาช่วย  ซึ่งผู้ก่อเหตุมีทั้งหมดประมาณ 6 คน เป็นนักเรียนชั้น ม.4 จำนวน 2 คน ส่วนที่เหลือ 4 เป็นเด็กวัยรุ่น ขณะนี้ตำรวจได้ทราบชื่อผู้ก่อเหตุแล้วจะได้ติดตามจับตัวมาดำเนินคดีต่อไป</p>
<p>ขณะที่นายเชียรกล่าวเพิ่มเติมว่า   จากเหตุการณ์ที่เกิดขึ้น เป็นเหตุการณ์ที่น่ากลัวมาก เนื่องจากมีการใช้อาวุธปืนเข้ามายิงคู่กรณี ภายในโรงเรียน ทำให้มีนักเรียนได้รับความบาดเจ็บ  ซึ่งเป็นสิ่งที่ไม่น่าจะเกิดเหตุการณ์แบบนี้ขึ้นภายในโรงเรียน ต่อไปทางสำนักงานเขตพื้นที่การศึกษาจังหวัดกระบี่  จะการกำชับการดูแลรักษาความปลอดภัยภายในโรงเรียนกันใหม่ เพื่อไม่ให้เกิดเหตุการณ์ในลักษณะแบบนี้เกิดขึ้น โดยการดึงผู้ปกครองเข้ามามีส่วนร่วมกับทางโรงเรียนเขาดินประชานุกูลเป็นการช่วยโรงเรียนอีกทาง  เนื่องจากผู้ปกครองเป็นคนในพื้นที่  ส่วนใหญ่แล้วเป็นเครือญาติกัน เหมาะที่จะเข้ามาห้ามปรามดูแลหากเกิดเหตุการณ์ในลักษณะดังกล่าว นอกจากนั้นจะต้องเรียกประชุม ผอ.สถานศึกษาทุกแห่งเพื่อวางมาตรการดูแลนักเรียนไม่ให้เกิดเหตุการณ์ลอกเลียนเกิดขึ้น ขยายตัวไปในวงกว้างต่อไป</p></body>
</news>
