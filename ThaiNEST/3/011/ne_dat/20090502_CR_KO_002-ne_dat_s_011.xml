<teiHeader>
<fileDesc>
<titleStmt>
  <title>บุกชิงทอง58บ.บนห้างคาร์ฟูลาดพร้าว  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090502/11398/%e0%b8%9a%e0%b8%b8%e0%b8%81%e0%b8%8a%e0%b8%b4%e0%b8%87%e0%b8%97%e0%b8%ad%e0%b8%8758%e0%b8%9a.%e0%b8%9a%e0%b8%99%e0%b8%ab%e0%b9%89%e0%b8%b2%e0%b8%87%e0%b8%84%e0%b8%b2%e0%b8%a3%e0%b9%8c%e0%b8%9f%e0%b8%b9%e0%b8%a5%e0%b8%b2%e0%b8%94%e0%b8%9e%e0%b8%a3%e0%b9%89%e0%b8%b2%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>บุกชิงทอง58บ.บนห้างคาร์ฟูลาดพร้าว</headline>
<lead>คนร้ายสวมหมวกกันน๊อคครึ่งใบ บุกเดี่ยวใช้ปืนจี้ชิงทองเกือบ 60บาท มูลค่ากว่า 8 แสนบนห้างคาร์ฟูลาดพร้าว</lead>
<neck></neck>
<body><p>(<date when="25520502">2พ.ค.</date>) เวลา 11.30 น. ร.ต.ท.สามารถ โตดีลัง หัวหน้าสายตรวจสน.พหลโยธิน ได้รับแจ้งมีคนร้ายจี้ชิงทองภานในห้างสรรพสินค้าคาร์ฟู สาขาลาดพร้าว ถ.ลาดพร้าว แขวงจอมพล เขตจตุจักร กทม.จึงรายงานผู้บังคับบัญชา ก่อนนำกำลังตรวจสอบที่เกิดเหตุพร้อม พ.ต.อ.เจริญ ศรีศศลักษณ์ รองผบก.น.2 เจ้าหน้า ที่ฝ่ายสืบสวนสน.พหลโยธิน และเจ้าหน้าที่กองพิสูจน์หลักฐาน</p>
<p>ที่เกิดเหตุเป็นร้านขายทองชื่อโอเรียลเต็ล จิวเวอร์รี่ ซึ่งอยู่โซนโฮมโปร แผนกร้านเช่า ร้านทองดังกล่าวตั้งอยู่ติดกับห้างเพชรทอง โอโรร่า โดยมีพนักงานขายทองของร้านโอเรียลเต็ล ชายหญิงสองคนยืนรอให้การกับเจ้าที่ตำรวจ มีสีหน้าตื่นตกใจ  </p>
<p> จากการสอบสวนนายพิรุณ วัฒนา อายุ 27 ปี พนักงานขายร้านเกิดเหตุ ให้การว่า ร้านจะเปิดบริการตั้งแต่ 09.00 น.-22.00 น.ทุกวัน ขณะที่ตนกับน.ส.เสาวลัษณ์ สุขเลิศ อายุ 20 ปี พนักงานขายอีกคนกำลังทำหน้าที่อยู่ภายในร้านระหว่างนั้นไม่มีลูกค้า ก็มีชายรูปร่างท่วม สูงประมาณ 170 ซม. แต่งการสวมกางเกงขายาวสีดำ สวมเสื้อแจ็คเก็ตสีครีมรูปซิปถึงขอ สวมหมวกกันน๊อคแบบครึ่งใบสีน้ำเงิน โดยมีผ้าปิดจมูกอำพรางใบหน้าเดินผลักประตูเข้ามาในร้าน ตนรู้ว่าเป็นคนร้ายแน่ พยายามหาทางป้องกันตัว แต่คนร้ายได้ชักอาวุธปืนขึ้นมาข่มขู่ บอกว่าให้เอาทองมาให้เร็วๆ อย่าช้าไม่อย่างนั้นจะยิง ตนเองจึงหยิบสร้อยทองเส้นเล็กให้คนร้าย</p>
<p>คนร้ายบอกไม่เอาจะเอาเส้นใหญ่ ให้รีบๆหยิบมา พร้อมกับจ่อปืนมาที่ศีรษะ ด้วยความกลัวจึงกวาดเอาทองที่อยู่ในตู้โชว์ให้คนร้านประมาณ40เส้น เป็นทองหนัก 2 บาท 3 บาทและ 5 บาท รวม 58 บาท  รวมมูลค่า 8 แสนกว่าบาท คนร้ายก็กวาดเอาทองใส่เสื้อแจ๊คเก๊ตแล้วกุมไว้จากนั้นก็ขู่บังคับจะเอาเงินสดอีก ตนเองจึงบอกคนร้ายว่าร้านเพิ่งเปิดยังไม่มีเงินสด แต่คนร้ายไม่เชื่อได้ใช้ด้ามปืนเคาะตู้กระจกเพื่อให้รู้ว่าเป็นปืนจริง ก่อนจะเอามาจ่อที่ศีรษะอีกครั้ง  ทำให้น.ส.เสาวลักษณ์ต้องหยิบเงินที่ทางร้านเอาไว้สำรองจ่ายเป็นเงินทอนจำนวน 3500 บาทมาให้คนร้าย จากนั้นคนร้ายออกจากร้านวิ่งหลบหนีไปทางด้านหน้าห้าง</p>
<p>ด้านพ.ต.อ.เจริญ กล่าวว่า จากการสอบสวนเบื้องต้น พนักงานขายก็ไม่สามารถเห็นใบหน้าได้ชัดเจน เนื่องจากคนร้ายสวมหมวกกันน็อคและใช้ผ้าปิดบังใบหน้าเห็นเพียงลูกตา นอกจากนี้ภายในร้ายก็ไม่มีกล้องวงจรปิด  อย่างไรก็ตามเจ้าหน้าที่ได้ตรวจสอบห้างทองโอโรร่าซึ่งตั้งอยู่ติดกันเพื่อขอดูภาพวงจรปิด ก็พบเป็นเพียงภาพคนร้ายวิ่งผ่านหน้าร้านไป ทางเจ้าหน้าที่จะได้ประสานกับห้างเพื่อขอดูกล้องวงจรปิดโดยรอบห้างคาร์ฟู ว่าคนร้ายหลบหนีไปไหนและใช้พาหนะอะไรหลบหนี และจะนำตัวพนักงานของร้านเกิดเหตุไปสอบปากคำอย่างละเอียดที่สน.อีกครั้ง</p>
<p> ผู้สื่อข่าวรายงานว่า ปกติถ้าร้านขายทองดังกล่าวจะมีพนักงานขาย 3 คน แต่มีพนักงานคนหนึ่งได้ลาออกไปก่อนหน้านี้และแจ้งกับพนักงานขายที่ร้านว่าจะมาเอาของในวันนี้ แต่ยังไม่ทันมาก็มีคนร้ายมาจี้ชิงทองไปเสียก่อน สำหรับทองของร้านดังกล่าวก็ได้มีการทำประกันเอาไว้ แต่กรณีดังกล่าวทางประกันจะไม่รับผิดชอบ เพราะร้านดังกล่าวมีพนักงานไม่ถึง 3 คน ในสัญญาประกันบอกว่าขณะเกิดเหตุจี้ชิงทรัพย์หรือเหตุอื่นๆ ต้องมีพนักงานอยู่ในร้าน 3 คนขึ้นไป ถึงจะรับผิดชอบค่าเสียหายทั้งหมด</p></body>
</news>
