<teiHeader>
<fileDesc>
<titleStmt>
  <title>"บิ๊กหมง"ยื่นบอร์ดอำลาไออาร์พีซี "ณอคุณ"เสียบแทนยันไม่ใช่นอมินี  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-13 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090513/12685/%e0%b8%9a%e0%b8%b4%e0%b9%8a%e0%b8%81%e0%b8%ab%e0%b8%a1%e0%b8%87%e0%b8%a2%e0%b8%b7%e0%b9%88%e0%b8%99%e0%b8%9a%e0%b8%ad%e0%b8%a3%e0%b9%8c%e0%b8%94%e0%b8%ad%e0%b8%b3%e0%b8%a5%e0%b8%b2%e0%b9%84%e0%b8%ad%e0%b8%ad%e0%b8%b2%e0%b8%a3%e0%b9%8c%e0%b8%9e%e0%b8%b5%e0%b8%8b%e0%b8%b5%e0%b8%93%e0%b8%ad%e0%b8%84%e0%b8%b8%e0%b8%93%e0%b9%80%e0%b8%aa%e0%b8%b5%e0%b8%a2%e0%b8%9a%e0%b9%81%e0%b8%97%e0%b8%99%e0%b8%a2%e0%b8%b1%e0%b8%99%e0%b9%84%e0%b8%a1%e0%b9%88%e0%b9%83%e0%b8%8a%e0%b9%88%e0%b8%99%e0%b8%ad%e0%b8%a1%e0%b8%b4%e0%b8%99%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>"บิ๊กหมง"ยื่นบอร์ดอำลาไออาร์พีซี "ณอคุณ"เสียบแทนยันไม่ใช่นอมินี</headline>
<lead>"บิ๊กหมง" ยื่นลาออกในที่ประชุมบอร์ดไออาร์พีซี ยันไม่มีการเมืองแทรกแซง อ้าง ปตท.มีนโยบายส่งลูกหม้อเข้ามาดูแลบริษัทลูกอย่างใกล้ชิด "ณอคุณ" นั่งประธานบอร์ดแทนตามคาด เสียงแข็งไม่ใช่นอมินีของใคร ประชุมบอร์ดอีกครั้ง <date when="25520521">21 พฤษภาคม</date>นี้</lead>
<neck></neck>
<body><p>พล.อ.มงคล อัมพรพิสิฏฐ์ อดีตประธานกรรมการบริหาร บริษัทไออาร์พีซี จำกัด (มหาชน) เปิดเผยว่า ได้แจ้งต่อที่ประชุมคณะกรรมการบริหาร เพื่อขอลาออกจากการเป็นกรรมการบริษัท ซึ่งมีผลทำให้พ้นจากตำแหน่งอื่นๆ ในบริษัทด้วยในทันที และขอยืนยันว่าการลาออกไม่มีปัญหาการเมืองเข้ามาแทรกแซง อีกทั้งไม่รู้สึกน้อยใจ เพราะอยู่ในตำแหน่งนี้มาถึง 6 ปีแล้ว ส่วนเหตุผลที่ตัดใจลาออก เนื่องจากนายณอคุณ สิทธิพงศ์ ประธานกรรมการ บริษัท ปตท. จำกัด (มหาชน) ได้ทำหนังสือแจ้งว่า ต้องการให้ตำแหน่งประธานกรรมการในบริษัทลูกของ ปตท. เป็นบุคคลที่มาจาก ปตท.เอง</p>
<p>ด้านนายณอคุณ กล่าวว่า ปตท.มีนโยบายกำกับดูแลบริษัทในเครืออย่างใกล้ชิด โดยเฉพาะบริษัทที่จดทะเบียนในตลาดหลักทรัพย์ เพื่อให้มีการประสานงานกันอย่างใกล้ชิดมากขึ้นระหว่าง ปตท.กับบริษัทลูก การลาออกของพล.อ.มงคลไม่มีการเมืองแทรกแซง ขณะที่กรรมการส่วนใหญ่มีมติเลือกตนเป็นประธานกรรมการคนใหม่ และได้เสนอให้พล.อ.มงคล ดำรงตำแหน่งที่ปรึกษากิตติมศักดิ์ของบริษัทด้วย นอกจากนี้ ตนก็ไม่ใช่นอมินีของใคร และเป็นเรื่องธุรกิจอย่างแท้จริง เนื่องจากได้รับมอบหมายจาก ปตท.ในฐานะประธานกรรมการให้มาดำรงตำแหน่งประธานกรรมการไออาร์พีซีอีกตำแหน่ง โดยไม่มีวาระ</p>
<p>ทั้งนี้ ใน<date when="25520521">วันที่ 21 พฤษภาคม</date>นี้ จะมีการประชุมบอร์ดอีกครั้งเพื่อพิจารณาวาระอื่นๆ โดยเฉพาะการแต่งตั้งกรรมการที่ยังว่างอีก 1 คน ส่วนการบริหารงานในไออาร์พีซีนั้น นายณอคุณกล่าวว่า จะเชิญผู้มีประสบการณ์จากปตท.ให้มาช่วยทำแผนฟื้นฟูกิจการ และทำให้ไออาร์พีซีดีขึ้น</p>
<p>ด้านสหภาพแรงงานผู้บริหารไออาร์พีซี ออกแถลงการณ์โดยระบุว่าตามที่สื่อต่างๆ รายงานการปรับเปลี่ยนประธานกรรมการบริษัทไออาร์พีซี มีการกล่าวอ้างว่าสหภาพจะเคลื่อนไหวเพื่อต่อต้านการเปลี่ยนแปลงนั้น ขอชี้แจงและแถลงจุดยืนของสหภาพให้สมาชิก เพื่อนพนักงาน และสาธารณชนได้รับทราบว่า มิได้มีการเคลื่อนไหวเพื่อคัดค้านหรือกดดัน หรือสนับสนุนการเปลี่ยนแปลงที่จะเกิดขึ้นแต่อย่างใด ทั้งนี้ ขอให้เพื่อนสมาชิกและพนักงานได้ติดตามข่าวสารจากสหภาพอย่างใกล้ชิด เพื่อป้องกันผู้ไม่หวังดี นำข่าวสารไปทำให้เกิดความแตกแยกและชักนำไปในทางที่ไม่เป็นผลดีต่อองค์กร</p></body>
</news>
