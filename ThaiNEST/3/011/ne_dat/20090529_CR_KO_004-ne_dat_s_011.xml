<teiHeader>
<fileDesc>
<titleStmt>
  <title>สามีหึงโหดยิงเมียดับก่อนฆ่าตัวตายตาม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090529/14862/%e0%b8%aa%e0%b8%b2%e0%b8%a1%e0%b8%b5%e0%b8%ab%e0%b8%b6%e0%b8%87%e0%b9%82%e0%b8%ab%e0%b8%94%e0%b8%a2%e0%b8%b4%e0%b8%87%e0%b9%80%e0%b8%a1%e0%b8%b5%e0%b8%a2%e0%b8%94%e0%b8%b1%e0%b8%9a%e0%b8%81%e0%b9%88%e0%b8%ad%e0%b8%99%e0%b8%86%e0%b9%88%e0%b8%b2%e0%b8%95%e0%b8%b1%e0%b8%a7%e0%b8%95%e0%b8%b2%e0%b8%a2%e0%b8%95%e0%b8%b2%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>สามีหึงโหดยิงเมียดับก่อนฆ่าตัวตายตาม</headline>
<lead>สามีหึงโหดเป่าขมับภรรยาเสียชีวิตคาที ก่อนตัดสินใจจ่อยิงตัวเองดับอนาถในห้องนอน</lead>
<neck></neck>
<body><p>(<date when="25520529">29พ.ค.</date>) เวลา 01.30 น. พ.ต.ท.พรวน คร้ามสมอ พนักงานสอบสวน สภ.เมือง จ.อุตรดิตถ์ รับแจ้งเหตุคนเสียชีวิตที่บ้านเลขที่ 90 หมู่ 3 ต.คุ้งตะเภา อ.เมืองอุตรดิตถ์ จึงแจ้งให้ผู้บังคับบัญชาทราบ และรุดไปที่เกิดเหตุพร้อมแพทย์หญิงผกาภรณ์ ชมภูใบ แพทย์เวรโรงพยาบาลอุตรดิตถ์ เมื่อไปถึงพบชาวบ้านจำนวนมากอยู่บริเวณหน้าบ้านที่เกิดเหตุ ซึ่งเป็นบ้านปูนชั้นเดียว จากการสอบถามทราบว่าได้ยินเสียงปืนดังขึ้น 2 ครั้งมาจากภายในห้องนอน แต่ไม่มีใครกล้าเข้าไปในที่เกิดเหตุ เนื่องจากประตูห้องถูกล็อคจากด้านใน จึงไม่สามารถเข้าไปได้</p>
<p>ทั้งนี้เมื่อตำรวจเข้าไปภายในบ้าน มีห้องนอน 2 ห้องติดกัน โดยห้องที่อยู่ด้านทิศตะวันตกของบ้านมีแสงไฟสว่างและได้กลิ่นคาวเลือดฟุ้งกระจาย จึงให้อาสาสมัครกู้ภัยวัดหมอนไม้ใช้อุปกรณ์งัดประตูห้องนอน พบชายสวมเสื้อแขนสั้นสีดำและกางเกงผ้าสีดำ และหญิงสวมเสื้อยึดสีเหลือง กางเกงขาสั้นสีเทา นอนหงายเสียชีวิตอยู่บนที่นอน เลือดและสมองกระจายเต็มที่นอน มีเศษสมองบางส่วนกระเด็นติดอยู่บริเวณผนังห้องนอน</p>
<p>จากการชันสูตรพลิกศพผู้ตาย น่าจะเสียชีวิตประมาณไม่เกิน 3 ชั่วโมง โดยถูกยิงด้วยอาวุธปืนเข้าที่บริเวณขมับด้านขวา ศีรษะเปิดและบริเวณใกล้กับมือขวาฝ่ายชายมีปืนลูกซองสั้น 1 กระบอก ผ้าปูที่นอนและมุ้งขาดกระจุยกระจาย พร้อมกันไม่ให้ผู้มีส่วนเกี่ยวข้องเข้าไปยังสถานที่เกิดเหตุพร้อมประสานเจ้าหน้าที่วิทยาการจังหวัดอุตรดิตถ์ตรวจสอบที่เกิดเหตุ</p>
<p> จากการสอบสวนนางสุเพียร มีปะไพร ซึ่งเป็นแม่หญิงที่เสียชีวิตทราบว่า ผู้ตายทั้งสองคนเป็นสามีภรรยากันคือนายสมพงษ์ แก่นเมือง อายุ 46 ปี และนางจารุณี แก่นเมือง อายุ 29 ปี และอยู่กินจนมีลูก 2 คน บ้านหลังดังกล่าวอาศัยอยู่ทั้งหมด 5 คนรวมทั้งตนด้วย แต่ในช่วงเกิดเหตุไม่ได้อยู่บ้าน เนื่องจากยังไม่กลับจากขายผักที่ตลาดสด แต่ทราบจากลูกสาวว่าสามีกลับเยี่ยมบ้าน</p>
<p> โดยปกติลูกเขยทำงานรับจ้างขับรถลากดินอยู่ที่ จ.พระนครศรีอยุธยา นานจะกลับบ้าน แต่ก็ส่งเงินให้เป็นประจำทุกเดือน ซึ่งลูกเขยมีนิสัยเป็นคนที่หึง และหวงภรรยามาก เนื่องจากมีอายุห่างกันถึง 16 ปี ประกอบกับลูกสาวเป็นคนร่าเริง อัธยาศัยดี และรูปร่างหน้าตาดี สามีจึงให้ทำหน้าที่แม่บ้านเพียงอย่างเดียว  </p>
<p>จากการสอบสวนเพื่อนบ้านทราบว่า ก่อนเกิดเหตุได้ยินเสียงทั้งคู่มีปากเสียงและทะเลาะกันดังมาก แต่ไม่กล้าเข้าห้าม หรือตักเตือน เพราะเป็นเรื่องภายในครอบครัว เนื้อหาส่วนใหญ่ฝ่ายชายพยายามสอบถามเรื่องราวความจริง ที่มีหนุ่มมาชอบพอภรรยา จากนั้นก็มีเสียงปืนดังขึ้น 2 ครั้ง จึงวิ่งออกมาดู และตะโกนเรียก แต่ประตูห้องนอนถูกล็อคไว้ จึงแจ้งตำรวจ</p>
<p>เบื้องต้นตำรวจสันนิษฐานสาเหตุการเสียชีวิตของสองสามีภรรยา น่ามาจากสาเหตุความหึงหวงของสามี เนื่องจากภรรยาเป็นผู้หญิงหน้าตาดี ระยะหลังเริ่มมีหนุ่มๆมาเกี่ยวข้อง ประกอบกับอายุของสามีและภรรยาค่อนข้างห่างกัน เมื่อสามีทราบจึงเดินทางกลับจากต่างจังหวัด เพื่อสอบถามความจริง และเกิดความหึงหวง จึงตัดสินใจใช้ปืนลูกซองสั้นที่เตรียมมายิงศีรษะภรรยาจนเสียชีวิต และยิงศีรษะของตัวเองตายตามภรรยาไปในที่สุด</p>
<p>หลังจากตรวจสอบที่เกิดเหตุ ญาติผู้ตายไม่ติดใจสงสัยสาเหตุการเสียงชีวิต เจ้าหน้าที่จึงมอบศพให้ญาติประกอบพิธีทางศาสนาต่อไป</p></body>
</news>
