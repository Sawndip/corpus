<teiHeader>
<fileDesc>
<titleStmt>
  <title>สุดชั่ว ข่มขืนลูกเลี้ยงวัย12 ท้อง 8 เดือน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=158418  </bibl>
</sourceDesc>
</fileDesc>
</teiHeader>
<news>
<headline>สุดชั่ว ข่มขืนลูกเลี้ยงวัย12 ท้อง 8 เดือน</headline>
<lead></lead>
<neck></neck>
<body><p>บก.ปดส. พ.ต.อ.สุวิชญ์พล อิ่มใจรัชต์ รอง ผบก.ปดส.พ.ต.อ.วรพงษ์ ทองไพบูลย์ ผกก.2 บก.ปดส.พร้อมด้วย นายมนตรี สินทวิชัย หรือครูยุ่น เลขาธิการมูลนิธิคุ้มครองเด็ก ร่วมกันแถลงข่าวจับกุมนายตา ทะจันทร์ อายุ 62 ปี ชาว จ.เชียงราย ผู้ต้องหาตามหมายจับศาลอาญา ที่ 1088/2552 ลง<date when="25520422">วันที่ 22 เมษายน 2552</date> ข้อหา ข่มขืนกระทำชำเราเด็กอายุไม่เกิน 13 ปี โดยเด้กนั้นอย่ในความปกครองดูแลของตน และการะทำการอันเป็นการทารุณกรรมต่อร่างกายหรือจิตใจ จับกุมได้ที่บริเวณสี่แยกบ้านแก่น ต.ห้วยซ้อ อ.เชียงของ จ.เชียงราย</p>
<p>ทั้งนี้สืบเนื่องจาก เมื่อ<date when="25520325">วันที่ 25 มีนาคม</date>ที่ผ่านมา นายมนตรี สินทวิชัย หรือครูยุ่น เลขาธิการมูลนิธิคุ้มครองเด็ก ได้รับแจ้งจากญาติของด.ญ.เก๋ (นามสมมติ) อายุ 12 ปี น.ร.ชั้นประถมศึกษาปีที่ 6 โรงเรียนแห่งหนึ่งใน จ.เชียงราย ได้ถูกนายตา ทะจันทร์ พ่อเลี้ยง ซึ่งเป็นญาติกับตาและยายของด.ญ.เก๋ ข่มขืนกระทำชำเราจน ด.ญ.เก๋ ตั้งครรภ์และมีสภาพจิตใจย่ำแย่ ทางมูลนิธิฯ จึงได้ทำการเข้าช่วยเหลือโดยเดินทางไปรับตัว ด.ญ.เก๋ ให้มาอยู่ในความดูแลจนสภาพจิตใจเริ่มดีขึ้นและได้พาไปฝากครรภ์ที่ ร.พ.แห่งหนึ่ง จึงทราบว่าด.ญ.เก๋ตั้งครรภ์ได้8เดือนแล้ว</p>
<p>ต่อมา เมื่อ<date when="25520421">วันที่ 21 เมษายน</date> ทางมูลนิธิฯจึงพาตัวด.ญ.เก๋ เข้าแจ้งความดำเนินคดีกับนายตา ทะจันทร์ พ่อเลี้ยงของด.ญ.เก๋ ที่บก.ปดส. จากการสอบปากคำด.ญ.เก๋ แบบสหวิชาชีพ ทราบว่าเดิมด.ญ.เก๋ถูกเลี้ยงดูจากตาและยาย เนื่องจากบิดาและมารดาของด.ญ.เก๋ ได้แยกทางกันตั้งแต่ ด.ญ.เก๋ อายุ 2 ขวบ และปัจจุบันทั้งคู่ได้เสียชีวิตแล้ว กระทั่ง ด.ญ.เก๋ อายุได้ 5 ขวบ นายตา และนางสีนา ทะจันทร์ สองสามีภรรยา ซึ่งเป็นญาติกับตาและยายของน้องเก๋ได้มาขอรับตัว ด.ญ.เก๋ ไปเลี้ยงเป็นบุตรบุญธรรมที่บ้านของนายตา ใน ต.ห้วยซ้อ อ.เชียงของ จ.เชียงราย</p>
<p>จากนั้นเมื่อ<date when="25510910">วันที่ 10 กันยายน 2551</date> ขณะที่นางสีนา ออกไปประชุมอาสาสมัครสาธารณสุข นายตา ซึ่งมีอาการเมาสุราเดินกลับมาที่บ้านพักเมื่อพบว่า ด.ญ.เก๋ พักอยู่ในบ้านเพียงลำพัง จึงใช้กำลังบังคับข่มขืนกระทำชำเรา ด.ญ.เก๋ พร้อมกับข่มขู่ไม่ให้นำเรื่องไปบอกใครไม่เช่นนั้นจะฆ่าให้ตาย ซึ่งหลังจากนั้น ด.ญ.เก๋ ยังถูกนายตา ข่มขืนกระทำชำเราอีกหลายครั้งจนกระทั่ง ด.ญ.เก๋ ตั้งครรภ์ เมื่อนางสีนา ทราบเรื่องจึงติดต่อกับญาติของ ด.ญ.เก๋ ให้มารับตัวไปโดยอ้างว่า ด.ญ.เก๋ ตั้งครรภ์แฟนหนุ่ม และไม่อยากเลี้ยงดูต่อไปเพราะอับอายเพื่อนบ้าน พร้อมกันนั้นนายตา ได้โอนเงินจำนวน 32,000 บาท เพื่อให้ญาติของ ด.ญ.เก๋ พาไปทำแท้ง แต่ภายหลังเมื่อญาติได้คาดคั้นจาก ด.ญ.เก๋ จึงทราบว่าได้ตั้งครรภ์กับนายตา จึงตัดสินใจเข้าร้องเรียนกับทางมูลนิธิคุ้มครองเด็ก ก่อนจะเข้าแจ้งความดำเนินคดีที่ บก.ปดส.</p>
<p>จากการสอบสวน นายตา ให้การรับสารภาพว่า ได้ข่มขืน ด.ญ.เก๋ ซึ่งมีศักดิ์เป็นเหลนของตนจริง เหตุที่ทำไปเพราะเมาสุราประกอบกับมีความใกล้ชิดกับเหลน จึงเกิดอารมณ์ทางเพศ แต่ไม่ได้ข่มขู่เด็กหรือบังคับให้ไปทำแท้งแต่อย่างใด ทั้งนี้ ชุดจับกุมได้ควบคุมตัวนายตา ส่งพนักงานสอบสวน บก.ปดส.ดำเนินคดี</p>
<p>ขณะที่ นายมนตรี กล่าวว่า ภายหลังจากได้รับร้องเรียนทางมูลนิธิฯ ได้พาผู้เสียหายมาอยู่ในความดูแลซึ่งครั้งแรกที่พบเด็กมีอาการเซื่องซึมไม่ยอมพูดจากับใคร และไม่ไว้ใจใคร รวมทั้งยังแสดงอาการรังเกียจลูกในท้องของตัวเอง แต่ทางมูลนิธิฯ ได้พยายามดูแลและเยียวยาจนเด็กมีอาการดีขึ้น นอกจากนี้เท่าที่ได้สอบถามจากครูของโรงเรียนที่ ด.ญ.เก๋ เรียนอยู่ทราบว่า ด.ญ.เก๋ เป็นเด็กเรียนดี ได้รับทุนการศึกษา แต่เมื่อเกิดเหตุการณ์นี้ขึ้นจึงต้องหยุดเรียน ซึ่งตนต้องขอบคุณทางตำรวจ บก.ปดส.ที่สามารถจับกุมผู้ต้องหาได้อย่างรวดเร็ว</p></body>
</news>
