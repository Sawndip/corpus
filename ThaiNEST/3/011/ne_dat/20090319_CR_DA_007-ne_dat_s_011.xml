<teiHeader>
<fileDesc>
<titleStmt>
  <title>ดีเอสไอไล่เชือดคดีแชร์ข้าวสาร-น้ำมัน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-19 08:18:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=193857&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ดีเอสไอไล่เชือดคดีแชร์ข้าวสาร-น้ำมัน</headline>
<lead>ที่กรมสอบสวนคดีพิเศษ (ดีเอสไอ) เมื่อ<date when="25520318">วันที่ 18 มี.ค.</date> พ.อ.ปิยะวัฒก์ กิ่งเกตุ ผอ.สำนักคดีอาญาพิเศษ กล่าวถึงความคืบหน้าในการสอบสวนคดีแชร์ลูกโซ่ บริษัทริชชี่ โกล๊บเบิล เน็ตเวิร์ค จำกัด ซึ่งเปิดเป็นร้านมินิมาร์ท บังหน้า ว่า ได้มอบหมายให้ พ.ต.ท.กฤชณัท จันทร์เขียว พนักงานสอบสวนคดีพิเศษ ระดับชำนาญการ นำสำนวนการสอบสวนคดีพร้อมเอกสารหลักฐาน จำนวน 1 ลัง (4 แฟ้ม) ส่งมอบให้กับพนักงานอัยการ สำนักงานอัยการฝ่ายคดีพิเศษ สำนักงานอัยการสูงสุด เพื่อเร่งติดตามจับกุมตัว นายธนากร เทพเสนา และนายนัฐพงษ์ ไชยชวาลสิทธิ์ ผู้ต้องหาทั้ง 2 ราย มาดำเนินคดีตามกฎหมาย</lead>
<neck></neck>
<body><p>พ.อ.ปิยะวัฒก์ กล่าวว่า สำหรับบริษัทริชชี่ฯ เริ่มจดทะเบียนเป็นนิติบุคคลประเภท บริษัทจำกัด เมื่อ<date when="25501106">วันที่ 6 พ.ย. 50</date>  มีนายธนากร และนายนัฐพงษ์ เป็นกรรมการบริษัท จากนั้นได้มาเช่าบ้านเลขที่ 34 ถนนลำปาง-แม่ทะ ต.พระบาท อ.เมือง จ.ลำปาง เปิดประกอบกิจการเป็นรูปแบบแชร์ข้าวสารและทำร้านมินิมาร์ทบังหน้าและเปิดสมัครรับเงินสมาชิกทั่วประเทศ โดยพฤติการณ์หลอกลวงดังกล่าว ทำให้มีผู้หลงเชื่อเข้าร่วมลงทุนจำนวนหลายร้อยราย แต่ไม่มีผู้ใดได้รับเงินปันผล หรือเงินคืนแม้แต่คนเดียว ซึ่งขณะนี้บริษัทริชชี่ฯได้ปิดกิจการหลบหนีไปแล้ว ถือเป็นการกระทำเข้าข่ายแชร์ลูกโซ่และฉ้อโกง</p>
<p>ส่วนความคืบหน้าคดีแชร์น้ำมันของบริษัท เอฟเอเอสที จำกัด บริษัท แฟคซิลิตี้  เอวิเอชั่น ซัพพอร์ท (ประเทศไทย) จำกัด และบริษัท ซีเอ็นอี รีสอร์ซ จำกัด ผอ.สำนักคดีอาญาพิเศษ เปิดเผยว่า ศาลอาญาได้อนุมัติให้ออกหมายจับผู้ต้องหาในคดีเพิ่มเติมอีก 3 ราย ประกอบด้วย น.ส.เยาวลักษณ์ จำลอง นายสัมพันธุ์ เน้ยโอชา และ น.ส.ปราณี ศิริสิน เนื่อง จากมีพยานหลักฐานยืนยันว่า น.ส.เยาวลักษณ์ และนายสัมพันธุ์ เป็นผู้ดูแลบัญชีและการเงินของบริษัท ทำหน้าที่รับเงินหรือโอนเงินให้กับลูกค้า จนถึงขณะนี้ ศาลได้มีคำสั่งอนุญาตให้ออกหมายจับผู้ต้องหาในคดีแชร์น้ำมันกลุ่มนี้แล้ว 12 ราย และยังมีบุคคลที่อยู่ในข่ายออกหมายจับเพิ่มเติมอีก.</p></body>
</news>
