<teiHeader>
<fileDesc>
<titleStmt>
  <title>�กอร์ปศักดิ์� วอนฝ่ายค้านนึกถึงรากหญ้า หยุดป่วน พ.ร.ก.ในสภา  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-13 14:55:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000053344  </bibl>
</sourceDesc>
</fileDesc>
</teiHeader>
<news>
<headline>�กอร์ปศักดิ์� วอนฝ่ายค้านนึกถึงรากหญ้า หยุดป่วน พ.ร.ก.ในสภา</headline>
<lead>รองนายกฯ วอนฝ่ายค้านหยุดป่วน พ.ร.ก.กู้เงิน 4 แสนล้าน เพราะเป็นเรื่องปากท้องประชาชนส่วนรวม ยันรัฐบาลมีความจำเป็นต้องอัดเม็ดเงินในโครงการต่างๆ เพื่อแก้ปัญหาคนตกงาน</lead>
<neck></neck>
<body><p> นายกอร์ปศักดิ์ สภาวสุ รองนายกรัฐมนตรี กล่าวว่า จากกรณีที่ฝ่ายค้านคัดค้านการเสนอ พ.ร.ก.กู้เงิน 400,000 ล้านบาท ขอยืนยันว่า เรื่องนี้เป็นเรื่องเร่งด่วน โดยเฉพาะ 200,000 ล้านบาทแรกที่ต้องใช้เพื่อลงไปในโครงการต่างๆ ไม่เช่นนั้นจะมีคนตกงานมากขึ้น จึงอยากขอความเห็นใจจากสภาในการที่ต้องเสนอเรื่องเป็น พ.ร.ก.ไม่ใช่ พ.ร.บ.ทั้งหมด อีกทั้งเห็นว่า ในการช่วยกันแก้ปัญหาเศรษฐกิจ ธนาคารแห่งประเทศไทย (ธปท.) ซึ่งเป็นองค์กรอิสระและรับผิดชอบในการดูแลเศรษฐกิจร่วมกับหน่วยงานอื่นๆ อาจมีแนวทางส่งเสริมให้ธนาคารปล่อยกู้ออกสู่ระบบมากขึ้น</p>
<p>อย่างไรก็ตาม รัฐบาลจะพยายามเร่งอนุมัติเงินลงสู่โครงการต่างๆ เพื่อให้เอกชนเริ่มลงทุนและก่อสร้างได้ โดยเมื่อเอกชนมีสัญญาลงทุนกับภาครัฐ ก็จะเป็นหลักฐานในการขอกู้เงินจากธนาคารได้</p>
<p>สำหรับมาตรการดูแลการใช้เงินลงทุน 1.4 ล้านล้านบาท ในสัปดาห์หน้าจะมีการตั้งคณะกรรมการติดตามดูแลโครงการกระตุ้นเศรษฐกิจระยะที่ 2 โดยมีบุคคลที่เกี่ยวข้อง มาทำหน้าที่ดูแลติดตามการจัดซื้อจัดจ้าง การลงทุน ให้เป็นไปอย่างโปร่งใส โดยจะตั้งคณะกรรมการชุดดังกล่าวให้แล้วเสร็จ ก่อนนำเสนอ พ.ร.ก.เสนอสู่สภาเพื่อพิจารณา</p></body>
</news>
