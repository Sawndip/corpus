<teiHeader>
<fileDesc>
<titleStmt>
  <title>เสร็จแน่แผน 3 จีทีโอทีขอเวลา 4 เดือน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-18 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=193694&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>เสร็จแน่แผน 3 จีทีโอทีขอเวลา 4 เดือน</headline>
<lead>ทีโอที เผยแผนดำเนินงาน 3 จี อีก 4 เดือนเสร็จ ชี้บริหารจัดการเองไม่เกี่ยวเอซีที โมบาย พร้อมเช่าวงจรเชื่อมเน็ตฯต่างประเทศเพิ่ม 800 ล้านบาท รองรับตลาดบรอดแบนด์แข่งดุ</lead>
<neck></neck>
<body><p>นายระเฑียร ศรีมงคล โฆษกคณะกรรมการ (บอร์ด) บริษัท ทีโอที จำกัด  (มหาชน) เปิดเผยภายหลังประชุมบอร์ดเมื่อสัปดาห์ที่ผ่านมาว่า ที่ประชุมบอร์ดมีมติให้ทีโอทีเป็นผู้จัดหาและติดตั้งโครงข่าย 3 จี เพราะทีโอทีมีบุคลากรพร้อมกว่า บริษัท เอซีที โมบาย จำกัด  หากให้เอซีที โมบายเป็นผู้ดำเนินการจะทำให้มี ค่าใช้จ่ายที่สูงกว่าทีโอทีดำเนินงานเองและไม่ได้ทำให้การติดตั้งโครงข่าย เสร็จเร็วกว่าการที่ทีโอทีดำเนินการเอง คาดว่าแผนการดำเนินงาน 3 จี ทั้งหมดจะเรียบร้อยภายใน 4 เดือน</p>
<p>ส่วนการกู้เงินลงทุนโครงการ 3 จี ยังไม่สามารถระบุจำนวนที่ชัดเจนได้ เพราะอยู่   ระหว่างเจรจากับกรมสรรพากร กรณีเรียกเก็บภาษีจากรายได้ค่าเชื่อมต่อเลขหมาย (แอ็คเซสชาร์จ) 30% จากทีโอที แต่ปัจจุบันทีโอทีไม่มีรายได้ในส่วนนี้แล้ว เนื่องจากบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือดีแทค และ บริษัท ทรูมูฟ จำกัด ได้หยุดจ่ายไปแล้ว หากเจรจาแล้วทีโอทีไม่ต้องจ่ายค่าภาษีดังกล่าว จะทำให้ทีโอทีมีเงินในการลงทุน 3 จี เพิ่ม ส่งผลให้กู้เงินลงทุนลดลง ซึ่งก่อนหน้านี้ทีโอทีมีแผนลงทุน 3 จี ทั้งหมด 2.9 หมื่นล้านบาท โดยจะกู้เงินประมาณ 2.6 หมื่นล้านบาท</p>
<p>อย่างไรก็ตาม ระหว่างที่รอแผนการดำเนินงาน 3 จี ทีโอทีจะอัพเกรดโครงข่ายเอซีทีโมบายเดิมซึ่งให้บริการเครือข่ายโทรศัพท์ เคลื่อนที่ระบบ 1900 เมกะเฮิรตซ์จำนวน 500 สถานีฐานในเขตกรุงเทพฯและปริมณฑลให้รองรับการใช้งานเทคโนโลยีระบบ 3 จี</p>
<p>นอกจากนี้ บอร์ดทีโอทียังมีมติให้เช่าวงจรอินเทอร์เน็ตระหว่างประเทศในเส้นทางไทย -สิงคโปร์ ระยะเวลา 3 ปี และสิงคโปร์-อเมริกา ระยะเวลา 15 ปี ความเร็ว 5 กิกะบิต ในวงเงิน 22 ล้านเหรียญสหรัฐ หรือประมาณ 800 ล้านบาท ทีโอทีจะขยายบรอดแบนด์ 1 ล้านพอร์ต และขยายความเร็วบริการบรอดแบนด์ ซึ่งทรู และทริปเปิลทีให้บริการ 2-3 เมกะบิต ในราคา  590 บาท.</p></body>
</news>
