<teiHeader>
<fileDesc>
<titleStmt>
  <title>เจ้าของธุรกิจเรือเดินทะเลโดนยกเค้า 4 ล้าน คนร้ายยังลอยนวล  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-28 14:23:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000059923  </bibl>
</sourceDesc>
</fileDesc>
</teiHeader>
<news>
<headline>เจ้าของธุรกิจเรือเดินทะเลโดนยกเค้า 4 ล้าน คนร้ายยังลอยนวล</headline>
<lead>เจ้าของ �เวิลด์ ชิป อะเจนซี่� ทำธุรกิจเรือเดินทะเล ส่งตัวแทนโร่แจ้งจับคนร้ายเข้าไปลักทรัพย์ภายในบริษัท เสียหายกว่า 4 ล้านบาท มีทั้งเหรียญทองคำ ธนบัตรไทยรุ่นเก่า ทองแท่ง ตำรวจกำลังติดตามคนร้ายมาดำเนินคดีต่อไป</lead>
<neck></neck>
<body><p>  <date>วันนี้</date>( <date when="25520528">28 พ.ค.</date>) ผู้สื่อข่าวรายงานว่า พล.ต.ต.โชคชัย ดีประเสริฐวิทย์ ผบก.น.5 ได้ทำหนังสือรายงานเหตุลักทรัพย์รายใหญ่ในพื้นที่ สน.ทองหล่อ มายัง พล.ต.ท.วรพงษ์ ชิวปรีชา ผบช.น.ระบุว่า เมื่อเวลา 18.30 น.<date>วานนี้</date> (<date when="25520527">27 พ.ค.</date>) นายปรีชา พงศ์วรนันท์ เจ้าของบริษัทเวิลด์ ชิป อะเจนซี่ จำกัด ทำธุรกิจเรือเดินทะเล ตั้งอยู่เลขที่ 1178/8-9 ถนนริมทางรถไฟสายปากน้ำ แขวงคลองตัน เขตคลองเตย กทม. ได้มอบอำนาจให้พนักงานบริษัทเป็นตัวแทนเข้าแจ้งความต่อพนักงานสอบสวน สน.ทองหล่อ ว่าถูกคนร้ายไม่ทราบจำนวนเข้าไปลักทรัพย์สินมีค่าภายในห้องทำงานไปหลายรายการ</p>
<p>โดยเหตุการณ์นี้ นายปรีชา ทราบเรื่องใน <date when="25520527">วันที่ 27 พ.ค.</date> เวลาประมาณ 06.00 น. เมื่อพนักงานของบริษัทฯ ซึ่งเดินทางมาทำงานพบว่า ห้องทำงานของนายปรีชา บนชั้นที่ 4 ถูกคนร้ายบุกเข้าไปรื้อค้น งัดตู้เซฟ เพื่อลักเอาทรัพย์สินของมีค่าไปหลายรายการ ประกอบด้วย ธนบัตรไทยรุ่นเก่าที่เก็บสะสมไว้ พร้อมเหรียญที่ระลึก เหรียญทองคำที่ระลึก ชนิดราคา 8 พันบาท , 6 พันบาท, 4 พันบาท แสตมป์ ร.9 ฉลอง 5 รอบ 10 แผ่นๆ ละ 2 หมื่นบาท เงินดอลล่าห์สหรัฐ 45 เหรียญ เงินปอนด์อังกฤษจำนวนหนึ่ง นอกจากนี้ยังมีทองคำแท่งหนักแท่ง ๆ ละ 10 บาท จำนวน 7 แท่ง หนักแท่งละ 40 บาทจำนวน 1 แท่งและเงินสดอีก 4 แสนบาท รวมทรัพย์สินที่ถูกโจรกรรมไปทั้งสิ้น 16 รายการ มูลค่ากว่า 4,039,430 บาท</p>
<p>จากการสอบสวนผู้เสียหายในเบื้องต้น ยืนยันว่า ได้ปิดประตูและล็อคกุญแจประตูทางเข้าห้องทำงานอย่างแน่นหนาแล้วตั้งแต่ช่วงเลิกงานเมื่อเวลา 16.30 น.ของ<date when="25520526">วันที่ 26 พ.ค.</date> ที่ผ่านมา และจากการตรวจสอบสภาพที่เกิดเหตุพบว่าถูกคนร้ายรื้อค้นและงัดตู้นิรภัย ก่อนลักเอาทรัพย์สินดังกล่าวไป จึงได้สั่งการให้เจ้าหน้าที่กองพิสูจน์หลักฐานเก็บรวบรวมหลักฐานในที่เกิดเหตุและรอยนิ้วมือแฝงซึ่งคาดว่าน่าจะเป็นของคนร้ายไปเปรียบเทียบกับแฟ้มประวัติอาชญากรแล้ว</p>
<p>ด้าน ร.ต.ท.กริช เพ็ชรสิมาลัย ร้อยเวร สน.ทองหล่อ ซึ่งเป็นเจ้าของคดี เปิดเผยว่า จากการตรวจสอบร่องรอยในที่เกิดเหตุพบว่า กล้องวงจรปิดของบริษัทฯ ไม่สามารถใช้การได้ เนื่องจากขณะเกิดเหตุเป็นช่วงเวลาหลังเลิกงานคนในบริษัทฯ จึงสับสะพานไฟลง กล้องวงจรปิดเลยไม่ทำงาน ส่วนคนร้ายนั้นน่าไม่ต่ำกว่า 2 คน บุกรุกเข้าไปในบริษัทฯ ด้วยการหลบทุบกระจกประตูด้านหลัง เนื่องจากด้านหน้ามี รปภ.เฝ้าอยู่ จากนั้นก็ใช้คีมหรือเลื่อย ทำการตัดเหล็กดัดบริเวณช่องระบายลมห้องน้ำ แล้วมุ่งขึ้นไปบนชั้นที่ 4 ซึ่งเป็นห้องทำงานของ นายปรีชา เจ้าของบริษัทฯ</p>
<p>�เมื่อคนร้ายสามารถเข้าไปในห้องทำงานได้แล้ว จึงช่วยกันรื้อค้นทรัพย์สินและยกตู้เซฟ จำนวน 2 ตู้ มางัดที่กลางห้องโถง เพื่อลักทรัพย์สินที่เก็บอยู่ในตู้ไป อย่างไรก็ตามขณะนี้ทางผู้เสียหายยังไม่ตั้งข้อสงสัยว่าใครเป็นผู้ลงมือ แต่ทางตำรวจเชื่อว่าคนร้ายต้องเป็นผู้ที่รู้ความเคลื่อนไหวของพนักงานในบริษัทฯ เป็นอย่างดีและทราบว่าทรัพย์สินมีค่าส่วนใหญ่ถูกเก็บรักษาไว้ตรงพิกัดไหน ซึ่งขณะนี้ได้ประสานให้เจ้าหน้าที่ฝ่ายสืบสวนติดตามตัวคนร้ายมาดำเนินคดีอย่างเร่งด่วนแล้ว� ร.ต.ท.กริช กล่าว</p></body>
</news>
