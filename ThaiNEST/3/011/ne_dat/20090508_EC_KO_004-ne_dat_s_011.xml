<teiHeader>
<fileDesc>
<titleStmt>
  <title>โตโยต้าเรียกแรงงานจ้างเหมากลับเริ่มงาน 1 มิ.ย.นี้จำนวน 500 คน-หลังคำสั่งซื้อรถเพิ่ม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-08 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090508/12133/%e0%b9%82%e0%b8%95%e0%b9%82%e0%b8%a2%e0%b8%95%e0%b9%89%e0%b8%b2%e0%b9%80%e0%b8%a3%e0%b8%b5%e0%b8%a2%e0%b8%81%e0%b9%81%e0%b8%a3%e0%b8%87%e0%b8%87%e0%b8%b2%e0%b8%99%e0%b8%88%e0%b9%89%e0%b8%b2%e0%b8%87%e0%b9%80%e0%b8%ab%e0%b8%a1%e0%b8%b2%e0%b8%81%e0%b8%a5%e0%b8%b1%e0%b8%9a%e0%b9%80%e0%b8%a3%e0%b8%b4%e0%b9%88%e0%b8%a1%e0%b8%87%e0%b8%b2%e0%b8%991%e0%b8%a1%e0%b8%b4.%e0%b8%a2.%e0%b8%99%e0%b8%b5%e0%b9%89%e0%b8%88%e0%b8%b3%e0%b8%99%e0%b8%a7%e0%b8%99500%e0%b8%84%e0%b8%99%e0%b8%ab%e0%b8%a5%e0%b8%b1%e0%b8%87%e0%b8%84%e0%b8%b3%e0%b8%aa%e0%b8%b1%e0%b9%88%e0%b8%87%e0%b8%8b%e0%b8%b7%e0%b9%89%e0%b8%ad%e0%b8%a3%e0%b8%96%e0%b9%80%e0%b8%9e%e0%b8%b4%e0%b9%88%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>โตโยต้าเรียกแรงงานจ้างเหมากลับเริ่มงาน <date when="25520601">1 มิ.ย.</date>นี้จำนวน 500 คน-หลังคำสั่งซื้อรถเพิ่ม</headline>
<lead>ค่ายรถยนต์เริ่มเห็นแสงสว่าง ความเชื่อมั่นผู้บริโภคกระเตื้อง "โตโยต้า" คำสั่งซื้อทยอยเข้า เรียกพนักงานจ้างเหมาค่าแรงกลับเข้าทำงาน 500 คนใน<date when="255206--">เดือนมิถุนายน</date>นี้ เพิ่มกำลังการผลิตรองรับความต้องการ ด้านอสังหาริมทรัพย์ใจชื้นตลาดเริ่มฟื้นตัวเช่นกัน</lead>
<neck></neck>
<body><p>นายวิเชียร เอมประเสริฐสุข ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย จำกัด เปิดเผยว่า ขณะนี้คำสั่งซื้อเริ่มมีเข้ามาอย่างต่อเนื่อง แต่กำลังการผลิตที่เดินอยู่ไม่สามารถตอบสนองความต้องการได้ จึงทำให้บริษัทเรียกพนักงานในส่วนจ้างเหมาค่าแรงหรือซับคอนแทรคกลับเข้ามาทำงานใน<date when="25520601">วันที่ 1 มิถุนายน</date>นี้ จำนวน 500 คน เพื่อรองรับการเพิ่มกำลังการผลิตรถยนต์นั่งส่วนบุคคลเป็น 2 กะในโรงงานบ้านโพธิ์
</p>
<p>"ความเชื่อมั่นของผู้บริโภคเริ่มกลับมา ทำให้ลูกค้าในกลุ่มรถยนต์นั่งหรือเก๋งตัดสินใจซื้อง่ายขึ้น จนทำให้เกิดการรอรถหรือแบ็กออเดอร์ นานกว่า 2-3 เดือน ส่งผลให้ลูกค้าบางส่วนหนีไปซื้อรถยนต์ค่ายคู่แข่ง" นายวิเชียรกล่าวและว่า พนักงานซับคอนแทรคที่โตโยต้าเรียกกลับมาทำงานนั้น เป็นกลุ่มซับคอนแทรคเดิมที่เคยทำงานอยู่ในสายการผลิตรถยนต์ของโตโยต้า ที่ถูกเลิกจ้างไป<date notBefore="25510901">ตั้งแต่ปลายปี 2551</date> ต่อเนื่องจนถึงต้นปีนี้รวมกว่า 2,000 คน โดยโตโยต้ามีฐานข้อมูลของซับคอนแทรคเหล่านี้เพื่อเรียกกลับมาทำงานเมื่อต้องการได้ตลอดเวลา</p>
<p>ด้านนายกิตติพล ปราโมช ณ อยุธยา นายกสมาคมอสังหาริมทรัพย์ไทย และกรรมการผู้จัดการ บริษัท สัมมากร จำกัด (มหาชน) ธุรกิจอสังหาฯ เครือทรัพย์สินส่วนพระมหากษัตริย์ กล่าวว่า ตลาดอสังหาฯ มีแนวโน้มฟื้นตัวตามภาวะเศรษฐกิจโดยรวมที่หากพิจารณาจากปัจจัยแวดล้อมต่างๆ น่าจะผ่านจุดต่ำสุดแล้ว และใน<date when="2553----">ปี 2553</date> คงมีความชัดเจน แต่เพื่อป้องกันความเสี่ยงทางธุรกิจ ยังคงต้องระมัดระวัง เพราะระยะเวลาในการคืนทุนนั้น อาจใช้เวลานานขึ้น ขณะเดียวกันสถาบันการเงิน ก็มีความเข้มงวดและปรับลดอัตราการปล่อยสินเชื่อ หลายบริษัทอาจเผชิญกับปัญหาขาดสภาพคล่อง
</p>
<p>โดยที่ผ่านมากลุ่มธุรกิจจัดสรรได้เสนอแนวทางช่วยลูกค้ากู้สินเชื่อธนาคารไม่ผ่าน ยอมค้ำประกันสินเชื่อส่วนต่าง 10% วิธีการนี้แม้จะช่วยลดปัญหาสภาพคล่องได้บ้าง แต่ปัญหาที่จะตามมานั้นก็มากเช่นกัน และคงไม่เหมาะที่บริษัทที่จดทะเบียนในตลาดหลักทรัพย์จะใช้วิธีการดังกล่าว
</p>
<p>อย่างไรก็ดี เพื่อสร้างความมั่นใจให้เกิดขึ้นรวมถึงการสร้างความสมดุลในภาคธุรกิจ รัฐบาลควรมีการเร่งผลักดันกฎหมายลูกของเอสโครว์ แอคเคานท์ เพื่อประโยชน์ผู้ซื้อที่อยู่อาศัย ประกอบการตัดสินใจซื้อบ้านหรือที่อยู่อาศัยขนาดกลางและเล็ก
</p>
<p>ทั้งนี้ ยังมีอสังหาฯ ในบางประเภทยังคงได้รับความเสี่ยงจากการปรับลดการลงทุน การขยายขนาดของธุรกิจ โดยเฉพาะอสังหาฯ ประเภทให้เช่าพื้นที่อาคารสำนักงานนั้นคงมีปัญหาด้านผู้เช่าที่ลดลง ซึ่งเท่าที่ทราบมีพื้นที่สำนักงานบางแห่งนั้น มีพื้นที่ว่างเพิ่มหลังจากที่บริษัทแม่ได้ย้ายสำนักงานไปอยู่ในที่ๆ เดียวกัน
</p></body>
</news>
