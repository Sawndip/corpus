<teiHeader>
<fileDesc>
<titleStmt>
  <title>ไอศกรีมโยเกิร์ต �White Rabbit� มิติใหม่บริการตัวเองสไตล์มะกัน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-04-08 10:41:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000039638  </bibl>
</sourceDesc>
</fileDesc>
</teiHeader>
<news>
<headline>ไอศกรีมโยเกิร์ต �White Rabbit� มิติใหม่บริการตัวเองสไตล์มะกัน</headline>
<lead>�White Rabbit� ไอศกรีมโยเกิร์ตสัญชาติไทย แจ้งเกิดจากจุดขายเป็นไอศกรีมเพื่อสุขภาพ กินแล้วไม่อ้วน ควบคู่กับรูปแบบบริการแปลกใหม่สำหรับคนไทย โดยให้ลูกค้ากดไอศกรีมและเติมท็อปปิ้งด้วยตัวเอง จ่ายเงินคิดตามน้ำหนัก สร้างเอกลักษณ์ให้แบรนด์น้องใหม่รายนี้ มีจุดแกร่งพร้อมแข่งขันในสนามธุรกิจ</lead>
<neck></neck>
<body><p>        ผู้อยู่เบื้องหลังร้านไอศกรีมโยเกิร์ต White Rabbit คือ ภูมิ สาเกทอง ซึ่งประสบความสำเร็จจากการเปิดร้านอาหารไทย �Thai Chili� ที่ประเทศสหรัฐอเมริกา มากว่า 5 ปี ก่อนจะมาขยายธุรกิจร้านไอศกรีมในบ้านเกิดเมื่อไม่นานมานี้</p>
<p>�ไอเดียเริ่มมาจากผมอยากจะทำธุรกิจเสริมอีกสักอย่างในประเทศไทย จึงมองหาธุรกิจอาหารหวาน ในที่สุดลงตัวที่ไอศกรีมโยเกิร์ต เพราะเป็นเมนูเพื่อสุขภาพ กินแล้วไม่อ้วน เชื่อว่า จะได้รับความนิยมและเติบโตได้ยั่งยืนกว่าเมนูอิงกระแสแฟชั่น� ภูมิ อธิบาย และเสริมต่อว่า</p>
<p>ส่วนตัวไม่ว่าจะทำธุรกิจใดก็ตาม ประการแรก ศึกษาข้อมูลด้วยตัวเองในธุรกิจที่สนใจให้มากและลึกที่สุดเท่าที่จะเป็นไปได้ ทั้งจากหนังสือและอินเตอร์เน็ต ข้อต่อมา พยายามพูดคุยและถามสอบจากผู้มีประสบการณ์หรือผู้เชี่ยวชาญในสาขานั้นๆ และสุดท้าย กล้าที่จะลงมือทำ</p>
<p>ทั้งนี้ จากที่รวบรวมข้อมูลต่างๆ จนความคิดตกผลึกในการสร้างจุดขายให้แบรนด์ White Rabbit แบ่งเป็น ด้านตัวสินค้า เจาะจงต้องสะอาด ปลอดภัย และอร่อย โดยสูตรคิดค้นขึ้นเอง เน้นเป็นไอศกรีมโยเกิร์ตทำสด ซึ่งมีความหอมหวานและสดชื่นกว่าไอศกรีมทั่วไปในท้องตลาดที่มักทำจากผงแล้วนำไปแช่แข็ง</p>
<p>ส่วนด้านบริการ เป็นแบบ Self serve ประยุกต์รูปแบบมาจากประเทศสหรัฐ โดยให้ลูกค้ากดไอศกรีม และเติมท็อปปิ้งเอง จากนั้น นำไปชั่งน้ำหนักและจ่ายเงิน ในราคา 39 สตางค์ต่อกรัม โดยมีให้เลือก 2 รส ได้แก่ ต้นตำรับ และบลูเบอร์รี่ ส่วนท็อปปิ้งมีให้เลือกเกือบ 60 ชนิด เช่น สตรอเบอร์รี่ ราสเบอร์รี่ บลูเบอร์รี่ พีช แอปริคอท กีวี สัปปะรด ส้มแมนดาริน ฯลฯ</p>
<p>�การบริการทั่วไปจะแบ่งเป็นเดินเสิร์ฟ กับบุฟเฟต์ ซึ่งเดินเสิร์ฟก็จะเหมือนกับร้านทั่วไป ส่วนการขายอาหารคุณภาพดีแบบบุฟเฟต์ในเมืองไทยยากมาก เพราะลักษณะการกินบุฟเฟต์ของคนไทยจะเน้นกินให้คุ้ม จนคนขายแทบขาดทุน ดังนั้น ผมเลือกจะสร้างจุดต่างให้ลูกค้าบริการตัวเองตามใจ ซึ่งวิธีนี้จะช่วยสร้างความแปลกใหม่ให้ลูกค้า อีกทั้ง ชักชวนให้อยากเข้ามาทดลองชิมได้ง่ายกว่า ไม่ต้องกังวลว่าจะแพงเกินไป เพราะอาจมาลองกินเพียงนิดหน่อยก่อนก็ได้ ต่างกันร้านไอศกรีมอื่นๆ ที่คิดเป็นขั้นบันได เช่น 1 ลูก 40 บาท 2 ลูก 80 บาท แต่ของผม ลูกค้าเลือกปริมาณได้ตามความพอใจตัวเอง� เจ้าของธุรกิจ กล่าว</p>
<p>ทั้งนี้ ความยากของรูปแบบให้ลูกค้าบริการตัวเอง อยู่ที่งบริหารต้นทุนวัตถุดิบ ให้ไอศกรีม และท็อปปิ้ง ที่มีกว่า 60 ชนิด เฉลี่ยแล้วต้นทุนไม่เกิน 30% ของราคาขาย เมื่อรวมกับค่าใช้จ่ายอื่นๆ ภายในร้านไม่ว่าจะเป็นค่าพนักงาน ค่าเช่าสถานที่ ฯลฯ สามารถเหลือกำไรต่อหน่วยประมาณ 30% นอกจากนั้น จำเป็นต้องเน้นความสำคัญต่อการบริหารสต๊อก ให้สินค้ามีปริมาณเหมาะสม และสดใหม่สม่ำเสมอ</p>
<p> ภูมิ ยอมรับว่า ปัจจุบัน ธุรกิจไอศกรีมมีคู่แข่งจำนวนมาก โดยเฉพาะไอศกรีมโยเกิร์ตมีเจ้าตลาดอยู่แล้วด้วย ยากที่แบรนด์น้องใหม่จะประสบความสำเร็จ อย่างไรก็ตาม ส่วนตัวไม่ได้มองว่ารายใหญ่เป็นคู่แข่ง ตรงกันข้าม กลับยกย่องในฐานะผู้บุกเบิกตลาด ดังนั้น จึงวางเจ้าใหญ่เป็นมาตรฐานที่อยากจะก้าวตามไปให้ถึง</p>
<p> ขณะเดียวกันพยายามพัฒนาตัวเอง เพื่อไปปิดจุดอ่อนของรายอื่นๆ เช่น ราคาขายที่ถูกกว่าสินค้าประเภทเดียวกัน เกือบ 50% โดยเจ้าอื่นๆ ราคาขายเฉลี่ยจะอยู่ที่ 70 สตางค์ต่อกรัม อีกทั้ง ด้วยรูปแบบการบริการที่แตกต่าง ช่วยเสริมให้ White Rabbit มีจุดเด่นเป็นของตัวเองชัดเจน</p>
<p>ทั้งนี้ ร้าน White Rabbit ตั้งอยู่ที่ชั้น 3 ห้างเซ็นทรัล สาขาแจ้งวัฒนะ เริ่มเปิดบริการ<date from="255111--">ตั้งแต่เดือนพฤศจิกายน 2551</date> ที่ผ่านมา ใช้เงินลงทุนเบื้องต้นล้านกว่าบาท ส่วนหนึ่งขอสินเชื่อจากธนาคารพัฒนาวิสาหกิจขนาดกลางและขนาดย่อมแห่งประเทศไทย โดยเงินลงทุนแบ่งเป็นค่าเครื่องทำไอศกรีมโยเกิร์ต นำเข้าจากสหรัฐฯ มูลค่ากว่า 8 แสนบาท ค่าตกแต่งและปรับปรุงร้านอีกกว่า 5 แสนบาท และนอกจากนั้นสำรองไว้เป็นทุนหมุนเวียนธุรกิจ โดยคาดกว่าธุรกิจจะคืนทุนภายใน 1 ปี</p>
<p>ด้านกลุ่มลูกค้าเป้าหมายวางไว้เบื้องต้นเป็นกลุ่มเด็กเล็กจนถึงวัยรุ่น แต่จากการแต่งร้านซึ่งลงมือเองทั้งหมด บรรยากาศออกมาสวยงาม สะอาด ดูเย็นสบายชวนนั่ง ช่วยให้ได้ลูกค้ากลุ่มผู้ใหญ่เพิ่มเติมด้วย และที่สำคัญนับจากเปิดร้านมา ลูกค้ามีอัตรากลับมากินซ้ำในระดับน่าพอใจ</p>
<p> อย่างไรก็ตาม เพื่อเสริมการตลาดให้ยิ่งน่าสนใจ ได้เพิ่มโปรโมชั่นต่างๆ สม่ำเสมอ เช่น นาทีทองแบบบุฟเฟต์ 18.00-20.00 น. กินเท่าไรก็ได้ ในราคา 149 บาทต่อคน คูปองสะสมยอดลดราคา และดิลิเวอรี่ ส่งเฉพาะคนทำงานในห้างเซ็นทรัล แจ้งวัฒนะ เป็นต้น</p>
<p>แม้ปัจจุบันเศรษฐกิจอยู่ในภาวะขาลง แต่สาเหตุที่กล้าลงทุนในช่วงนี้ ภูมิ ระบุว่า เชื่อในวิกฤตย่อมมีโอกาสเสมอ และหากเศรษฐกิจขาขึ้น แทบจะเป็นไปไม่ได้เลยที่จะเหลือพื้นที่ในห้างใหญ่ให้ผู้ประกอบการรายเล็กๆ เช่นเขา ได้เริ่มต้นธุรกิจใหม่ ดังนั้น หากตัวเองพร้อมจริงๆ แล้ว ไม่ว่าเศรษฐกิจจะเป็นเช่นไร โอกาสประสบความสำเร็จย่อมมีเสมอ ซึ่งเป้าหมายระยะใกล้ พยายามจะสร้างแบรนด์ White Rabbit ให้เป็นที่จดจำมากที่สุด และเมื่อพร้อมอยากจะขยายสาขาเพิ่มต่อไป</p></body>
</news>
