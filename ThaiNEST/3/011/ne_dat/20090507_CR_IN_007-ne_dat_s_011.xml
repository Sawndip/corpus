<teiHeader>
<fileDesc>
<titleStmt>
  <title>ปภ.แนะจัดสภาพแวดล้อมการทำงานให้ปลอดภัย  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-07 17:18:04  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=170264  </bibl>
</sourceDesc>
</fileDesc>
</teiHeader>
<news>
<headline>ปภ.แนะจัดสภาพแวดล้อมการทำงานให้ปลอดภัย</headline>
<lead>กรมป้องกันและบรรเทาสาธารณภัย แนะสถานประกอบการ จัดสภาพแวดล้อมในการทำงานให้มีความปลอดภัย</lead>
<neck></neck>
<body><p>กรมป้องกันและบรรเทาสาธารณภัย ขอแนะวิธีสร้างความปลอดภัยในการทำงาน ดังนี้ ผู้ประกอบการ ควรจัดสภาพแวดล้อมในการทำงานที่ปลอดภัย ด้วยการกำหนดกฎระเบียบ และมาตรการด้านความปลอดภัย พร้อมควบคุมให้ผู้ปฏิบัติงาน ปฏิบัติตามอย่างเคร่งครัด จัดเตรียมอุปกรณ์นิรภัย และเครื่องป้องกันอันตรายสำหรับผู้ที่ปฏิบัติงานในพื้นที่เสี่ยง เช่น ผ้าปิดปาก - จมูก หน้ากากกันควันไฟและสารเคมี แว่นตากรองแสง ที่ครอบหู และหมวกนิรภัย เป็นต้น รวมทั้ง ติดตั้งเครื่องป้องกันภัย เช่น ถังดับเพลิงเคมี อุปกรณ์ตรวจจับควันไฟอัตโนมัติ ระบบดับเพลิงแบบใช้น้ำ และเครื่องดับเพลิงชนิดผงแห้ง ตลอดจนติดตั้งป้ายเตือนอันตรายในจุดที่สามารถมองเห็นได้อย่างชัดเจน</p>
<p>ที่สำคัญ ควรตรวจสอบระบบความปลอดภัยในสถานประกอบการอย่างสม่ำเสมอ จัดฝึกอบรมให้ความรู้เกี่ยวกับการป้องกันอันตรายในการทำงาน และฝึกซ้อมแผนอพยพหนีภัยอย่างน้อยปีละ 1 ครั้ง ผู้ปฏิบัติงาน ควรปฏิบัติตามมาตรการด้านความปลอดภัย ที่สถานประกอบการกำหนดอย่างเคร่งครัด ศึกษาวิธีการใช้เครื่องจักร และอุปกรณ์ในการทำงานอย่างละเอียด สวมใส่เสื้อผ้าให้รัดกุม และใช้อุปกรณ์นิรภัยเพื่อป้องกันอันตรายทุกครั้งที่ปฏิบัติงาน ตรวจสอบเครื่องจักรให้พร้อมใช้งานอยู่เสมอ หากเครื่องจักรชำรุดเสียหาย ควรแจ้งช่างผู้ชำนาญการมาซ่อมแซมทันที</p>
<p>ควรเลือกใช้อุปกรณ์และเครื่องมือที่เหมาะสมกับงานที่รับผิดชอบ ไม่ใช้เครื่องมือที่ตนเองไม่มีความรู้ และขาดความชำนาญอย่างเด็ดขาด พร้อมทั้ง เพิ่มความระมัดระวังการใช้เครื่องจักร หรือ อุปกรณ์ที่มีส่วนประกอบของใบมีด และสายพานเป็นพิเศษ เพราะเป็นส่วนที่ก่อให้เกิดอันตรายต่อผู้ใช้งานมากที่สุด ความไม่ประมาท และปฏิบัติตามมาตรการด้านความปลอดภัยที่สถานประกอบการกำหนดอย่างเคร่งครัด รวมถึงการศึกษาหาความรู้เกี่ยวกับวิธีการทำงาน และการป้องกันอันตรายจากเครื่องจักรหรือ อุปกรณ์ในการทำงานอย่างสม่ำเสมอ จะช่วยลดความเสี่ยงต่อการเกิดอันตราย และเพิ่มประสิทธิภาพในการทำงาน</p></body>
</news>
