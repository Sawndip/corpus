<teiHeader>
<fileDesc>
<titleStmt>
  <title>ลิขสิทธิ์พ่นพิษสั่งตั้งกก.สอบผกก.บางรัก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-08 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090508/12199/%e0%b8%a5%e0%b8%b4%e0%b8%82%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c%e0%b8%9e%e0%b9%88%e0%b8%99%e0%b8%9e%e0%b8%b4%e0%b8%a9%e0%b8%aa%e0%b8%b1%e0%b9%88%e0%b8%87%e0%b8%95%e0%b8%b1%e0%b9%89%e0%b8%87%e0%b8%81%e0%b8%81.%e0%b8%aa%e0%b8%ad%e0%b8%9a%e0%b8%9c%e0%b8%81%e0%b8%81.%e0%b8%9a%e0%b8%b2%e0%b8%87%e0%b8%a3%e0%b8%b1%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>ลิขสิทธิ์พ่นพิษสั่งตั้งกก.สอบผกก.บางรัก</headline>
<lead>ผบช.น.สั่งตั้งกก.สอบผกก.สน.บางรัก ฐานปล่อยให้มีการค้าสินค้าละ เมิดลิขสิทธิ์ในพื้นที่ ด้านคนขับรถตู้แจ้งความจับพ่อค้าซอยพัฒนพงษ์ ข้อหาร่วมกันทำร้ายร่างกายและทำให้เสียทรัพย์</lead>
<neck></neck>
<body><p>(<date when="25520508">8พ.ค.</date>) ผู้สื่อข่าวรายงานว่า กรณีเจ้าหน้าที่กระทรวงพาณิชย์เข้ากวาดจับแผงขายสินค้าละเมิดลิขสิทธิ์ในซอยพัฒนพงษ์ และเกิดการกระทบกระทั่งกับพ่อค้าแม่ขาย ขั้นถือไม้วิ่งเข้ามาทำร้ายเจ้าหน้าที่พร้อมปาขวดและก้อนอิฐเข้าใส่ ทำให้มีเจ้าหน้าที่ได้รับบาดเจ็บหลายนาย ล่าสุดพล.ต.ท.วรพงษ์ ชิวปรีชา ผบช.น. กล่าวว่า เรื่องนี้ได้มอบให้พล.ต.ต.วิบูลย์ บางท่าไม้ รอง ผบช.น.ไปดูแลพร้อมตั้งกรรมการสอบสวนพ.ต.อ.เอกชัย บุญวิสุทธิ์ ผกก.สน.บางรัก และเจ้าหน้าที่ที่เกี่ยวข้องว่าปล่อยให้มีการค้าสินค้าละเมิดลิขสิทธิ์จริงหรือไม่ ขณะนี้ยังไม่มีคำสั่งโยกย้าย พ.ต.อ.เอกชัย หรือตำรวจในพื้นที่แต่อย่างใด</p>
<p> "พล.ต.อ.พัชรวาท วงษ์สุวรรณ ผบ.ตร.ได้เน้นย้ำมาว่าให้ตรวจสอบข้อเท็จจริงในเรื่องที่เกิดขึ้นว่าเกิดจากความบกพร่องในการทำงานของเจ้าหน้าที่จริงหรือไม่ แต่ไม่ได้กำหนดกรอบการทำงานหรือระยะเวลา เพียงให้ปฏิบัติไปตามกฎ ก.ตร.เท่านั้น" พล.ต.ท.วรพงษ์ กล่าว</p>
<p>และเวลา 12.00 น.วันเดียวกัน นายสิริศักดิ์ บัวงาม อายุ 42 ปี อยู่บ้านเลขที่ 755/1 ซอยไชยสิทธิ์ 2 ถ.เรียบคลองภาษีเจริญ แขวงและเขตหนองแขม กรุงเทพฯ นำรถตู้  ยี่ห้อโตโยต้า ทะเบียน อษ 5020 กรุงเทพมหานคร เข้าแจ้งความกับ พ.ต.ท.ชลิก สุขวรรณ พงส.สบ.3 สน.บางรัก ให้ดำเนินคดีกับกลุ่มชายฉกรรจ์คาดว่าจะเป็นกลุ่มพ่อค้าแม่ค้าในพัฒนพงษ์ ในข้อหาร่วมกันทำร้ายร่างกายและทำให้เสียทรัพย์</p>
<p>นายสิริศักดิ์ให้การว่า วันเกิดเหตุได้รับการว่าจ้างจากกรมทรัพย์สินทางปัญญา ให้ขับรถตู้มาช่วยขนของที่พัฒนพงษ์ โดยมาพร้อมกับรถตู้ที่ถูกจ้างมาอีก 30 คัน และคณะเจ้าหน้าที่กว่า 100 คน เมื่อมาถึงได้จอดรถไว้ปากซอยพัฒนพงษ์ ส่วนเจ้าหน้าที่ได้กระจายกำลังเข้าไปในซอย ก่อนจะกลับออกมาพร้อมกับสินค้าชนิดต่างๆ เมื่อมาถึงที่รถก็ให้ตนเองไปเปิดท้ายรถเพื่อเก็บของ ระหว่างนั้นเห็นเจ้าหน้าที่วิ่งกรูออกมาจากซอย โดยมีกลุ่มชายฉกรรจ์ที่ถือไม้วิ่งไล่ตามมา และตนถูกชายที่ถือเก้าอี้เหล็กพับฟาดที่ศีรษะและหัวไหล่ ตนเห็นท่าไม่ดีจึงรีบวิ่งหนีออกไปรวมกลุ่มกับเจ้าหน้าที่</p>
<p>จากนั้นเจ้าหน้าที่ได้นำตัวไปส่งที่ รพ.จุฬาฯ พบว่าหลังศีรษะบวม แพทย์ได้เอกซเรย์สมองเอาไว้ ส่วนรถยนต์ยังจอดติดเครื่องอยู่ในที่เกิดเหตุ และติดต่อเพื่อนให้ไปช่วยดูรถเนื่องจากภายในรถมีกระเป๋าสตางค์และโทรศัพท์มือถือ เมื่อเพื่อนไปถึงก็พบว่ารถจอดที่เดิมแต่ไม่มีกุญแจรถ ส่วนสภาพรถกระจกด้านหน้าแตก กระจกประตูด้านคนขับแตก กระจกมองข้างทั้งสองข้างหายไป ส่วนทรัพย์สินภายในรถยังอยู่ครบ ภายหลังได้ลากรถไปจอดที่ บก.ปศท. ช่วงเช้าก็ไปตรวจร่างกายซ้ำที่ รพ.จุฬาฯ พร้อมกับนำรถมาแจ้งความใน<date>วันนี้</date></p>
<p>พ.ต.อ.เอกชัย กล่าวว่า ได้ตั้งคณะทำงานชุดเฉพาะกิจขึ้นมาหนึ่งชุด ได้แก่ พ.ต.ท.เฉลิมพรรษ์  เปาอินทร์ รองผกก.สส.เป็นหัวหน้าชุด เพื่อรับเรื่องแจ้งความร้องทุกข์ของทั้งสองฝ่าย รวมทั้งสอบปากคำผู้ที่เกี่ยวข้องเพื่อสืบหาข้อเท็จจริงและจะให้ความเป็นธรรมกับทุกฝ่าย ทั้งนี้สำหรับพ่อค้าแม่ค้าที่เข้าแจ้งความให้ดำเนินคดีกับเจ้าหน้าที่ สามารถแบ่งได้เป็น 4 คดี หลักๆ คือปล้นทรัพย์ ทำร้ายร่างกาย และพกพาอาวุธปืนในที่สาธารณะโดยไม่ได้รับอนุญาต ยิงปืนในที่สาธารณะ โดยไม่มีเหตุอันควร  ส่วนที่เจ้าหน้าที่ได้แจ้งข้อหากับกลุ่มพ่อค้าแม่ค้าในข้อหาเกี่ยวกับละเมิดลิขสิทธิ์และเครื่องหมายการค้าก็ยังไม่มีการแจ้งความเพิ่มเติม อย่างไรก็ตาม เจ้าหน้าที่ต้องสอบปากคำชุดจับกุมไว้เป็นหลักฐานด้วยเพื่อมาให้ปากคำต่อไป</p>
<p>นายเสรี สุวรรณภานนท์ อดีต ส.ว.กทม. ในฐานะที่ปรึกษาผู้บัญการตำรวจแห่งชาติ (ผบ.ตร.) กล่าวถึงกรณีรัฐบาลเร่งปราบปรามผู้ขายสินค้าละเมิดลิขสิทธิ์ จนเกิดความขัดแย้งกับกลุ่มพ่อค้าแม่ค้าว่า เป็นการแก้ปัญหาที่ปลายเหตุ เพราะคนที่กระทำผิดจริงๆ คือคนที่ผลิต แต่กลับไม่เห็นกระทรวงพาณิชย์เอาจริงเอาจัง ปราบปรามกลุ่มผู้ผลิตเหล่านี้ เอาแต่จับพวกปลาซิวปลาสร้อย ที่เป็นพ่อค้าแม่ค้า เพื่อสร้างผลงานรายวันมากกว่าจะแก้ปัญหาที่แท้จริง เรื่องการขายสินค้าละเมิดลิขสิทธิ์เจ้าหน้าที่บ้านเมืองก็รู้ แต่ก็ปล่อยให้ทำกันมานาน เพราะมีผลประโยชน์อยู่เบื้องหลัง และยิ่งช่วงนี้เป็นยุคข้าวยากหมากแพง ประชาชนต้องเดือดร้อนกับภาวะวิกฤติเศรษฐกิจอยู่แล้ว การแก้ปัญหายิ่งต้องค่อยเป็นค่อยไป ไม่ใช่พอมามีอำนาจแล้วก็ลืมคำโฆษณาหาเสียงที่ว่าประชาชนต้องมาก่อน</p>
<p>"การดำเนินการกับผู้กระทำผิดเป็นเรื่องที่ควรอยู่แล้ว แต่การปราบปรามที่ถึงกับเลือดตกยางออกมันไม่ป่าเถื่อนไปหน่อยหรือ ผู้รับผิดชอบอย่าแก้ปัญหาในลักษณะที่ว่าแก้เพื่อให้ได้แก้ แต่ต้องแก้แล้วให้ได้ผล และทุกฝ่ายอยู่ได้ รวมถึงการยึดสินค้าของกลาง ก็ควรแยกแยะว่าสินค้าได้ละเมิดลิขสิทธิ์ และสินค้าใดที่ไม่ผิดกฎหมาย ไม่ใช่เหมารวมไปหมด ซึ่งตรงนี้ชาวบ้านเขามีสิทธิ์ต่อสู้ทางกฎหมายเพื่อปกป้องสิทธิ์ของเขาได้" นายเสรี กล่าว</p></body>
</news>
