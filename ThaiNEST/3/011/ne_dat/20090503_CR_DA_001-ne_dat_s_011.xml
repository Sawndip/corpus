<teiHeader>
<fileDesc>
<titleStmt>
  <title>บุกเดี่ยวชิงทองกลางห้างคาร์ฟูร์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-03 08:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=197968&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>บุกเดี่ยวชิงทองกลางห้างคาร์ฟูร์</headline>
<lead>ปืนจี้หัวพนักงานกวาดกว่า8แสนเผ่นหนีลอยนวล</lead>
<neck>โจรบุกเดี่ยวจี้ชิงทองในห้างคาร์ฟูกลางกรุง ลงมืออุกอาจกลางวันแสก ๆ ฉวยโอกาสในร้านไม่มีคน ควงปืนจี้หัวพนักงานขาย บังคับเอาเฉพาะทองเส้นใหญ่ ได้ไปเนื้อ ๆ 40 เส้น น้ำหนักรวม 58 บาท มูลค่ากว่า 8 แสน แถมเงินสดเป็นน้ำจิ้มอีก 3,500 บาท ก่อนเผ่นหนีสบาย แต่กล้องวงจรปิดร้านทองติดกันจับภาพได้ขณะวิ่งหลบหนี ตร.สงสัยเกลือนเป็นหนอน หลังสอบพบว่าเพิ่งมีพนักงานต้องสงสัยลาออกไป</neck>
<body><p>เมื่อเวลา 11.30 น. <date when="25520502">วันที่ 2 พ.ค.</date> ร.ต.ท.สามารถ โตดีลัง หน.สายตรวจ สน.พหล โยธิน รับแจ้งเหตุจี้ชิงทรัพย์ที่ร้านทองโอเรียนเต็ล จิวเวลรี่ ตั้งอยู่ในห้างคาร์ฟูร์ สาขาลาดพร้าว แขวงจอมพล เขตจตุจักร จึงพร้อมด้วย พ.ต.อ. เจริญ ศรีศศลักษณ์ รอง ผบก.น.2 เจ้าหน้าที่ฝ่ายสืบสวน สน.พหลโยธิน และเจ้าหน้าที่กองพิสูจน์หลักฐานไปตรวจสอบที่เกิดเหตุ ซึ่งเป็นร้านขายทองชื่อโอเรียนเต็ล จิวเวลรี่ ตั้งอยู่โซนโฮมโปร แผนกร้านเช่า โดยมีพนักงานขายทองของร้าน โอเรียนเต็ลฯ ชายหญิงสองคนยืนรอให้การกับเจ้าที่ตำรวจ มีสีหน้าตื่นตกใจ</p>
<p>จากการสอบสวน นายพิรุณ วัฒนา อายุ 27 ปี พนักงานขายให้การว่า ร้านจะเปิดบริการตั้งแต่ 09.00-22.00 น. ทุกวัน ขณะที่ตนเองกับ น.ส.เสาวลักษณ์ สุขเลิศ อายุ 20 ปี พนักงานขายอีกคนกำลังทำหน้าที่อยู่ภายในร้าน ระหว่างนั้นไม่มีลูกค้าก็มีชายรูปร่างท้วม อายุประมาณ 35-40 ปี สูงประมาณ 170 ซม. สวมกางเกงขายาวสีดำเสื้อแจ็กเกตสีครีมรูปซิปถึงคอ สวมหมวกกันน็อกแบบครึ่งใบสีน้ำเงิน โดยมีผ้าปิดจมูกอำพรางใบหน้าเดินผลักประตูเข้ามาในร้าน พร้อมกับชักอาวุธปืนออกมาข่มขู่ บอกว่าให้เอาทองมาให้เร็ว ๆ ไม่เช่นนั้นจะยิง ตนจึงหยิบสร้อยทองเส้นเล็กให้คนร้าย แต่คนร้ายบอก ไม่เอาจะเอาเส้นใหญ่ พร้อมกับจ่อปืนมาที่ศีรษะ</p>
<p>ด้วยความกลัวจึงกวาดเอาทองที่อยู่ในตู้โชว์ให้คนร้านไปประมาณ 40 เส้น เป็นทองหนัก 2 บาท 3 บาทและ 5 บาท รวมน้ำหนัก 58 บาท คิดเป็นมูลค่ากว่า 8 แสนบาท คนร้ายก็เอาทองใส่ในกระเป๋าเสื้อและกางเกง จากนั้นก็ขู่บังคับจะเอาเงินสดอีก ตนจึงบอกคนร้ายว่าร้านเพิ่งเปิดยังไม่มีเงินสด แต่คนร้ายไม่เชื่อได้ใช้ด้ามปืนเคาะตู้กระจกเพื่อให้รู้ว่าเป็นปืนจริง ก่อนจะ เอามาจ่อที่ศีรษะอีกครั้ง ตนจึงต้องหยิบเงินในลิ้นชักที่ทางร้านสำรองไว้เป็นเงินทอนจำนวน 3,500 บาทให้คนร้ายไป จากนั้นคนร้ายจึงออก จากร้านวิ่งหลบหนีไปทางด้านหน้าห้าง</p>
<p>ด้าน พ.ต.อ.เจริญ กล่าวว่า จากการสอบสวนในเบื้องต้น พนักงานขายไม่สามารถเห็นใบหน้าคนร้ายได้ชัดเจน เนื่องจากคนร้ายสวมหมวกกันน็อกและใช้ผ้าปิดบังใบหน้า นอกจากนี้ภายในร้ายก็ไม่มีกล้องวงจรปิด อย่างไรก็ตามเจ้าหน้าที่ได้ตรวจสอบห้างทองโอโรร่าซึ่งตั้งอยู่ติดกันเพื่อขอดูภาพวงจรปิด ก็พบเป็นเพียงภาพคนร้ายวิ่งผ่านหน้าร้านไป ทางเจ้าหน้าที่จะได้ประสานกับทางห้างเพื่อขอดูกล้องวงจรปิดโดยรอบห้างคาร์ฟูร์ ว่าคนร้ายหลบหนีไปทางไหน และใช้พาหนะอะไรหลบหนี และจะนำตัวพนักงานของร้านเกิดเหตุไปสอบปากคำอย่างละเอียดอีกครั้ง</p>
<p>ผู้สื่อข่าวรายงานว่า ปกติร้านขายทองดังกล่าวจะมีพนักงานขาย 3 คน แต่มีพนักงานคนหนึ่งได้ลาออกไปก่อนหน้านี้ และแจ้งกับพนักงานขายที่ร้านว่าจะมาเอาของในวันนี้ แต่ยังไม่ทันมาก็มีคนร้ายมาจี้ชิงทองไปเสียก่อน.</p></body>
</news>
