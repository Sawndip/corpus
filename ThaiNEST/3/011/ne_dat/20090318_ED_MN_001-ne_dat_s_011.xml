<teiHeader>
<fileDesc>
<titleStmt>
  <title>ซอฟต์แวร์พาร์คใช้ PSP เร่งสร้างคน เตรียมปักธงซอฟต์แวร์ไทยในตลาดโลก  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-18 16:46:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Science/ViewNews.aspx?NewsID=9520000031081  </bibl>
</sourceDesc>
</fileDesc>
</teiHeader>
<news>
<headline>ซอฟต์แวร์พาร์คใช้ PSP เร่งสร้างคน เตรียมปักธงซอฟต์แวร์ไทยในตลาดโลก</headline>
<lead>กระทรวงวิทย์ฯ ชูมาตรฐานโลก PSP ใช้เป็นอาวุธหลักปักธงซอฟต์แวร์ไทยสู่เวทีโลก หนุนซอฟต์แวร์พาร์คเร่งสร้างคนไทยให้ได้มาตรฐานนักพัฒนาซอฟต์แวร์ระดับโลก ตั้งเป้าปีแรกให้ได้ 100 คน หวังสร้างภาพลักษณ์ซอฟต์แวร์ไทยในตลาดโลก</lead>
<neck></neck>
<body><news>
<headline>ซอฟต์แวร์พาร์คใช้ PSP เร่งสร้างคน เตรียมปักธงซอฟต์แวร์ไทยในตลาดโลก</headline>
<lead>กระทรวงวิทย์ฯ ชูมาตรฐานโลก PSP ใช้เป็นอาวุธหลักปักธงซอฟต์แวร์ไทยสู่เวทีโลก หนุนซอฟต์แวร์พาร์คเร่งสร้างคนไทยให้ได้มาตรฐานนักพัฒนาซอฟต์แวร์ระดับโลก ตั้งเป้าปีแรกให้ได้ 100 คน หวังสร้างภาพลักษณ์ซอฟต์แวร์ไทยในตลาดโลก</lead>
<neck></neck>
<body><p>ศูนย์บริหารจัดการเทคโนโลยี (ทีเอ็มซี) สำนักงานพัฒนาวิทยาศาสตร์และเทคโนโลยี (สวทช.) แถลงข่าว "ปักธงซอฟต์แวร์ไทยสู่ตลาดโลกด้วย PSP" ที่กระทรวงวิทยาศาสตร์และเทคโนโลยี (วท.) เมื่อ<date when="25520318">วันที่ 18 มี.ค.52</date> โดยมี ดร.คุณหญิงกัลยา โสภณพนิช รมว.วท. ร่วมแถลงข่าว พร้อมด้วยผู้บริหารของเขตอุตสาหกรรมซอฟต์แวร์ประเทศไทย (ซอฟต์แวร์พาร์ค) ซึ่งมีสื่อมวลชนด้านวิทยาศาสตร์และไอทีร่วมงานมากมาย</p>
<p>ดร.คุณหญิงกัลยา กล่าวว่า ในการสร้างความแข็งแกร่งในธุรกิจซอฟต์แวร์ของประเทศด้วยการสร้างโครงสร้างพื้นฐาน และมุ่งเน้นการส่งเสริมการใช้ไอทีภายในประเทศให้สูงขึ้น ปัญหาในเรื่องการขาดแคลนบุคลากร ทั้งในด้านคุณภาพและปริมาณนับว่าเป็นเรื่องสำคัญมาก แต่ก็ถือเป็นโอกาสสำคัญของไทยที่จะสามารถปักธงซอฟต์แวร์ไทยสู่ตลาดโลกได้</p>
<p>โดยกระทรวงวิทยาศาสตร์ฯ ชูเรื่องการสร้างคนด้วยมาตรฐานพีเอสพี (Personal Software Process: PSP) ซึ่งเป็นมาตรฐานโลก ที่จะนำมาเป็นยุทธศาสตร์ทางด้านซอฟต์แวร์มาสร้างรายได้ให้กับประเทศได้ หลังจากนั้นจะมุ่งเน้นผลักดันและส่งเสริมให้เกิดการรับงานจากต่างประเทศ เพิ่มมากขึ้น และการลงทุนทางด้านธุรกิจซอฟต์แวร์เพื่อสร้างรายได้ให้กับประเทศในระยะยาว</p>
<p>ด้าน ศ.ดร.ชัชนาถ เทพธรานนท์ ผู้อำนวยการทีเอ็มซี เปิดเผยทีมข่าววิทยาศาสตร์ ASTV ผู้จัดการออนไลน์ว่าการพัฒนาองค์กรให้มีประสิทธิภาพ จะต้องทำควบคู่ไปกับการพัฒนาคน ซึ่งการดำเนินโครงการเสริมสร้างศักยภาพนักพัฒนาซอฟต์แวร์ไทยสู่มาตรฐานสากล ก็เพื่อสร้างนักพัฒนาซอฟต์แวร์ให้มีวินัย ทักษะ และความรู้ในด้านกระบวนการพัฒนาซอฟต์แวร์ที่มีคุณภาพในระดับบุคคล หรือ PSP ซึ่งเป็นมาตรฐานที่พัฒนาขึ้นโดยสถาบันเอสอีไอ (Software Engineering Institute: SEI) สหรัฐฯ และได้รับการยอมรับทั่วโลก</p>
<p>ศ.ดร.ชัชนาถ เปิดเผยอีกว่า ขณะนี้ทั่วโลกมีนักพัฒนาซอฟต์แวร์ที่ได้รับประกาศนีบัตร PSP เพียง 333 คน ขณะที่ผู้ที่ผ่านการสอบเป็นผู้สอน PSP (Authorized PSP Instructor) ทั่วโลกมีไม่เกิน 50 คน ซึ่งเป็นคนไทย 1 คน คือ ดร.สุรเดช จิตประไพกุลศาล อาจารย์ภาควิชาวิศวกรรมไฟฟ้าและคอมพิวเตอร์ คณะวิศวกรรมศาสตร์ มหาวิทยาลัยนเรศวร</p>
<p>ส่วนนายเฉลิมพล ตู้จินดา รองผู้อำนวยการซอฟต์แวร์พาร์ค ให้ข้อมูลเพิ่มเติมกับทีมข่าววิทยาศาสตร์ ASTV ผู้จัดการออนไลน์ ว่า การดำเนินงานเสริมสร้างศักยภาพของนักพัฒนาซอฟต์แวร์ จะทำการเปิดหลักสูตรอบรมการพัฒนาตนเอง ในการทำงานด้านพัฒนาซอฟต์แวร์ให้กับนักพัฒนาซอฟต์แวร์ไทย จำนวน 80 ชั่วโมง โดยมี ดร.สุรเดช เป็นผู้สอน</p>
<p>ทั้งนี้ ผู้ที่จะเข้ารับการอบรมนั้นควรจะเป็นผู้ที่มีประสบการณ์ในด้านการพัฒนาซอฟต์แวร์มากกว่า 2 ปีขึ้นไป เพื่อให้สามารถนำสิ่งที่ได้รับจากการอบรมไปประยุกต์ใช้งานต่อได้ทันที รวมทั้งสามารถขยายองค์ความรู้สู่หน่วยงานของตนเองได้ โดยจะมีค่าใช้จ่ายในการอบรม 50,000 บาทต่อคน ซึ่งซอฟต์แวร์พาร์คจะเป็นผู้ออกค่าใช้จ่ายให้ครึ่งหนึ่งสำหรับโครงการในปีแรก</p>
<p>ผู้ที่เข้ารับการอบรมนั้นจะต้องสอบวัดผล หากสอบผ่านจะได้รับประกาศนียบัตรที่รับรองโดย SEI ซึ่งค่าใช้จ่ายในการสอบ 10,000 บาทต่อคน หากผู้ใดสอบผ่าน ทางซอฟต์แวร์พาร์คจะเป็นผู้รับผิดชอบค่าใช้จ่ายในการสอบให้</p>
<p>ทั้งนี้ ซอฟต์แวร์พาร์คจะใช้งบประมาณดำเนินงานในปีแรกรวม 8 ล้านบาท โดยตั้งเป้าจะสร้างนักพัฒนาซอฟต์แวร์ที่ได้รับการรับรอง PSP จำนวน 100 คน และในปีถัดไปจะสร้างผู้ที่ผ่านการสอบมาตรฐาน PSP ให้เป็นผู้สอน PSP ที่ได้รับการรับรองจาก SEI ให้ได้อย่างน้อย 20 คน ซึ่งจะทำให้ไทยเป็นประเทศที่มีผู้เชี่ยวชาญทางด้านนี้มากขึ้นติดอันดับต้นๆ ของโลก</p>
<p>รอง ผอ.ซอฟต์แวร์พาร์ค บอกอีกว่า การสร้างนักพัฒนาซอฟต์แวร์ไทยที่ได้รับการรับรอง PSP ให้เพิ่มมากขึ้น จะเท่ากับเป็นการเพิ่มประสิทธิภาพการทำงานให้กับบุคลากรผู้นั้นประมาณ 20% ซึ่งส่งผลดีต่อหน่วยงาน และประเทศชาติ โดยจะช่วยให้การสร้างคุณภาพซอฟต์แวร์ให้มีมาตรฐานเพิ่มมากขึ้น</p>
<p>ขณะที่ต้นทุนในการพัฒนาลดลง ทำให้เกิดแรงจูงใจให้ภาคอุตสาหกรรมหันมาใช้ซอฟต์แวร์ไทยในการเพิ่มประสิทธิภาพการดำเนินงานมากยิ่งขึ้น และยังเป็นการสร้างภาพลักษณ์ที่ดีและสร้างความน่าเชื่อถือของซอฟต์แวร์ไทยในตลาดโลกด้วย</p>
<p>ทั้งนี้ บริษัทซอฟต์แวร์ใดสนใจส่งบุคลากรเข้ารับการอบรมในโครงการเสริมสร้างศักยภาพนักพัฒนาซอฟต์แวร์ไทยสู่มาตรฐานสากล สามารถดูรายละเอียดเพิ่มเติมได้ที่ www.swpark.or.th โดยจะเริ่มเปิดรับสมัคร<date from="25520401" to="25520430">ตั้งแต่วันที่ 1 เม.ย. 52 <offset>เป็นต้นไป</offset>จนถึงสิ้นเดือน</date> และจะเริ่มเปิดอบรมได้<date from="255206--">ตั้งแต่เดือน มิ.ย. 52 <offset>เป็นต้นไป</offset></date>.
</news></body>
</news>
