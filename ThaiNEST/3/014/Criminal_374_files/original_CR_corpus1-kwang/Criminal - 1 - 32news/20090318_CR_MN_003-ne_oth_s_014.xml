<teiHeader>
<fileDesc>
<titleStmt>
  <title>เผยเหยื่อแท็กซี่โหดต้องผ่าตัดสมองถึง 2 ครั้ง - ส่ง ตร.อารักขาเข้ม!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-18 15:17:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000031016  </bibl>
</sourceDesc>
</fileDesc>
</teiHeader>
<news>
<headline>เผยเหยื่อ<name>แท็กซี่</name>โหดต้องผ่าตัดสมองถึง 2 ครั้ง - ส่ง ตร.อารักขาเข้ม!</headline>
<lead>อาการของเหยื่อ<name>แท็กซี่</name>โหดดีขึ้น หลังแพทย์ผ่าตัดสมองไปถึง 2 ครั้ง เริ่มรู้สึกตัว และรับรู้ได้ระดับหนึ่ง แต่ยังไม่สามารถพูดได้ แพทย์ไม่รับรองตาจะบอดหรือไม่ ขณะที่ตำรวจบางโพงพาง ขันนอต ส่งหมายจับ<name>แท็กซี่</name>โหดไปทั่วประเทศ พร้อมส่งสายสืบตามล่าตัวถึงบ้านเกิดที่คนร้ายอาจย้อนกลับไป ขณะเดียวกัน ส่งตำรวจคุ้มครองและดูแลความปลอดภัยญาติและเหยื่อทั้งในซอยที่เกิดเหตุและโรงพยาบาล</lead>
<neck></neck>
<body><p>วันนี้ (18 มี.ค.) เมื่อเวลา 13.00 น.ภายหลังจากที่ นายไพโรจน์ เทศนิยม <name head="นายกสมาคม">นายกสมาคมผู้สื่อข่าวและช่างภาพอาชญากรรมแห่งประเทศไทย</name> นำ ด.ญ.มุกดามาศ วุฒิลาภ อายุ 8 ปี และญาติ เข้าพบ พล.ต.ต.สุพร พันธุ์เสือ <name head="รอง ผบช.">รอง ผบช.น.</name> เพื่อขอความช่วยเหลือและติดตามคดี ที่นางมาลี วุฒิลาภ อายุ 53 ปี มารดาของ ด.ญ.มุกดามาศ ถูก นายสังเวียน นันทะพันธ์ อายุ 43 ปี ที่มาเช่าบ้านพักในชุมชนพัฒนาการ 1 และได้กู้ยืมเงินของนางมาลีไปแล้วถูกทวงเงิน จนเกิดความไม่พอใจใช้ขวานฟันศีรษะนางมาลี จนกะโหลกแตกได้รับบาดเจ็บสาหัสเมื่อวันที่ 1 มี.ค.ที่ผ่านมา และเข้ารักษาตัวที่โรงพยาบาลเจริญกรุงประชารักษ์ พร้อมทั้งแจ้งความไว้ที่ สน.บางโพงพางแล้วนั้น</p>
<p>ที่โรงพยาบาลเจริญกรุงประชารักษ์ พล.ต.ต.สุพร พันธุ์เสือ <name head="รอง ผบช.">รอง ผบช.น.</name> พ.ต.อ.กสิณ ศรีธรรมมาสุข <name head="ผกก.">ผกก.บางโพงพาง</name> นายไพโรจน์ เทศนิยม <name head="นายกสมาคม">นายกสมาคมผู้สื่อข่าวและช่างภาพอาชญากรรมแห่งประเทศไทย</name> ได้เดินทางเข้าเยี่ยมอาการของ นางมาลี วุฒิลาภ ที่พักรักษาอาการบาดเจ็บ ที่ชั้น 15 หอศัลยกรรมหญิง โดยมี นพ.สุขสันต์ กิตติศุภกร <name head="รอง ผอ.">รอง ผอ.ด้านการแพทย์</name>ของโรงพยาบาล นพ.ชัชวาลย์ แซ่เฮ้ง <name head="นพ.">นพ.ศัลยกรรมประสาท</name> เจ้าของไข้ให้การต้อนรับ โดยพล.ต.ต.สุพร ได้มอบกระเช้าดอกไม้ให้นายสำแล วุฒิลาภ อายุ 61 ปี สามี นางมาลี พร้อมอวยพรให้หายจากอาการบาดเจ็บโดยเร็ว พร้อมรับปากจะช่วยดำเนินการจับกุมคนร้ายให้ได้โดยเร็ว</p>
<p>ด้าน นพ.ชัชวาลย์ กล่าวว่า เมื่อรับคนไข้เข้ามารักษาที่โรงพยาบาลในวันแรก พบว่า คนไข้กะโหลกศีรษะแตก ไม่รู้สึกตัว ได้ผ่าตัดสมองไปแล้ว 2 ครั้ง พร้อมเจาะคออีก 1 ครั้ง โดยในวันพรุ่งนี้จะผ่าตัดซ่อมจมูกและกระดูกใบหน้าอีกครั้งหนึ่ง ขณะนี้อาการของคนไข้ดีขึ้น เริ่มรู้สึกตัว สามารถสื่อสารได้ในระดับหนึ่ง ฟังเข้าใจ ทำตามได้ แต่ยังไม่สามารถพูดได้เนื่องจากเจาะบริเวณลำคออยู่ ทั้งนี้ยังไม่สามารถระบุได้ว่า ตาของคนไข้จะบอดหรือไม่ นอกจากนี้คิดว่า จะต้องใช้ระยะเวลาในการดูอาการของคนไข้เป็นปี</p>
<p>ขณะที่ พ.ต.อ.กสิณ กล่าวว่า ในส่วนของการติดตามจับกุมผู้ต้องหานั้น ก็ได้สั่งการให้เจ้าหน้าที่ฝ่ายสืบสวน ลงพื้นที่เฝ้าจุดต่างๆ ที่คิดว่าผู้ต้องหาจะหลบหนีไปซ่อนตัวอยู่ รวมทั้งพื้นที่ภูมิลำเนาเดิมของผู้ต้องหาด้วย นอกจากนี้ ก็ได้ส่งหมายจับไปยังสถานีตำรวจในพื้นที่ต่างๆแล้ว เพื่อช่วยในการติดตามจับกุมคนร้ายอีกทางหนึ่ง รวมทั้งกองทะเบียนประวัติอาชญากร ก็ได้มีการออกประกาศสืบจับ เพื่อกระจายหมายจับไปยังสถานีตำรวจทั่วประเทศ รวมทั้งด่านตรวจคนเข้าเมืองต่างๆ เพื่อป้องกันผู้ต้องหาหลบหนีออกนอกประเทศ</p>
<p>พ.ต.อ.กสิณ กล่าวต่อว่า สำหรับความปลอดภัยที่ญาติผู้เสียหายยังเป็นห่วงอยู่นั้น เมื่อช่วงเช้าที่ผ่านมา ได้เดินทางลงพื้นที่ในซอยที่เกิดเหตุอีกครั้ง และจากการพูดคุยกับเพื่อนบ้านและญาติผู้เสียหายต่างยืนยันว่า คนร้ายได้มีการขู่อาฆาตมาดร้ายเอาไว้ ในวันนี้จะส่งกำลังตำรวจของ สน.บางโพงพาง เข้ามาช่วยดูแลทั้งในซอยที่เกิดเหตุ รวมทั้งที่โรงพยาบาล เพื่อเป็นการสกรีนคนเข้ามาเยี่ยมผู้เสียหายอีกทางหนึ่งด้วย</p>
<p>"ขอให้เชื่อมั่นว่า ทางตำรวจทำตามหน้าที่อย่างเต็มที่" พ.ต.อ.กสิณ ยืนยันในความปลอดภัย</p></body>
</news>
