<teiHeader>
<fileDesc>
<titleStmt>
  <title>ชุดเฉพาะกิจ ก.พาณิชย์ปะทะเดือดพ่อค้า-แม่ค้า เจ็บเพียบ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-07 02:10:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000050918  </bibl>
</sourceDesc>
</fileDesc>
</teiHeader>
<news>
<headline>ชุดเฉพาะกิจ ก.พาณิชย์ปะทะเดือดพ่อค้า-แม่ค้า เจ็บเพียบ</headline>
<lead>พ่อค้า-แม่ค้าย่านพัฒนพงษ์ กว่า 300 รวมตัวล้อมกรอบชุดเฉพาะกิจปราบปรามสินค้าละเมิดลิขสิทธิ์ กระทรวงพาณิชย์ จนเกิดการปะทะผลเจ็บกว่า 10 ตำรวจพร้อมกันทั้ง 2 ฝ่ายออกจากกัน         </lead>
<neck></neck>
<body><p>วันนี้ (6 พ.ค.) เมื่อเวลาประมาณ 21.30 น. พ.ต.ท.กฤตินาท ตุลยลักษณ์ <name head="สวป.">สวป.สน.บางรัก</name> รับแจ้งเหตุทะเลาะวิวาท ระหว่างเจ้าหน้าที่ชุดจับกุมสินค้าละเมิดลิขสิทธิ์ กระทรวงพาณิชย์ กับพ่อค้าแม่ค้าย่านพัฒนพงษ์ ภายในซอยพัฒนพงษ์ ถ.สุรวงศ์ แขวงสุรวงศ์ เขตบางรัก จึงรายงานผู้บังคับบัญชาตามลำดับชั้นพร้อมเดินทางไปตรวจสอบพร้อมด้วย พ.ต.อ.เอกชัย บุญวิสุทธิ์ <name head="ผกก.">ผกก.สน.บางรัก</name></p>
<p>เมื่อไปถึงเจ้าหน้าที่พบเจ้าหน้าที่ชุดเฉพาะกิจปราบปรามสินค้าละเมิดทรัพย์สินทางปัญญา กระทรวงพาณิชย์ ประมาณ 100 นาย ปิดหัวและท้ายซอยพัฒนพงษ์ เพื่อจับกุมสินค้าละเมิดลิขสิทธิ์ เช่น เสื้อผ้า รองเท้า กระเป๋า ซีดี และสินค้าอื่นๆ ย่านพัฒนพงษ์ ทำให้พ่อค้าแม่ค้าเกิดความไม่พอใจเนื่องจากสินค้าบางอย่างเป็นสินค้าที่ไม่ได้ละเมิดลิขสิทธิ์ จึงรวมตัวกันปิดล้อมเจ้าหน้าที่เอาไว้และทำการปิดไฟแผงขายสินค้า ส่งผลให้ถนนพัฒนพงษ์มืดสนิทไปทั้งเส้น จากนั้นได้เกิดการปะทะกันจนมีผู้ได้รับบาดเจ็บ สร้างความตื่นตกใจแก่ชาวต่างชาติที่เข้าไปซื้อสินค้าในบริเวณดังกล่าว โดยมีการนำผู้บาดเจ็บส่งโรงพยาบาลจุฬาฯ จำนวน 5 ราย โรงพยาบาลเลิดสิน และโรงพยาบาลกรุงเทพคริสเตียนแห่งละ 1 ราย</p>
<p> ผู้สื่อข่าวรายงานว่า การเข้าจับกุมสินค้าละเมิดลิขสิทธิ์ครั้งนี้ เจ้าหน้าที่กระทรวงพาณิชย์กว่า 100 คน พร้อมอาวุธทั้งกระบองและปืน ได้เข้ายึดสินค้าจากพ่อค้าแม่ค้าโดยไม่มีการแสดงบัตรประจำตัวและไม่มีการตรวจสอบสินค้าว่าเป็นสินค้าละเมิดลิขสิทธิ์หรือไม่ สร้างความไม่พอใจแก่บรรดาพ่อค้าแม่ค้าเป็นอย่างมากจนเกิดการรวมตัวกันล้อมกรอบ กระทั่งเจ้าหน้าที่ชุดเฉพาะกิจฯ ได้ถอยร่นไปตั้งหลักที่ลานจอดรถโรงแรมมณเทฑียรซึ่งอยู่ตรงข้ามกัน ส่วนพ่อค้าแม่ค้าประมาณ 300 คนได้ปักหลักที่ปากซอยพัฒนพงษ์ ก่อนที่จะเคลื่อนตัวเข้าหากันและมีการใช้ขวดน้ำและอิฐตัวหนอนขว้างปาเข้าใส่ และมีการใช้ไม้เข้าทำร้ายกันด้วย ส่วนเจ้าหน้าที่ได้ใช้กระบองเข้าตีกลุ่มพ่อค้าแม่ค้า ต่อมามีมีเสียงปืนดังขึ้นอีกประมาณ 10 นัด ทำให้ทั้ง 2 กลุ่มแตกฮือออกจากกัน โดยมีผู้ถูกยิงเข้าที่ต้นขา 1 ราย ถูกนำตัวส่งโรงพยาบาลใกล้เคียง</p>
<p> ต่อมาเจ้าหน้าที่ตำรวจปราบจลาจลจาก สน.บางรัก ประมาณ 150 นาย เข้าเข้าระงับเหตุโดยกันทั้ง 2 ฝ่ายออกจากกันโดยกลุ่มผู้ค้าถูกกันอยู่ด้านหน้าพัฒนพงษ์ซอย 1 ส่วนกลุ่มเจ้าหน้าที่ยังคงตั้งแถวอยู่ด้านหน้าโรงแรมมณเฑียร โดยใช้แผงรั้วเหล้กเข้ามากั้นระหว่าง 2 กลุ่ม เพื่อป้องกันไม่ให้เกิดการปะทะกันอีก แต่ก็ยังมีการเข้าปะทะและขว้างปาสิ่งของใส่กันอย่างประปราย</p>
<p>       ต่อมา พล.ต.ต.วิทยา รัตนวิชช์ <name>ผบก.น.6</name> ได้พยายามเรียกตัวแทนทั้ง 2 ฝ่ายเข้าเจรจาเพื่อหาข้อยุติเหตุพิพาทภายในโรงแรมมณเฑียร โดยใช้เวลาประมาณ 20 นาที โดยระหว่างนั้นมีชายชุดดำ ซึ่งคาดว่าเป็นเจ้าหน้าที่ชุดจับกุมของกระทรวงพาณิชย์ได้ถูกกลุ่มพ่อค้ารุมสกรัมจนสะบักสะบอมจน พ.ต.ท.กฤตินาท ต้องเข้ามาช่วยเหลือนำตัวออกไปจากจุดเกิดเหตุ</p>
<p>     ส่วนกลุ่มพ่อค้าแม่ค้าก็พยายามเรียกร้องให้เจ้าหน้าที่ตำรวจจับกุมตัวมือปืนที่ยิงใส่กลุ่มพ่อค้าแม่ค้าและคุมตัวมาลงโทษให้ได้ โดยส่วนหนึ่งได้เดินทางไปแจ้งความที่ สน.บางรัก ข้อหาทำร้ายร่างกาย และพยายามฆ่า </p></body>
</news>
