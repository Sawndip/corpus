<teiHeader>
<fileDesc>
<titleStmt>
  <title>ปภ.แนะสถานศึกษาตรวจจุดเสี่ยงภัยกับเด็ก  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-07 17:11:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=170264  </bibl>
</sourceDesc>
</fileDesc>
</teiHeader>
<news>
<headline>ปภ.แนะสถานศึกษาตรวจจุดเสี่ยงภัยกับเด็ก</headline>
<lead>กรมป้องกันและบรรเทาสาธารณภัย แนะสถานศึกษาตรวจสอบ ปรับปรุง แก้ไขจุดเสี่ยง ที่มักเกิดอุบัติเหตุกับเด็กนักเรียน</lead>
<neck></neck>
<body><p>นายอนุชา โมกขะเวส <name head="อธิบดี">อธิบดีกรมป้องกันและบรรเทาสาธารณภัย</name> เปิดเผยว่า สัปดาห์หน้าสถานศึกษาต่างๆจะเริ่มเปิดภาคเรียนแล้ว ซึ่งโรงเรียนถือเป็นบ้านหลังที่ 2 ของเด็กที่มักใช้เวลาส่วนใหญ่ประกอบกิจกรรมต่างๆ ภายในโรงเรียน ประกอบกับเด็กอยู่ในวัยซุกซน หากสภาพแวดล้อมในโรงเรียนไม่ปลอดภัย จะยิ่งเพิ่มความเสี่ยงต่อการเกิดอุบัติเหตุที่ไม่คาดคิดได้ กรมป้องกันและบรรเทาสาธารณภัย ขอแนะ 8 จุดเสี่ยงที่มักเกิดอุบัติเหตุเป็นประจำในสถานศึกษา เพื่อให้ผู้บริหารสถานศึกษา ครูและผู้ดูแลโรงเรียนร่วมกันตรวจสอบ ปรับปรุง แก้ไขจุดเสี่ยง เพื่อสร้างสภาพแวดล้อมในโรงเรียนที่ปลอดภัย ดังนี้ ประตูโรงเรียน ควรตรวจสอบให้อยู่ในสภาพมั่นคงแข็งแรง ล้อเลื่อนประตูอยู่ในรางและมีนอตยึดติดอย่างแน่นหนา หากพบว่าชำรุดหรือเปิด-ปิดยาก ควรแจ้งให้ช่างผู้ชำนาญการมาซ่อมแซมหรือเปลี่ยนใหม่ทันที เพื่อป้องกันประตูล้มทับเด็ก เครื่องใช้ไฟฟ้า ติดตั้งปลั๊กไฟไว้บนที่สูงให้พ้นจากมือเด็ก เพื่อป้องกันเด็กเอานิ้วแหย่เล่น ทำให้ถูกไฟฟ้าดูดเสียชีวิต ติดตั้งเครื่องตัดกระแสไฟลัดวงจร รวมทั้งหมั่นตรวจสอบเครื่องใช้ไฟฟ้าให้อยู่ในสภาพที่ปลอดภัย โดยเฉพาะบริเวณแท็งก์น้ำหรือตู้น้ำดื่ม ซึ่งมักเกิดกระแสไฟฟ้ารั่วหรือไฟฟ้าชอร์ต ทำให้เกิดอันตรายแก่ชีวิตและทรัพย์สิน โต๊ะ เก้าอี้ ควรตรวจสอบให้อยู่ในสภาพมั่นคง แข็งแรง ไม่โยกเยก ไม่มีตะปูแหลมคมยื่นออกมา เพราะหากเด็กกระโดดเล่นอาจพลัดตกลงมาโดนตะปูทิ่ม ได้รับบาดเจ็บ บันได ควรซ่อมแซมบันไดให้อยู่ในสภาพแข็งแรง โดยเฉพาะบันไดที่เป็นไม้ เพราะอาจโดนปลวกกัดกินจนผุผัง หากเด็กยืนพิง หรือกระโดดเล่น อาจตกบันไดได้ สนามเด็กเล่น ยึดติดเครื่องเล่นกับพื้นอย่างแน่นหนา โดยเฉพาะเครื่องเล่นที่หมุนหรือเคลื่อนที่ได้ เช่น ลูกโลก ชิงช้า เป็นต้น เพื่อป้องกันเครื่องเล่นล้มทับเด็ก และควรตรวจสอบเครื่องเล่นให้อยู่ในสภาพที่มั่นคงและแข็งแรงอยู่เสมอ</p></body>
</news>
