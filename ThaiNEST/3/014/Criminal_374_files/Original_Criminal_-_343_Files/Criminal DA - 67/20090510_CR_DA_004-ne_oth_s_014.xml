<teiHeader>
<fileDesc>
<titleStmt>
  <title>หนุ่มวิศวะคลั่งพันธมิตรไล่ฟันแดง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-10 08:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198624&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>หนุ่มวิศวะคลั่งพันธมิตรไล่ฟันแดง</headline>
<lead>จิกหัว-เชือดคอแม่ค้าสาว ดับคาชามก๋วยเตี๋ยวอีกรายโดนแทงเจ็บมือดาบเจอยำน่วม!   </lead>
<neck>หนุ่มวิศวะเพี้ยนสติแตก คลั่งกลุ่มคนเสื้อเหลือง เห็นข่าวกลุ่มคนเสื้อแดงจะนัดชุมนุมใหญ่ เลยคว้า<name head="มีดดาบ">มีดดาบซามูไร</name> ฟันสาวโทรทัศน์ขาดกระจุยจากนั้นวิ่งออกจากบ้าน ไปเจอชายนั่งคุยกับเพื่อน เข้าไปถาม “คนแถวนี้เป็นพวกเสื้อแดงหรือเปล่า” พอเจอย้อน “ถ้าเป็นจะทำอะไร” หนุ่มเพี้ยนเลยแทงอกบาดเจ็บสาหัส ก่อนจะวิ่งข้ามถนนไปหาแม่ค้าขายโจ๊กกับ<name head="ข้าว">ข้าวมันไก่</name> ที่ใส่เสื้อสีแดงกำลังนั่งโซ้ยก๋วยเตี๋ยวอยู่ริมถนน ร้องถาม  “มึงพวกเสื้อแดงเหรอ นายสนธิลูกพี่กูถูกยิงเพราะ พวกมึงใช่หรือไม่” สาวชะตาขาดไม่ตอบ และไม่สนใจ เลยโดนหนุ่มแฟนพันธุ์แท้คนเสื้อเหลือง จ้วงแทงหน้าอก 2 ทีซ้อน ก่อนจิกผมปาดคอซ้ำตายสยอง แถมตะโกนเอะอะโวยวาย ใครห้ามเข้าใกล้โดยเฉพาะพวกคนเสื้อแดง จะไม่ไว้ชีวิตอย่างเด็ดขาด สุดท้ายโปลิศบุกเข้าชาร์จรวบตัวไว้ได้ แต่เจอญาติคนตายกับคนเจ็บรุมสหบาทาจนอ่วม</neck>
<body><p>เมื่อเวลา 01.30 น. วันที่ 9 พ.ค. พ.ต.ท.สุรัตน์ น้อยจันทึก <name head="สวส.">สวส.สภ.สีคิ้ว</name> จ.นคร ราชสีมา รับแจ้งมีชายคลุ้มคลั่งใช้<name head="มีดดาบ">มีดดาบซามูไร</name> ไล่ฟันคนเดินผ่านไปมาบนถนน ใกล้ร้านทำฟันปลอม “ตราดาว” เลขที่ 287 ริมถนนชุมค้า หมู่ 9 เขตเทศบาลเมืองสีคิ้ว รุดไปตรวจสอบ พร้อมด้วย พ.ต.ท.ประสิทธิ์ เปรมกมล <name head="รอง ผกก.">รอง ผกก. สส.</name> พ.ต.ท.เพิ่มสุข ศิริพละ <name head="รอง ผกก.">รอง ผกก. (ป.)</name> พร้อมกำลังจำนวนหนึ่ง และหน่วยกู้ภัยพรหมธรรมสีคิ้ว ที่เกิดเหตุบนทางเท้าใต้โต๊ะ<name head="ก๋วยเตี๋ยว">ก๋วยเตี๋ยวบะหมี่เกี๊ยว</name> ฝั่งถนนตรงข้ามร้านทำฟันปลอม พบศพนางพรศิริ โอษฐ์จันทร์ศรี อายุ 31 ปี อยู่บ้านเลขที่ 297/1 หมู่ 9 ต.สีคิ้ว  </p>
<p>สภาพศพนั่งคุกเข่า หน้าอกถูกแทงด้วยมีดปลายแหลมทะลุหลัง 2 แผล ที่ลำคอยังโดนปาดเป็นแผลเหวอะหวะ นั่งเสียชีวิตสยองเลือดไหลนองเต็มพื้น นอกจากนี้ยังมีคนเจ็บอีก 1 ราย นำส่ง รพ.สีคิ้ว ไปก่อนหน้านี้แล้วทราบชื่อภายหลังนายวุฒิ ด่านกุล อายุ 25 ปี อยู่บ้าน เลขที่ 360/3 หมู่ 7 ต.สีคิ้ว ถูกแทงด้วยมีดปลายแหลมที่หน้าอก แขนขวาโดนฟันเป็นแผลฉกรรจ์บาดเจ็บสาหัส ที่ริมถนนพบ<name head="รถปิกอัพ">รถปิกอัพโตโยต้า</name> สีเทา <name head="ทะเบียน">ทะเบียน ผท 6105 นครราชสีมา</name> ของนายอนันต์ ตรีรัตน์ฤดี อายุ 40 ปี เจ้าของร้านทำฟันปลอมตราดาว ตัวถังถูกฟันเสียหาย และกระจกหน้าโดนฟันแตกละเอียด และ<name head="รถจยย.">รถจยย.สายตรวจ 191</name> ของ สภ.สีคิ้ว ก็ถูกฟันเสียหายไปด้วยเช่นกันอีก 1 คัน</p>
<p>ในที่เกิดเหตุพบคนร้าย ทราบชื่อต่อมานายประทีป ตรีรัตน์ฤดี อายุ 33 ปี น้องชายนายอนันต์ และเป็นช่างทำฟันปลอมอยู่ในร้านของพี่ชาย ยืนถือ<name head="มีดดาบ">มีดดาบซามูไร</name>เปื้อนเลือด กวัดแกว่งไปมาอย่างน่าหวาดเสียว ปากก็ร้องตะโกนเอะอะโวยวายอย่างคนบ้าคลั่ง ทำให้เหล่าไทยมุงและตำรวจไม่กล้าเข้าใกล้ เนื่องจากนายประทีปขู่ไว้ว่า ห้ามใครเข้ามา มิเช่นนั้นจะฆ่าให้ตาย โดยเฉพาะพวกคนเสื้อแดง</p>
<p>เจ้าหน้าที่เลยไปเชิญตัวนางสุพิศ ตรี รัตน์ฤดี อายุ 89 ปี มารดาของนายประทีป มาพูดจาเกลี้ยกล่อมให้นายประทีปยอมวางมีดดาบลง แต่นายประทีปไม่ยอม หลังจากผ่านพ้นไปนานกว่า 2 ชั่วโมง ขณะที่นายประทีปเผลอ ตำรวจเลยบุกเข้าชาร์จ พร้อมกับปล้ำแย่งมีดดาบเอาไว้ได้ ขณะที่ตำรวจกำลังจะนำตัวไปสอบสวน ปรากฏว่าญาติของผู้ตายและคนเจ็บที่มายืนดู พากันกรูเข้ารุมประชาทัณฑ์ จนนายประทีปสะบักสะบอม จึงต้องรีบนำตัวนายประทีปส่ง รพ.สีคิ้ว พร้อมกับอายัดตัวไว้ดำเนินคดี</p>
<p>จากการสอบสวนนายอนันต์ เจ้าของร้านทำฟันปลอม และเป็นพี่ชายของนายประทีปให้การว่า น้องชายเรียนจบคณะวิศวกรรมศาสตร์ จากมหาวิทยาลัยเทคโนโลยีสุรนารี แต่เมื่อ 5 ปีที่ผ่านมา น้องชายป่วยเป็น<name head="โรค">โรคประสาท</name>อ่อน ๆ ต้องรับยามากินตลอด แต่บังเอิญเมื่อช่วง 2 วันก่อน ยาที่หมอให้มาเกิดหมด และยังไม่ได้ไปเอาที่ รพ. ขณะที่นายประทีปกำลังดูทีวี ซึ่งกำลังเสนอข่าวเกี่ยวกับกลุ่มคนเสื้อแดง จะนัดชุมนุมใหญ่ ปรากฏว่าน้องชายซึ่งเป็นคนชอบเรื่องการเมือง และเป็นแฟนพันธุ์แท้กลุ่มคนเสื้อเหลือง โดยในช่วงที่คนเสื้อเหลืองรวมตัวกันประท้วงที่ จ.นครราชสีมา หากน้องชายมีเวลาว่างเมื่อไร จะต้องไปร่วมชุมนุมกับคนเสื้อเหลืองเป็นประจำ</p>
<p>พอนายประทีปเห็นข่าวกลุ่มคนเสื้อแดงนัดชุมนุมใหญ่ เลยเกิดความเครียด ประกอบกับอาการกำเริบเพราะไม่ได้ทานยา เลยคว้า<name head="มีดดาบ">มีดดาบซามูไรฟัน</name>สายเคเบิลทีวีจนขาดกระจุย จากนั้นเดินออกจากบ้าน และไปเจอนายวุฒินั่งคุยกับเพื่อนที่ริมถนน จึงเข้าไปถามว่า “คนแถวนี้เป็นพวกเสื้อแดงหรือเปล่าวะ” นายวุฒิย้อนถามกลับ ว่า “ถ้าผมเป็นแล้วคุณจะทำอะไร” ขาดคำน้องชายเลยใช้มีดดาบในมือ แทงหน้าอกนายวุฒิไป 1 ทีจนล้มคว่ำลงกับพื้น</p>
<p>นายอนันต์ให้การต่ออีกว่า ระหว่างนั้นนายประทีปหันไปเห็นนางพรศิริผู้ตาย ใส่เสื้อสีแดงนั่งกินก๋วยเตี๋ยวอยู่ฝั่งตรงข้าม เลยวิ่งเข้าไปหาพร้อมกับร้องถามว่า “มึงพวกเสื้อแดงเหรอ นายสนธิลูกพี่กูถูกยิงเพราะพวกมึงใช่หรือไม่” แต่นางพรศิริไม่ตอบและไม่ได้สนใจ นายประทีปเลยเดินเข้าไปหา พร้อมกับจ้วงแทงที่หน้าอกนางพรศิริ 2 ทีซ้อน จนนางพรศิริทรุดคุกเข่ากับพื้น แต่นายประทีปยังไม่หายบ้าคลั่ง ใช้มือจิกผมนางพรศิริเงยหน้าขึ้นมา ก่อนใช้มีดดาบปาดคอซ้ำ จนเลือดพุ่งกระฉูดขาดใจตายคาที่ ท่ามกลางความตกตะลึงของชาวบ้าน และลูกค้าที่นั่งกินก๋วยเตี๋ยว พอตำรวจขี่<name head="รถจยย.">รถจยย.สายตรวจ</name>มาระงับเหตุ นายประทีปยังใช้มีดดาบฟันจนรถเสียหาย แถม<name head="รถ">รถปิกอัพ</name>ของตนที่จอดอยู่ริมถนน ก็ยังโดนนายประทีปฟันเสียหายไปด้วยเช่นกัน</p>
<p>ขณะที่นายเกรียงศักดิ์ พรจันทึก อายุ 31 ปี สามีของนางพรศิริผู้เสียชีวิตระบุว่า ตนกับภรรยามีลูกสาวด้วยกัน 2 คน โดยคนโตเรียนอยู่ชั้น ป.6 คนเล็กเรียนอนุบาล 2 ตนกับภรรยามีอาชีพขายโจ๊กกับ<name head="ข้าว">ข้าวมันไก่</name> อยู่ในตลาดเทศบาลเมืองสีคิ้ว ก่อนเกิดเหตุตนกับผู้ตาย กำลังช่วยกันตั้งโต๊ะเพื่อเตรียมเปิดร้านในตอนเช้า ระหว่างนั้นภรรยาบ่นว่าหิว เลยขี่<name head="รถ">รถ จยย.</name>ไปนั่งกินก๋วย เตี๋ยว สุดท้ายมาโดนฆ่าตาย ทั้งที่ไม่รู้เรื่องรู้ราวอะไรด้วย และภรรยาตนไม่ได้เป็นคนเสื้อแดงหรือเสื้อเหลือง “ผมกับภรรยาเป็นคนทำมาหากิน ไม่สนใจเรื่องการเมือง อีกทั้งยังไม่เคยรู้จักนายประทีปด้วยซ้ำ แค่เมียผมใส่เสื้อสีแดงมันผิดหรือไง ทำไมต้องมาเข่นฆ่ากันถึงเพียงนี้” นายเกรียงศักดิ์เผยทั้งน้ำตา.</p></body>
</news>
