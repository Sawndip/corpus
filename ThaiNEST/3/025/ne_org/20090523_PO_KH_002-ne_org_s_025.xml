<teiHeader>
<fileDesc>
<titleStmt>
  <title>"ชาญชัย"ฟ้อง-ถูกใส่ร้ายซุกทรัพย์สิน  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TUROd2Iyd3dPVEl6TURVMU1nPT0=&sectionid=TURNd05BPT0=&day=TWpBd09TMHdOUzB5TXc9PQ==  </bibl>
</sourceDesc>
</fileDesc>
</teiHeader>
<news>
<headline>"ชาญชัย"ฟ้อง-ถูกใส่ร้ายซุกทรัพย์สิน</headline>
<lead></lead>
<neck></neck>
<body><p>วันที่ 22 พ.ค. นายชาญชัย ชัยรุ่งเรือง รมว.<orgName>อุตสาหกรรม</orgName> หัวหน้า<orgName>พรรคเพื่อแผ่นดิน</orgName> กล่าวถึงนายสมคิด หอมเนตร นักวิชาการอิสระ ยื่นฟ้องให้<orgName><prefix>คณะกรรมการ</prefix>ป้องกันและปราบปรามการทุจริตแห่งชาติ (ป.ป.ช.)</orgName> ตรวจสอบบัญชีทรัพย์สินโดยเฉพาะกรณีความเป็นเจ้าของ<orgName><prefix>มหาวิทยาลัย</prefix>กรุงเทพธนบุรี</orgName> และตั้งข้อสังเกตว่าอาจซุกทรัพย์สินโดยให้นางบังอร เบญจาธิกุล เป็นเจ้าของแทนว่า มอบให้ทนายความไปฟ้องร้องนายสมคิด ทั้งทางแพ่งและอาญา ในคดีหมิ่นประมาททำให้เกิดความเสียหายต่อตัวเองและยังกล่าวหาทำให้บุคคลอื่นคือนางบังอรเสียหาย ตนยินดีให้ป.ป.ช.ตรวจสอบบัญชีรายการทรัพย์สินทั้งหมด</p>
<p>"การใส่ร้ายป้ายสีและการก้าวล่วงดังกล่าว ส่งผลให้ชื่อเสียงและเกียรติยศของผมเสียหายโดยตรง แต่ผมยินดีและพร้อมจะเปิดเผยข้อมูลให้<orgName>ป.ป.ช.</orgName>สอบอยู่แล้ว" นายชาญชัยกล่าวและว่า <orgName><prefix>มหาวิทยาลัย</prefix>กรุงเทพธนบุรี</orgName>เป็นของนางบังอรซึ่งเชิญตนให้มาเป็นอาจารย์พิเศษและอาจารย์ที่ปรึกษาแนะแนวโดยรับเงินเดือนจากมหาวิทยาลัย กระทั่งตนเป็นที่ปรึกษานายกฯสมัยนายสมัคร สุนทรเวช จึงลาออก ทั้งนี้ ยอมรับว่าเคยขอนางบังอรแต่งงาน แต่นางบังอรขอให้ศึกษาดูใจกันก่อน อีกทั้งที่ผ่านมาไม่เคยมีหุ้นในมหาวิทยาลัยดังกล่าวด้วย คิดว่ามีผู้อยู่เบื้องหลังนายสมคิดเพื่อหวังดิสเครดิตตนอย่างแน่นอน </p></body>
</news>
