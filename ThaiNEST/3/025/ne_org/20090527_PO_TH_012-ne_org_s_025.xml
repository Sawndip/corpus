<teiHeader>
<fileDesc>
<titleStmt>
  <title>ชวรัตน์ประกาศสู้เต็มที่หวังกวาด2เก้าอี้  </title>
  <author>ทีมข่าวการเมือง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 13:45:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.thairath.co.th/content/pol/8801  </bibl>
</sourceDesc>
</fileDesc>
</teiHeader>
<news>
<headline>ชวรัตน์ประกาศสู้เต็มที่หวังกวาด2เก้าอี้</headline>
<lead>เชื่อมั่น"ศุภชัย"เป็นรมช.<orgName>เกษตรฯ</orgName>ได้ ลั่นต้องเดินหน้าทุกโครงการ เปรียบเหมือนกับน้ำที่ขุ่น เมื่อเอาสารส้มมาแกว่งน้ำก็จะใสขึ้น ยันโครงการใหญ่ๆ ต้องช่วยกันดูให้ละเอียด</lead>
<neck></neck>
<body><p>นายชวรัตน์ ชาญวีรกูล รมว.<orgName>มหาดไทย</orgName> หัวหน้า<orgName>พรรคภูมิใจไทย</orgName> กล่าววันนี้ (27 พ.ค.) ถึงกรณีที่ พ.ต.ท.ทักษิณ ชินวัตร อดีตนายกรัฐมนตรี ส่งสัญญาณให้ส.ส.ใน<orgName>พรรคเพื่อไทย</orgName> ต่อสู่ในการเลือกตั้งซ่อมที่ จ.สกลนคร และ จ.ศรีสะเกษ อย่างเต็มที่เพราะไม่ต้องการที่จะเสียพื้นที่ภาคอีสานให้กับ<orgName>พรรคภูมิใจไทย</orgName> ว่า เหมือนกับทีมฟุตบอลที่จะต้องมีแพ้มีชนะ ทุกคนก็ต้องทำหน้าที่อย่างเต็มที่ เมื่อเป็นหัวหน้าทีมก็ต้องการให้ลูกทีมชนะถือเป็นเรื่องธรรมดา </p>
<p>เมื่อถามว่า การเลือกตั้งครั้งนี้ถือเป็นการเลือกครั้งแรกของ<orgName>พรรคภูมิใจไทย</orgName> จะต้องเก็บให้หมดทั้ง 2 เก้าอี้หรือไม่ นายชวรัตน์ กล่าวว่า ถ้าเป็นไปได้ก็ต้องการเก็บทุกเก้าอี้ และสู้อย่างเต็มที่</p>
<p>นายชวรัตน์ กล่าวถึงการปรับ<orgName>ครม.</orgName> ในตำแหน่งรมช.<orgName>เกษตรฯ</orgName> ว่า รายชื่อเป็นไปตามที่สื่อนำเสนอโดยเป็นไปตามมติพรรค และเชื่อว่านายกรัฐมนตรีจะนำเรื่องขึ้นทูลเกล้าฯ ในไม่ช้า ตนมั่นใจ นายศุภชัย โพธิ์สุ สามารถที่จะสานต่องานใน<orgName><prefix>กระทรวง</prefix>เกษตรฯ</orgName>แทนนายชาติชายได้ เพราะนายศุภชัย ก็มีคุณสมบัติในการทำหน้าที่รัฐมนตรี อย่างไรก็ตามหากนายชาติชาย ต้องการที่จะกลับมาร่วมงานกับ<orgName>พรรคภูมิใจไทย</orgName> ประตูก็ยังคงเปิด แต่นายชาติชาย ต้องมาสมัครเป็นสมาชิก<orgName>พรรคภูมิใจไทย</orgName>ก่อน เพราะก่อนหน้านี้นายชาติชายเคยประกาศไว้แล้วว่าไม่ได้เป็นสมาชิกพรรค</p>
<p>และเมื่อถามว่าการที่นายสมศักดิ์ ปริศนานันทกุล อดีตรองหัวหน้า<orgName>พรรคชาติไทย</orgName> เดินทางเข้าพบที่ที่ทำการ<orgName>พรรคภูมิใจไทย</orgName> เพื่อเจรจาเกี่ยวกับการทำงานใน<orgName><prefix>กระทรวง</prefix>เกษตรฯ</orgName> หรือไม่ นายชวรัตน์ กล่าวว่า ไม่ได้พบกับนายสมศักดิ์ และนายสมศักดิ์ ก็ไม่ได้เป็นรมว.<orgName>เกษตรฯ</orgName> จึงไม่จำเป็นต้องหารือในเรื่องดังกล่าว</p>
<p>ส่วนกรณีที่<orgName>ครม.</orgName>มีมติให้ นายสุเทพ เทือกสุบรรณ รองนายกรัฐมนตรี ดูแลเรื่องการระบายข้าวของ<orgName><prefix>กระทรวง</prefix>พาณิชย์</orgName> เพื่อลดปัญหาความขัดแย้งระหว่าง นางพรทิวา นาคาศัย รมว.<orgName>พาณิชย์</orgName> กับนายกอร์ปศักดิ์ สภาวสุ รองนายกรัฐมนตรี นั้น นายชวรัตน์ กล่าวว่า  เรื่องนี้นายกรัฐมนตรีได้อธิบายไปแล้ว</p>
<p>เมื่อถามว่าทำไมโครงการของกระทรวงในส่วนของ<orgName>พรรคภูมิใจไทย</orgName>มักจะถูกสกัด นายชวรัตน์ กล่าวว่า เหมือนกับน้ำที่ขุ่น เมื่อเอาสารส้มมาแกว่งน้ำก็จะใสขึ้น ส่วนมากเป็นโครงการใหญ่ ไม่ใช่โครงการเล็กๆ จึงต้องช่วยกันดูให้ละเอียด</p>
<p>ผู้สื่อข่าวถามว่า โครงการที่<orgName>พรรคภูมิใจไทย</orgName>เสนอนั้น มักจะมีข้อครหาเกี่ยวกับเรื่องการทุจริต เช่นกรณีรถเมล์ 4,000 คัน นายชวรัตน์ กล่าวว่า ไม่ว่าจะเป็นโครงการใดก็จะต้องพิสูจน์ให้ได้ว่าไม่ได้มีการทุจริต และจะต้องพยายามขจัดข้อครหาให้หมด พร้อมทั้งเดินหน้าโครงการต่อให้ถึงที่สุด</p></body>
</news>
