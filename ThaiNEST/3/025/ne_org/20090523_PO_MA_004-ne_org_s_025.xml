<teiHeader>
<fileDesc>
<titleStmt>
  <title>"ชาญชัย"ยันแค่คู่รัก-ไม่ใช่คู่สมรส เผยสัมพันธ์เจ้าของ ม.กรุงเทพธนบุรี  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol01230552&sectionid=0133&day=2009-05-23  </bibl>
</sourceDesc>
</fileDesc>
</teiHeader>
<news>
<headline>"ชาญชัย"ยันแค่คู่รัก-ไม่ใช่คู่สมรส เผยสัมพันธ์เจ้าของ <orgName><prefix>ม.</prefix>กรุงเทพธนบุรี</orgName></headline>
<lead>ออกมาโต้ทันควัน "ชาญชัย ชัยรุ่งเรือง" ลมออกหูไม่แจ้งบัญชี <orgName><prefix>ม.</prefix>กรุงเทพธนบุรี</orgName> ให้ <orgName>ปปช.</orgName>ทราบ ยันเจ้าของเป็นแค่ "คู่รัก" ไม่ใช่ "คู่สมรส" เพราะไม่ได้จดทะเบียนสมรส ลั่นฟ้องนักวิชาการมือป้อนข้อมูล <orgName>ป.ป.ช.</orgName></lead>
<neck></neck>
<body><p>ภายหลังนายสมคิด หอมเนตร นักวิชาการอิสระ เข้ายื่นหนังสือต่อ<orgName><prefix>คณะกรรมการ</prefix>ป้องกันและปราบปรามการทุจริต<suffix>แห่งชาติ</suffix> (ป.ป.ช.)</orgName> เพื่อขอให้ตรวจสอบรายการแสดงทรัพย์สินและหนี้สินของนายชาญชัย ชัยรุ่งเรือง รมว.<orgName>อุตสาหกรรม</orgName> และหัวหน้า<orgName>พรรคเพื่อแผ่นดิน (พผ.)</orgName> ที่ยื่นไว้เมื่อวันที่ 22 ธันวาคม 2551 เนื่องจากสงสัยว่ามีการใช้ชื่อนางบังอร ชัยรุ่งเรือง เบญจาธิกุล เป็นผู้ถือครองการเป็นเจ้าของ<orgName><prefix>มหาวิทยาลัย</prefix>กรุงเทพธนบุรี</orgName>แทนนั้น </p>
<p>ล่าสุด เมื่อวันที่ 22 พฤษภาคม นายชาญชัยให้สัมภาษณ์ "มติชน" โดยกล่าวชี้แจงว่า ตนไม่ใช่เจ้าของ<orgName><prefix>มหาวิทยาลัย</prefix>กรุงเทพธนบุรี</orgName> ไม่มีหุ้นแม้แต่บาทเดียว แต่ได้รับเชิญจากนางบังอร เบญจาธิกุล เจ้าของมหาวิทยาลัย ให้ไปบรรยายพิเศษ และเป็นอาจารย์แนะแนวด้านการศึกษา อย่างไรก็ตาม ได้ลาออกจากทุกตำแหน่งใน<orgName><prefix>มหาวิทยาลัย</prefix>กรุงเทพธนบุรี</orgName> หลังได้รับแต่งตั้งให้ดำรงตำแหน่งที่ปรึกษานายกรัฐมนตรี ใน<orgName>รัฐบาลนายสมัคร สุนทรเวช</orgName> อดีตนายกรัฐมนตรี ส่วนความสัมพันธ์ระหว่างตนกับนางบังอรนั้น ก็เป็นเพียงคู่รัก ไม่ใช่คู่สมรส เพราะตนเคยขอนางบังอรแต่งงานและจดทะเบียนสมรส แต่นางบังอรบอกให้รอดูใจกันอีกสัก 4-5 ปี ดังนั้น ในการยื่นบัญชีทรัพย์สินฯต่อ <orgName>ป.ป.ช.</orgName> ตนจึงไม่ได้ยื่นบัญชีคู่สมรส วันนี้นางบังอรก็ยังใช้นามสกุล "เบญจาธิกุล" ไม่ใช่ "ชัยรุ่งเรือง" ตามที่นายสมคิดกล่าวอ้าง</p>
<p>"ผมท้าพิสูจน์ให้มาตรวจสอบได้เลย และพร้อมให้ข้อมูลกับ <orgName>ป.ป.ช.</orgName> เพราะเชื่อว่าตัวเองเข้ามาทำหน้าที่ด้วยความซื่อสัตย์สุจริต ไม่เคยซุกทรัพย์สินตามที่ถูกกล่าวหา และกรณีของผมจะไม่ซ้ำรอยกรณีคุณรักเกียรติ (สุขธนะ อดีต รมว.<orgName>สาธารณสุข</orgName> ที่ถูกตัดสินจำคุก 15 ปีในคดีทุจริตยา) แน่นอนเพราะเป็นคนละประเด็นกัน จะมาเทียบเคียงกันไม่ได้" นายชาญชัยกล่าว และว่า จากการตรวจสอบประวัติของนายสมคิด ผู้ยื่นร้องพบว่า เคยลงสมัครสมาชิก<orgName>สภาจังหวัด (ส.จ.)</orgName> และ ส.ส. แต่ไม่ได้รับเลือก และขณะนี้ไม่พบว่ามีที่ทำงานเป็นหลักแหล่ง โดยจะมอบหมายให้ฝ่ายกฎหมายฟ้องดำเนินคดีกับนายสมคิดในข้อหาหมิ่นประมาทต่อไป </p></body>
</news>
