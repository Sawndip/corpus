<teiHeader>
<fileDesc>
<titleStmt>
  <title>รวบสองผัวเมียเพื่อนบ้านสุดโหด ฆ่าแขวนคอ2เด็กหญิงหาดใหญ่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-20 21:01:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000056678  </bibl>
</sourceDesc>
</fileDesc>
</teiHeader>
<news>
<headline>รวบสองผัวเมียเพื่อนบ้านสุดโหด ฆ่าแขวนคอ2เด็กหญิงหาดใหญ่</headline>
<lead></lead>
<neck></neck>
<body><p>ความคืบหน้าคดีฆ่าแขวนคอ ด.ญ.อภิศา และ ด.ญ.อรวรรณ ทาศรี สองพี่น้องภายในบ้านพักเลขที่ 11 หมู่ 5 บ้านเกาะหมี ต.คลองแห อ.หาดใหญ่ จ.สงขลา เมื่อวันที่ 15 พ.ค.ที่ผ่านมา เมื่อวานนี้ (20 พ.ค.) เจ้าหน้าที่ตำรวจ สามารถจับกุมผู้ต้องหาได้แล้ว 2 คน คือ นายสุเรนทร์ บิลละเสะ อายุ 45 ปี อยู่บ้านเลขที่ 11/6 หมู่ 5 ต.คลองแห อ.หาดใหญ่ จ.สงขลา และนางสุธา สังข์ทอง อายุ 39 ปี อยู่บ้านเลขที่ 63/3 ถ.ภาษีเจริญ 2 ต.บ้านพรุ อ.หาดใหญ่ จ.สงขลา ซึ่งเป็นสามีภรรยาที่เช่าบ้านอยู่ใกล้กับบ้านเกิดเหตุ</p>
<p>จากการสอบสวนผู้ต้องหาทั้งสองคนให้การรับสารภาพว่า ในคืนเกิดเหตุต้องการเข้าไปลักทรัพย์ในบ้านเกิดเหตุ โดยนางสุธา เป็นคนไปเคาะประตูบ้าน และ ด.ญ.อภิศา ออกมาเปิดประตูให้ จากนั้นนางสุธา ได้จับตัว ด.ญ.อภิศา และใช้มือปิดปากปิดจมูกจนสลบและตะโกนเรียกให้สามีที่รออยู่ข้างนอกเข้ามานำตัว ด.ญ.อภิศา ไปแขวนคอที่ขนำหลังบ้าน ก่อนที่จะช่วยกันรื้อค้นทรัพย์สินภายในบ้าน</p>
<p>แต่ปรากฏว่าระหว่างนั้น ด.ญ.อรวรรณ ซึ่งนอนอยู่ภายในห้องได้ตื่นขึ้นมาเห็นอีกคนจึงได้จับปิดปากปิดจมูกไม่ให้ส่งเสียงร้องจนสลบไปก่อนที่จะนำร่างไปแขวนคอที่เดียวกับพี่สาว ก่อนที่ทั้งสองคนจะหลบหนีไปโดยได้ทรัพย์สินเป็นเงิน 13,000 บาท และสร้อยคอทองคำหนัก 2 บาทหนึ่งเส้น ทั้งนี้ จากการสอบประวัตินายสุเรนทร์เคยต้องคดีลักทรัพย์มาก่อน</p>
<p>เบื้องต้นเจ้าหน้าที่ตำรวจได้แจ้งข้อหาร่วมกันฆ่าผู้อื่นโดยเจตนาไตร่ตรองไว้ก่อนโดยทรมาน หรือโดยการกระทำทารุณโหดร้ายแล้วตระเตรียมการหรือเพื่อความสะดวกในการที่จะกระทำความผิดอย่างอื่นและร่วมกันชิงทรัพย์เป็นเหตุให้ผู้อื่นถึงแก่ความตาย และในช่วงบ่าย เจ้าหน้าที่ตำรวจได้แถลงข่าวก่อนที่จะควบคุมตัวผู้ต้องหาทั้ง 2 คนไปทำแผนประกอบคำรับสารภาพที่จุดเกิดเหตุ</p></body>
</news>
