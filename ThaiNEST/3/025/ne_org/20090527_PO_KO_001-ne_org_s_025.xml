<teiHeader>
<fileDesc>
<titleStmt>
  <title>อานันท์ชี้พรรคพันธมิตรเป้าหมาย"การเมืองใหม่"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090527/14588/%e0%b8%ad%e0%b8%b2%e0%b8%99%e0%b8%b1%e0%b8%99%e0%b8%97%e0%b9%8c%e0%b8%8a%e0%b8%b5%e0%b9%89%e0%b8%9e%e0%b8%a3%e0%b8%a3%e0%b8%84%e0%b8%9e%e0%b8%b1%e0%b8%99%e0%b8%98%e0%b8%a1%e0%b8%b4%e0%b8%95%e0%b8%a3%e0%b9%80%e0%b8%9b%e0%b9%89%e0%b8%b2%e0%b8%ab%e0%b8%a1%e0%b8%b2%e0%b8%a2%e0%b8%81%e0%b8%b2%e0%b8%a3%e0%b9%80%e0%b8%a1%e0%b8%b7%e0%b8%ad%e0%b8%87%e0%b9%83%e0%b8%ab%e0%b8%a1%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>อานันท์ชี้<orgName>พรรคพันธมิตร</orgName>เป้าหมาย"การเมืองใหม่"</headline>
<lead></lead>
<neck></neck>
<body><p>นายอานันท์ ปันยารชุน อดีตนายกรัฐมนตรี กล่าวถึงแนวคิดการตั้งพรรคการเมืองใหม่ของ<orgName><prefix>กลุ่ม</prefix>พันธมิตรเพื่อประชาธิปไตย(พธม.)</orgName> ว่าถือเป็นการเพิ่มทางเลือกให้กับสังคม แต่การที่กลุ่มคนส่วนใหญ่เห็นชอบให้ตั้งพรรคการเมืองใหม่</p>
<p>ไม่ใช่ว่าคนที่ไม่เห็นด้วยจะไม่มี ซึ่งการชูแนวคิดว่าเพื่อสร้างการเมืองใหม่ถือเป็นเป้าหมายที่เด่นชัดและทุกฝ่ายอยากเห็น อย่างไรก็ตามสิ่งที่อยากจะฝากไปถึงคือจะต้องตอบให้ได้ว่าเป้าหมายดังกล่าวจะมีแนวทางไปให้ถึงได้อย่างไร ต้องจีโจทย์ให้แตก นอกจากนี้พธม.ยังจะต้องพร้อมที่จะถูกตรวจสอบด้วย เนื่องจากที่ผ่านมาเป็นผู้ตรวจสอบคนอื่นมาโดยตลอด แต่หากอนาคตจะตรวจสอบตัวเองจะมีใคร</p>
<p>“จุดเด่นของ<orgName>พธม.</orgName>คือมีเป้าหมายที่ถูกต้อง แต่การจะเดินไปถึงจุดนั้นได้อย่างไร นี่ถือเป็นการบ้านที่ฝากไป การเป็นนักการเมืองต้องตีโจทย์ให้แตก เพราะเป็นเรื่องง่ายที่จะพูดว่าการเมืองสะอาด อะไรคือความสะอาด แล้วจะนำไปสู่จุดนั้นได้อย่างไร การมีสโลแกนอยากได้การเมืองใหม่ ใครก็อยากมี ตอนนี้เป้าหมายมีแล้วแต่ช่องทางที่จะไป ไปอย่างไร หนทางที่จะไปอาจมีหลากหลาย ได้ 4-5 ทางในเป้าหมายเดียวกัน หากต่างคนมุ่งเป้าหมายเดียวกันจะเป็นแรงผลักดันไปสู่เป้าหมายได้”</p>
<p>อย่างไรก็ตามแม้ว่า<orgName>พธม.</orgName>จะเข้าไปสู่การเมืองในระบบแล้ว แต่เชื่อว่าการเมืองนอกสภายังคงมีอยู่ ซึ่ง<orgName>พธม.</orgName>เองจะมี 2 บทบาทหรือไม่ในขณะนี้ยังไม่สามารถตอบได้ คงต้องติดตามต่อไป ส่วนแนวทางการแก้ไขรัฐธรรมนูญนั้น สามารถทำได้ ในต่างประเทศมีการแก้มาหลายหนเช่นกัน หากวิเคราะห์รัฐธรรมนูญฉบับปี 2540และ 2550 ยอมรับว่ายังมีข้อบกพร่องอยู่ แต่ปัญหาในขณะนี้ไม่ได้อยู่ที่ ตัวรัฐธรรมนูญ แต่อยู่ที่ผู้ใช้อำนาจมากกว่า</p>
<p>นอกจากนี้นายอานันท์ยังกล่าวถึงการทำหน้าที่สื่อว่า สื่อทำได้แค่จุดประกายประเด็น แต่จะออกคำสั่งหรือบงการให้ใครคิดตามไม่ได้ อย่าคิดว่าเป็นสื่อแล้วเราจะถูกทุกอย่าง จุดนั้นจะอันตราย อย่าหลงตัวเอง</p></body>
</news>
