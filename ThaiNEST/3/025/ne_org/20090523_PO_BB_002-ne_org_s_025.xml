<teiHeader>
<fileDesc>
<titleStmt>
  <title>"แก๊งสีกากี"กาฬสินธุ์เบี้ยวรับข้อหาฆ่าแขวนคอ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/23/news_28800245.php?news_id=28800245  </bibl>
</sourceDesc>
</fileDesc>
</teiHeader>
<news>
<headline>"แก๊งสีกากี"กาฬสินธุ์เบี้ยวรับข้อหาฆ่าแขวนคอ</headline>
<lead></lead>
<neck></neck>
<body><p>ความคืบหน้ากรณี<orgName><prefix>กรม</prefix>สอบสวนคดีพิเศษ (ดีเอสไอ)</orgName> แจ้งข้อหา ด.ต.อังคาร คำมูลนา ด.ต.สุทธินันท์ โนนทิง และ ด.ต.พรรณศิลป์ อุปนันท์ ตำรวจสังกัด สภ.เมืองกาฬสินธุ์ ฐานร่วมกันฆ่าโดยเจตนาและลักทรัพย์ สืบเนื่องจากคดีฆ่าแขวนคอ นายเกียรติศักดิ์ หรือเอ็กซ์ ถิตย์บุญครอง อายุ 17 ปี หนึ่งในวัยรุ่น 21 รายที่เสียชีวิตอย่างเป็นปริศนาในท้องที่ จ.กาฬสินธุ์ ช่วงปี 2547-2548 ซึ่งหลายฝ่ายเชื่อว่าน่าจะเกี่ยวโยงกับคดีฆ่าตัดตอนหลัง<orgName>รัฐบาล พ.ต.ท.ทักษิณ ชินวัตร</orgName> ประกาศสงครามกับยาเสพติดนั้น </p>
<p>ล่าสุด วานนี้ (22 พ.ค.) พ.อ.ปิยะวัฒก์ กิ่งเกตุ ผู้อำนวยการ<orgName><prefix>สำนัก</prefix>คดีอาญาพิเศษ ดีเอสไอ</orgName> กล่าวว่า ผู้ต้องหาอีก 3 รายซึ่งเป็นตำรวจในสังกัด<orgName><prefix>กองบัญชาการ</prefix>ตำรวจภูธรภาค 4 (บช.ภ.4)</orgName> ชุดสืบสวนกุหลาบ <orgName><prefix>สภ.</prefix>เมืองกาฬสินธุ์</orgName> ประกอบด้วย นายตำรวจชั้นสัญญาบัตรยศ พ.ต.อ. 1 ราย และ พ.ต.ท. 2 รายนั้น ขอเลื่อนเข้ารับทราบข้อกล่าวหาเป็นเดือน มิ.ย. โดย 1 รายอ้างว่าอยู่ระหว่างการศึกษาดูงานซึ่งเป็นภารกิจที่กำหนดไว้ล่วงหน้าแล้ว ส่วนอีก 2 รายอ้างว่าได้รับมอบหมายจากผู้บังคับบัญชาให้ปฏิบัติภารกิจสำคัญเร่งด่วนใน พื้นที่ </p>
<p>อย่างไรก็ตาม ได้เรียกประชุม<orgName>คณะพนักงานสอบสวน</orgName>เพื่อตรวจสอบรายละเอียดและหลักฐานในสำนวนว่า จะต้องออกหมายเรียกบุคคลใดมารับทราบข้อกล่าวหาเพิ่มเติมอีกหรือไม่ โดยก่อนหน้านี้ได้ออกหมายเรียกผู้ต้องหามาแล้ว 6 ราย ส่วนผู้ต้องหาชุดแรก 3 รายที่เป็นนายดาบตำรวจนั้น ได้นำตัวไปขอฝากขังต่อ<orgName>ศาลอาญา</orgName> โดย<orgName>ดีเอสไอ</orgName>แจ้งข้อหาร่วมกันฆ่านายเกียรติศักดิ์ผู้ต้องหาคดีลักทรัพย์ โดยเจตนา โดยใช้เชือดรัดคอ แล้วนำศพไปแขวนคออำพรางคดีว่าฆ่าตัวตาย</p>
<p>พล.ต.ต.อุดมเดช กปิตถา ณ อยุธยา รอง ผบช.ภ.4 กล่าวว่า คดีวัยรุ่นกาฬสินธุ์ถูกฆ่าแขวนคอปริศนาจำนวน 21 รายเกิดขึ้นมานานแล้ว จึงไม่ทราบรายละเอียดมากนัก ในส่วนคดีของนายเกียรติศักดิ์ เป็นการสืบสวนและสั่งดำเนินคดีของ<orgName>ดีเอสไอ</orgName>ที่ทำตามพยานหลักฐานของหน่วยเอง ส่วนจะเป็นหลักฐานที่มีน้ำหนักเพียงพอหรือไม่ ทาง บช.ภ.4 ไม่ทราบรายละเอียด ส่วนการดำเนินการทางวินัย ตำรวจทั้ง 3 นายต้องทำรายงานมายังผู้บังคับบัญชาการลำดับชั้นก่อน จึงจะพิจารณาโทษต่อไป </p>
<p>พล.ต.ต.คณิสร น้อยนารถ ผู้บังคับการตำรวจภูธรจังหวัดกาฬสินธุ์ (ผบก.ภ.จว.กาฬสินธุ์) กล่าวว่า นายตำรวจยศ พ.ต.อ.ที่ถูกออกหมายเรียก ยังไม่ทราบว่าเป็นใคร แต่ยืนยันว่าไม่ใช่ตำรวจในสังกัด บก.ภ.จว.กาฬสินธุ์ ส่วนนายตำรวจยศ พ.ต.ท. คาดว่าหลังปฏิบัติภารกิจเสร็จสิ้น จะเข้ารับทราบข้อกล่าวหาในวันที่ 28 พ.ค.</p>
<p>นายอภิสิทธิ์ เวชชาชีวะ นายกรัฐมนตรี กล่าวเรื่องนี้ว่า <orgName>รัฐบาล</orgName>ชุดปัจจุบันยืนยันว่าไม่มีนโยบายฆ่าตัดตอนอย่างแน่นอน และการแก้ปัญหายาเสพติดต้องใช้ความร่วมมือจากหลายๆ ฝ่าย ซึ่งเขาได้ขอให้ นายสุเทพ เทือกสุบรรณ รองนายกรัฐมนตรี กำชับและทำให้มาตรการต่างๆ เข้มข้นขึ้น เพราะมีเสียงเรียกร้องมาจากหลายพื้นที่ว่ายาเสพติดยังเป็นปัญหาที่หนักหน่วง มาก</p></body>
</news>
