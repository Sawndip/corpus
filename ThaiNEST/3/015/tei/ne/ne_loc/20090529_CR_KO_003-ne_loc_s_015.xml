<teiHeader>
<fileDesc>
<titleStmt>
  <title>ธอส.เผยยังมีคนเอี่ยวคดียักยอกเงิน499ล.  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-28 19:01:37  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=173565  </bibl>
</sourceDesc>
</fileDesc>
</teiHeader>
<news>
<headline>ผบช.น.คาดโทษตร.ท้องที่เมินปราบบ่อน-ตู้ม้า</headline>
<lead>"ผบช.น."สั่งระดมปราบอบายมุข บ่อนพนัน ตู้ม้า สถานบริการเปิดเกินเวลาลักลอบให้มีการค้าประเวณี หลัง"ธานี"ประกาศเอาจริง ปราบอบายมุขทุกรูปแบบ คาดโทษตำรวจปล่อยปละละเลย-บกพร่องต่อหน้าที่</lead>
<neck></neck>
<body><p>(29พ.ค.) ผู้สื่อข่าวรายงานว่า ภายหลัง พล.ต.อ.ธานี สมบูรณ์ทรัพย์ รองผู้บัญชาการตำรวจแห่งชาติ สั่งการให้กองบัญชาการตำรวจนครบาลกวดขันปราบปรามจับกุมอบายมุข บ่อนพนัน ตู้ม้าและสถานบริการเปิดเกินเวลาลักลอบให้มีการค้าประเวณีอย่างจริงจัง โดยให้ดำเนินการตั้งแต่วันที่ 29 พ.ค.เป็นต้นไปนั้น ล่าสุด พล.ต.ท.วรพงษ์ ชิวปรีชา ผู้บัญชาการตำรวจนครบาล (ผบช.น.) ลงนามบันทึกด่วนที่สุด ที่ 0016.122 / 5152 วันที่ 28 พ.ค.</p>
<p>ถึงนายตำรวจระดับ รอง ผบช.น.ทุกนาย ผู้บังคับการตำรวจนครบาล 1 - 9 ผู้บังคับการตำรวจปฏิบัติการพิเศษ (บก.ตปพ.) ผู้บังคับการตำรวจจราจร ผู้บังคับการอำนวยการ ผู้กำกับการศูนย์สืบสวนนครบาล และผู้กำกับการศูนย์สวัสดิภาพเด็กเยาวชนและสตรี กองบัญชาการตำรวจนครบาล กำชับการปฏิบัติในการควบคุม กวดขัน จับกุม ปราบปรามแหล่งอบายมุข และสถานบริการให้เป็นไปอย่างมีประสิทธิภาพ ตามที่ บช.น.มีหนังสือด่วนที่สุดแจ้งให้ทราบแล้วก่อนหน้านี้</p>
<p>พร้อมกันนั้นยังมีคำสั่งระดมการปราบปรามการลักลอบเล่นการพนันเครื่องจักรกลไฟฟ้า(ทุกประเภท) โดยเฉพาะตู้ม้าตั้งแต่วันที่ 29 พ.ค. 52 เป็นต้นไป ให้เน้นการปฏิบัติเกี่ยวกับการป้องกันปราบปรามแหล่งอบายมุขและสถานบริการที่ผิดกฎหมาย โดยกำหนดให้ทุก สน.และหน่วยที่เกี่ยวข้อง เข้มงวด กวดขัน ป้องกันปราบปรามแหล่งอบายมุข ทั้งที่เป็นอบายมุขเป้าหมายและอบายมุขทั่วไปอย่างจริงจัง พร้อมระบุด้วยว่า หากชุดเฉพาะกิจของ บช.น.ตรวจพบการกระทำผิด หรือมีการปล่อยปละละเลยของเจ้าหน้าที่ตำรวจในพื้นที่ใด จะดำเนินการตามคำสั่ง ตร. ที่ 234/2548 ลง 29 มี.ค.2548 เรื่องการพิจารณาเจ้าหน้าที่ตำรวจบกพร่องในการป้องกันปราบปรามแหล่งอบายมุขโดยเคร่งครัดทุกกรณี จึงแจ้งมาเพื่อทราบและถือปฏิบัติโดยเคร่งครัด ตั้งแต่งบัดนี้เป็นต้นไป</p></body>
</news>
