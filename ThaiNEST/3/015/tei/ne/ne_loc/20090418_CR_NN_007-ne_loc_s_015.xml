<teiHeader>
<fileDesc>
<titleStmt>
  <title>จัดกำลังคุมเข้ม ศึกโรงไฟฟ้าเชียงราย ชาวบ้านฮือต่อต้าน นักการเมืองนายทุน ถูกมือมืดลั่นไกข่มขู่  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-04-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=157608  </bibl>
</sourceDesc>
</fileDesc>
</teiHeader>
<news>
<headline>จัดกำลังคุมเข้ม ศึกโรงไฟฟ้า<placeName>เชียงราย</placeName> ชาวบ้านฮือต่อต้าน นักการเมืองนายทุน ถูกมือมืดลั่นไกข่มขู่</headline>
<lead></lead>
<neck></neck>
<body><p>นางวันดี อินทร ปลัดอาวุโส <placeName><component><prefix>อ.</prefix>เวียงชัย</component> <component><prefix>จ.</prefix>เชียงราย</component></placeName> หัวหน้าชุดตรวจสอบการกระทำความผิดเกี่ยวกับทรัพยากรธรรมชาติและสิ่งแวดล้อม เปิดเผยเมื่อวันที่ 17 เมษายน ว่า ได้รับหนังสือร้องเรียนจากชาวบ้านใน <placeName><component><prefix>ต.</prefix>เวียงเหนือ</component> <component><prefix>อ.</prefix>เวียงชัย</component></placeName> ที่ลงรายชื่อประมาณ 20 ราย ขอให้ตรวจสอบกรณีที่นายทุนเคลื่อนย้ายเครื่องจักรเข้าไปในพื้นที่<placeName><component><prefix>บ้าน</prefix>ไตรแก้ว</component> <component><prefix>หมู่</prefix> 8</component> <component><prefix>ต.</prefix>เวียงเหนือ</component> <component><prefix>อ.</prefix>เวียงชัย</component></placeName> หลังจากมีการเจรจายุติข้อพิพาทการก่อสร้างโรงไฟฟ้าชีวมวลพลังงานแกลบ มูลค่าการก่อสร้างกว่า 600 ล้านบาท โดยอยู่ระหว่างรอการทำประชาพิจารณ์รอบใหม่</p>
<p>ปลัดอาวุโส <placeName><prefix>อ.</prefix>เวียงชัย</placeName> กล่าวว่า ชาวบ้านที่เข้าร้องเรียนอ้างว่ากลุ่มนายทุนทำผิดข้อตกลงที่ทำไว้กับผู้ว่าราชการ <placeName><prefix>จ.</prefix>เชียงราย</placeName> โดยขณะนี้ยังไม่มีข้อสรุปชัดเจนด้านการทำประชาพิจารณ์แต่กลับมีการขนย้ายเครื่องจักรเข้าพื้นที่ลักษณะพร้อมจะดำเนินการก่อสร้างได้ทันที ทำให้ชาวบ้านรู้สึกไม่พอใจและเตรียมพร้อมจะรวมตัวกันออกมาประท้วง</p>
<p>นางวันดี กล่าวต่อว่า การรวมตัวของชาวบ้านที่จะออกมาคัดค้านการก่อสร้างโรงไฟฟ้าครั้งนี้อาจจะมีความรุนแรงมากขึ้น เท่าที่ทราบจากชาวบ้านล่าสุดพบว่ามีกลุ่มบุคคลจำนวนหนึ่ง ที่มีพฤติกรรมเข้าข่ายเป็นมือปืนใช้อาวุธปืนยิงข่มขู่ชาวบ้านที่ออกมาต่อต้านในทำนองข่มขู่ไม่ให้เคลื่อนไหวกันแล้ว แต่ไม่มีใครบาดเจ็บหรือเสียชีวิต ซึ่งเรื่องนี้จะได้ประสานงานตำรวจ สภ.<placeName>เวียงชัย</placeName> เข้าสืบสวนพฤติกรรมกลุ่มบุคคลเป้าหมายและจัดกำลังเข้าควบคุมสถานการณ์ไม่ให้บานปลายจนถึงขั้นเอาชีวิตกันจนอาจจะเกิดความสูญเสียทั้งชีวิตและทรัพย์สินขึ้นได้</p>
<p>รายงานข่าวแจ้งว่า สำหรับนายทุนที่เข้ามาก่อสร้างโรงไฟฟ้าแห่งนี้มีเครือญาตินักการเมืองทางภาคตะวันออก ระดมทุนกว่า 600 ล้านบาทกว้านซื้อที่ดิน 77 ไร่ เพื่อสร้างโรงไฟฟ้าชีวมวลขนาด 9.9 เมกะวัตต์ โดยขณะนี้อยู่ระหว่างปรับที่ดินก่อสร้างแต่ยังถูกชาวบ้านในพื้นที่<placeName><prefix>บ้าน</prefix>ไตรแก้ว</placeName> ต่อต้านมานานร่วมเดือน </p></body>
</news>
