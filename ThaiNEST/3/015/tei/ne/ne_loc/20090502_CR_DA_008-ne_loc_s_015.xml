<teiHeader>
<fileDesc>
<titleStmt>
  <title>ฆ่ารัดคอ นศ.สาว ศพหมกพงหญ้า!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-02 09:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=197904&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ฆ่ารัดคอ นศ.สาว ศพหมกพงหญ้า!</headline>
<lead>ฆาตกรโหด ฆ่าข่มขืน นศ.สาวหมกพงหญ้าข้างทาง สภาพสุดสลดเสียชีวิตในชุดนักศึกษากระโปรงถลกเหนือต้นขา ไม่สวมกางเกงใน คาดคนร้ายขยี้กาม แล้วใช้เชือกรัดคอฆ่าปิดปาก พ่อผู้ตายแทบช็อก โทรฯ คุยกับลูกสาวกำลังจะเดินเข้าบ้าน แล้วขาดการติดต่อไป 4 วัน ตามหาก็ไม่เจอจนมาพบเป็นศพไปแล้ว ฝ่ายสืบสวนพลิกแผ่นดินล่าคนงานก่อสร้างที่หายไปจากจุดเกิดเหตุ</lead>
<neck></neck>
<body><p>เมื่อเวลา 11.00 น. วันที่ 1 พ.ค. ร.ต.ท. วิทยา เซ็นบัว ร้อยเวร สน.<placeName>บางเสาธง</placeName> รับแจ้งเหตุพบศพหญิงสาวถูกฆ่าข่มขืนหมกพงหญ้าในบ้านกำลังก่อสร้าง <placeName><component><prefix>ซอย</prefix>ราชพฤกษ์ 11</component> <component><prefix>ถนน</prefix>ราช พฤกษ์</component> <component><prefix>แขวง</prefix>บางพรม</component> <component><prefix>เขต</prefix>ตลิ่งชัน</component></placeName> ไปตรวจสอบพร้อม พ.ต.อ.วัชรา งามขำ รอง ผบก.น.7 พ.ต.ท. อรรถพร สุริยเลิศ รอง ผกก.ศส.บช.น. เจ้าหน้าที่ ฝ่ายสืบสวน เจ้าหน้าที่กองพิสูจน์หลักฐาน แพทย์ นิติเวชโรงพยาบาลศิริราช และอาสาสมัครมูลนิธิป่อเต็กตึ๊ง ที่เกิดเหตุเป็นบ้านชั้นเดียวกำลังก่อสร้าง ในพงหญ้าติดทางเดินข้างห้องน้ำคนงาน พบศพ น.ส.ดาว (นามสมมุติ) อายุ 21 ปี นักศึกษาชั้นปีที่ 3 คณะบริหารธุรกิจ มหาวิทยาลัยชื่อดัง สภาพศพนอนหงายสวมชุดนักศึกษา นุ่งกระโปรงสั้นถูกถลกขึ้นเลยต้นขา ไม่สวมกางเกง ชั้นใน โดยศพถูกคลุมทับด้วยกระสอบใส่เม็ดพลาสติกยี่ห้อ TORAY คล้ายเป็นการอำพรางเอาไว้ เจ้าหน้าที่จึงช่วยกันนำร่างออกจากจุดที่พบ ศพเพื่อชันสูตรเบื้องต้น</p>
<p>จากการตรวจสอบสภาพศพพบว่าที่บริเวณลำคอถูกรัดด้วยเชือกมะลิลา ยาวประมาณ 80 เซนติเมตร ตามข้อสันนิษฐานของแพทย์คาดว่าน่าจะเสียชีวิตมาแล้วไม่ต่ำกว่า 4 วัน เนื่องจากมีหนอนไต่ยั้วเยี้ยที่ใบหน้า ลำตัว และศพเริ่มส่งกลิ่นเหม็นคละคลุ้งไปทั่วบริเวณแล้ว ส่วนหลักฐานในที่เกิดเหตุพบกระเป๋าสะพายลายหนังเสือของผู้ตายตกอยู่ 1 ใบ เมื่อเปิดดูภายใน พบกางเกงชั้นในสีเหลืองลายการ์ตูน 1 ตัว เข็มขัด 1 เส้น บัตรนักศึกษา และเอกสารรายงาน 1 เล่ม เจ้าหน้าที่จึงเก็บรวบรวมไว้เป็นหลักฐาน</p>
<p>สอบสวนบิดาของผู้ตาย ให้การด้วยน้ำเสียงสั่นเครือว่าตนได้พูดคุยกับลูกสาวทางโทรศัพท์ครั้งสุดท้าย เมื่อเวลา 19.30 น. ของวันที่ 27 เม.ย. ที่ผ่านมา ซึ่งช่วงเวลาดังกล่าวลูกสาวเพิ่งกลับจากเดินทางไปฝึกงานในตำแหน่งโปรแกรมเมอร์ที่บริษัทแห่งหนึ่งย่าน<placeName><prefix>ถนน</prefix>ตลิ่งชัน</placeName> ลูกสาวบอกว่ากำลังเดินเข้าบ้านพัก ซึ่งอยู่ห่างจากจุดพบศพไม่ถึง 50 เมตร จากนั้นก็มีเสียงคล้ายลูกสาวทะเลาะกับผู้ชาย ก่อนที่สัญญาณโทรศัพท์จะขาดหายไป และติดต่อไม่ได้อีกเลย ตนจึงออกจากบ้านตามหาลูกอยู่นาน 3 วัน แต่ก็ไม่พบจนตัดสินใจไปแจ้งความที่ <placeName><prefix>สน.</prefix>บางเสาธง</placeName> ก่อนจะมีผู้มาพบศพในวันนี้ ตกใจและเสียใจมาก</p>
<p>ด้าน ร.ต.ท.วิทยา เปิดเผยว่าจากการสอบสวนแฟนหนุ่มซึ่งเรียนอยู่ห้องเดียวกันกับผู้ตาย ให้การว่า เพิ่งคบกับผู้ตายได้ประมาณ 2 เดือน ก่อนเกิดเหตุได้ขี่ จยย.จากบ้านพักย่าน<placeName>ห้วยขวาง</placeName>ไปรับผู้ตายจากสถานที่ฝึกงาน แล้วพากันไปตระเวนถ่ายรูปเก็บไว้เป็นที่ระลึก ก่อนจะมาส่งที่ปากซอยหน้าบ้าน แล้วปล่อยให้ผู้ตายเดินเข้าบ้านไปเอง จากนั้นก็ติดต่อไม่ได้อีกเลย “หลังพบศพ เจ้าหน้าที่ได้เรียกตัวคนงาน 2 คน ซึ่งกำลังก่อสร้างบ้านหลังที่เกิดเหตุไปสอบสวน ทราบว่ามีคนงานก่อสร้าง ชื่อนายบุญทิ้ง อายุประมาณ 30 ปี พักอยู่ในเพิงพักคนงานกับภรรยาที่ป่วยเป็นอัมพาตใกล้กับจุดที่พบศพ เกิดหายตัวไป ขณะนี้เจ้าหน้าที่ฝ่ายสืบสวนอยู่ระหว่าง การติดตามตัวนายบุญทิ้ง มาให้ปากคำว่าจะมีส่วนเกี่ยวข้องกับเรื่องที่เกิดขึ้นหรือไม่ อย่างไรก็ตาม คาดว่าคนร้ายน่าจะข่มขืนผู้ตายแล้วฆ่าปิดปาก ซึ่งคงต้องรอผลชันสูตรศพอย่างละเอียดอีกครั้ง” ร.ต.ท.วิทยา กล่าว.
</p></body>
</news>
