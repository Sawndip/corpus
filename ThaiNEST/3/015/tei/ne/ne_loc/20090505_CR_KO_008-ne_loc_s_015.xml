<teiHeader>
<fileDesc>
<titleStmt>
  <title>หมายจับกับบรรจง:บทเรียนจากการโกง400ล้านบาท  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-05 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090505/11669/%e0%b8%ab%e0%b8%a1%e0%b8%b2%e0%b8%a2%e0%b8%88%e0%b8%b1%e0%b8%9a%e0%b8%81%e0%b8%b1%e0%b8%9a%e0%b8%9a%e0%b8%a3%e0%b8%a3%e0%b8%88%e0%b8%87:%e0%b8%9a%e0%b8%97%e0%b9%80%e0%b8%a3%e0%b8%b5%e0%b8%a2%e0%b8%99%e0%b8%88%e0%b8%b2%e0%b8%81%e0%b8%81%e0%b8%b2%e0%b8%a3%e0%b9%82%e0%b8%81%e0%b8%87400%e0%b8%a5%e0%b9%89%e0%b8%b2%e0%b8%99%e0%b8%9a%e0%b8%b2%e0%b8%97.html  </bibl>
</sourceDesc>
</fileDesc>
</teiHeader>
<news>
<headline>หมายจับกับบรรจง:บทเรียนจากการโกง400ล้านบาท</headline>
<lead>ข่าวครึกโครมกรณีนายสมเกียรติ ปัญญาวรคุณเดช อายุ 33 ปี ผู้ช่วยผู้จัดการธนาคารอาคารสงเคราะห์ สาขา<placeName>เซนต์หลุยส์ 3</placeName> ก่อเหตุลักโอนเงินของธนาคารจากบัญชีดอกเบี้ยพร้อมจ่ายให้ลูกค้า เข้าบัญชีตัวเองรวม 400 ล้านบาท</lead>
<neck></neck>
<body><p>เป็นสิ่งที่หลายคนคงตกใจกับความสามารถของชายคนนี้ และมาตรการตรวจสอบของทางธนาคารเป็นอย่างยิ่ง แม้ว่าเงินที่ถูกขโมยไปจะไม่เกี่ยวข้องกับบัญชีเงินฝากของลูกค้า แต่ในฐานะที่เป็นธนาคารของรัฐก็ทำให้อดคิดไม่ได้ว่าเรื่องนี้ประชาชนก็เสียหายด้วย</p>
<p> พฤติการณ์ของนายสมเกียรติได้แอบทำการในลักษณะนี้มาเกือบ 2 ปีแล้ว โดยเหตุผลที่ต้องทำน่าจะมาจากการใช้จ่ายที่เกินตัวกับเรื่องของการพนัน เพราะแม้แต่การซื้อลอตเตอรี่ ผู้ขายลอตเตอรี่ที่แยกคอกวัวยังบอกว่า เขาเคยมาซื้อทีละนับสิบล้านบาท ขณะที่การใช้ชีวิตของเขาจัดอยู่ในขั้นหรูหรา !</p>
<p>นายสมเกียรติอาศัยช่วงที่เลิกงานและมีการปิดบัญชีดอกเบี้ยพร้อมจ่ายให้ลูกค้า แอบโอนเข้าบัญชีธนาคารตัวเองที่เปิดไว้ถึงวันละ 30 รายการ รายการละ 3 หมื่นบาท รวมแล้วมีเงินเข้าบัญชีเขาถึงวันละ 9 แสนบาท ทำอยู่อย่างนี้นานนับปี ไม่มีใครระแคะระคาย ส่วนตัวเขาเองก็ตบตาเพื่อนร่วมงานโดยทำทีเป็นนั่งรถเมล์มาทำงานตามปกติ ไม่ให้รู้ว่าจริงๆ แล้วแอบซื้อรถยนต์บีเอ็มดับบลิว ซีรีส์ 5 คันหรูมาใช้ </p>
<p>หลังถูกจับตำรวจ มีการตรวจสอบทรัพย์สิน ปรากฏว่า มีเงินสดในกระเป๋าที่เตรียมหลบหนีไปกัมพูชา 12 ล้านบาท รถยนต์หรูหราป้ายแดง 2 คัน มูลค่า 10 ล้านบาท ซื้อบ้านในโครงการ<placeName>เดอะแลนด์มาร์ค เรสซิเด้นท์ ทาวน์โฮม</placeName> ระดับไฮเอนด์ มูลค่าพร้อมตกแต่งแล้ว 31 ล้านบาท ซื้อเครื่องประดับ ข้าวของเครื่องใช้ต่างๆ นับสิบล้านบาท และลงทุนในกองทุนรวมอีกจำนวนหนึ่ง และใช้จ่ายเกี่ยวกับการพนันบอลไปนับร้อยล้านบาท แต่คาดว่ายังมีทรัพย์สินอีกจำนวนมากที่ยังตรวจสอบไม่พบ</p>
<p>ตำรวจตั้งข้อหาลักทรัพย์นายจ้าง ส่งฟ้องฝากขังต่อศาล โดยศาลไม่ให้ประกันตัวเพราะกลัวจะหลบหนี หรือไปถ่ายเททรัพย์สินให้ผู้อื่น โดยคดีนี้ตำรวจบอกว่าบทลงโทษตามกฎหมายไม่สูง จำคุกแค่ 5 ปี ดังนั้นจะต้องฟ้องแบบต่างกรรมต่างวาระ คือ โอนเงิน 1 ครั้ง ก็ทำกับทำผิด 1 ครั้ง ถ้าโอนเงินร้อยครั้ง ก็คูณจำนวนโทษไป ซึ่งจะทำให้เขาต้องรับโทษสูงมากขึ้น</p>
<p>นี่เป็นบทเรียนของธนาคารที่สำคัญ กับมาตรการตรวจสอบผู้ที่ต้องทำงานดูแลบัญชีและการเงิน เพราะการปล่อยให้เสียหายนานนับปี เป็นจำนวนหลายร้อยล้านบาท เป็นสิ่งที่สร้างข้อกังขาให้แก่สังคม เพราะสมมติว่า ที่ผ่านมามีคนทำแบบนายสมเกียรติ แต่ไม่โลภมากแบบเขา ทำสัก 2-3 ครั้ง ได้เงินไปสัก 2-3 ล้านบาท ก็คงไม่สามารถรู้เลยใช่ไหมว่าเงินหายไป</p>
<p>อย่าให้ข่าวนายสมเกียรติ เกิดกรณีสมเกียรติรายต่อไป ที่อาศัยความผิดพลาดจากความโลภไม่รู้จักพอของเขา มาเป็นข้อแก้ไขสู่การโกงที่สมบูรณ์แบบมากยิ่งขึ้น</p>
<p>แจ้งเบาะแสทีมงานหมายจับกับบรรจง 02-338-3342 อีเมล์ jong_ntv@hotmail.com</p></body>
</news>
