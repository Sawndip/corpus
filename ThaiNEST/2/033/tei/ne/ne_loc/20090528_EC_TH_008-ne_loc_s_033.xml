<teiHeader>
<fileDesc>
<titleStmt>
  <title>แนะครอบครัว-รร.-เพื่อนดูแลเด็กเข้มหวั่นคิดสั้น  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-28 05:05:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/8972  </bibl>
</sourceDesc>
</fileDesc>
</teiHeader>
<news>
<headline>แนะครอบครัว-รร.-เพื่อนดูแลเด็กเข้มหวั่นคิดสั้น</headline>
<lead>'ธีระ' แนะคนใกล้ชิดช่วยกันเฝ้าระวังเด็กอีกทาง ดูแลสภาพจิตใจ หวั่นเกิดเหตุคิดสั้นอีก และเกรงจะเกิดเป็นแฟชั่นเหมือนต่างประเทศ ...</lead>
<neck></neck>
<body><p>วานนี้ (27 พ.ค.) นายธีระ สลักเพชร รมว.วัฒนธรรม(วธ.) กล่าวถึงกรณีที่นักศึกษา <placeName><component><prefix>คณะ</prefix>พยาบาลศาสตร์</component> <component><prefix>ม.</prefix>บูรพา</component></placeName> กระโดดตึกฆ่าตัวตาย เนื่องจากความเครียด ปัญหาส่วนตัวโดยส่วนหนึ่งมาจากปัญหาการติดเกม และไฮไฟว์ว่า โดยส่วนตัวคิดว่ากรณีที่เด็กและเยาวชนตัดสินใจคิดสั้นเมื่อเกิดความกดดันนั้นเหตุผลส่วนหนึ่งมาจากครอบครัว ซึ่งผู้ปกครองมีส่วนสำคัญในการดูแลพฤติกรรมบุตรหลาน แต่เป็นที่น่าสังเกตว่าผู้ปกครองส่วนใหญ่ละเลยหรือมองข้ามการนำเด็กไปโรงพยาบาล </p>
<p>ทั้งนี้ รมว.วธ. กล่าวเพิ่มว่า จึงขอเสนอว่าหากคนในครอบครัวพบว่าบุตรหลานมีพฤติกรรมผิดปกติ สภาพจิตใจย่ำแย่ ควรพาไปปรึกษาแพทย์เฉพาะทาง เพื่อให้เด็กมีภูมิคุ้มกันในการแก้ปัญหาชีวิต รวมทั้งครูและสถาบันการศึกษาจะต้องให้ความร่วมมือกับครอบครัวเด็กในการ เฝ้าระวังอีกทางหนึ่งด้วย เกรงว่า จะเกิดเป็นแฟชั่นเหมือนต่างประเทศ  </p>
<p>นายธีระ กล่าวด้วยว่า พ่อแม่ เพื่อนบ้าน ครู หรือเพื่อนจะต้องช่วยกันดูแลสภาพจิตใจเด็ก คนที่คิดสั้นจิตใจของเขาอยู่ในสภาพที่ไม่สามารถตัดสินใจอะไรได้ ดังนั้นสิ่งที่ควรจะทำคือพาเขาไปปรึกษาแพทย์ ซึ่งมีหลายหน่วยงานที่ดูแลและบำบัดได้ อาทิ ศูนย์ป้องกันและแก้ไขปัญหาเด็กติดเกม สถาบันสุขภาพจิตเด็กและวัยรุ่นราชนครินทร์ ผ่านฮอตไลน์ 02-3548300 สายด่วนสุขภาพจิต กด 1323 ตลอด 24 ชั่วโมง และ www.icamtalk.com
</p></body>
</news>
