<teiHeader>
<fileDesc>
<titleStmt>
  <title>คุมเข้มนัดลิเวอร์พูล-มีไข้ห้ามเข้า รีดปรับแผนรออากาศช่วย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-22 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/22/news_29147887.php?news_id=29147887  </bibl>
</sourceDesc>
</fileDesc>
</teiHeader>
<news>
<headline>คุมเข้มนัดลิเวอร์พูล-มีไข้ห้ามเข้า รีดปรับแผนรออากาศช่วย</headline>
<lead>สั่งตั้งเครื่องสแกนหวัดก่อนเข้าสนามนัดทีมชาติ <placeName>ไทย</placeName>ดวล "หงส์แดง" ลิเวอร์พูล พบเป็นไข้คืนตั๋วส่งกลับบ้านทันที ขณะที่นักเตะหงส์แดงเดินสายทำกิจกรรม แบบมีการ์ดคุมเข้มจนเกือบมีวางมวยกับแฟนบอลที่วัดพระแก้ว ด้าน ปีเตอร์ รีด หวังสภาพอากาศเป็นตัวแปรสำคัญในการรับมือหงส์แดง</lead>
<neck></neck>
<body><p>ความเคลื่อนไหวของ "หงส์แดง" ลิเวอร์พูล ทีมฟุตบอลชื่อดังของพรีเมียร์ลีก <placeName>อังกฤษ</placeName> ที่มีคิวลงสนามเตะนัดกระชับมิตรกับทีมชาติ<placeName>ไทย</placeName> ชุดเอเชี่ยนคัพ ในวันพุธที่ 22 ก.ค.นี้ เวลา 20.00 น. ที่<placeName><prefix>สนาม</prefix>ราชมังคลากีฬาสถาน</placeName> ล่าสุด เมื่อวันที่ 21 ก.ค. นายอภิสิทธิ์ เวชชาชีวะ นายกรัฐมนตรี แถลงหลังการประชุม ครม.ว่า การป้องกันปัญหาไข้หวัดใหญ่ 2009 กรณีฟุตบอลทีมชาติ<placeName>ไทย</placeName>กับลิเวอร์พูลนั้น จะขอให้นำเครื่องตรวจอุณหภูมิ และผู้ใดที่มีไข้จะประสานกับผู้จัดการแข่งขันให้คืนเงินค่าตั๋ว และส่งกลับบ้านทันที</p>
<p>ด้านทีมลิเวอร์พูลได้ยกพลไปฝึกซ้อมที่สนามราช มังคลากีฬาสถาน เมื่อเวลา 09.00 น. ท่ามกลางการคุ้มกันของหน่วยรักษาความปลอดภัยประมาณ 300 นาย โดยไม่ยอมให้แฟนบอลนับร้อย รวมทั้งสื่อมวลชนได้มีโอกาสชม ใช้เวลาประมาณ 1 ชั่วโมงครึ่ง เพื่อให้ทีมชาติไทยซ้อมต่อ และมาซ้อมอีกครั้งช่วงค่ำ</p>
<p>ในช่วงบ่าย นักเตะลิเวอร์พูลตระเวนเดินสายทำกิจกรรมใน<placeName><prefix>ประเทศ</prefix>ไทย</placeName> โดยในส่วนของ ซาบี อลอนโซ กองกลาง, อัลเบิร์ต ริเอรา ฯลฯ ได้เดินทางมาที่ห้างสรรพสินค้าเซ็นทรัลเวิลด์ เพื่อร่วมทำกิจกรรมกับ "อาดิดาส" ด้าน เคนนี เดลกลิช หัวหน้าอคาเดมีคนใหม่ของลิเวอร์พูล ก็เดินทางมากับ เดียร์ก เคาท์ กองหน้าชาวดัตช์ ไปยังสนามหญ้าเทียมของ<placeName>จุฬาลงกรณ์<prefix>มหาวิทยาลัย</prefix></placeName> เพื่อเปิดคลินิกฟุตบอล “อาดิดาส ลิเวอร์พูล ฟุตบอล คลินิก”</p>
<p>ส่วนอีกกลุ่มนำโดย เฟอร์นันโด ตอร์เรส, มาร์ติน สเคอร์เทล, ฮาเบียร์ มาสเชราโน ฯลฯ ได้เดินทางไปชมพระมหาราชวัง โดยมีการรักษาความปลอดภัยอย่างเข้มงวด จนกระทั่งมีเหตุการณ์ไม่คาดฝันเกิดขึ้น เมื่อนายชัยณรงค์ โตเจริญ แฟนบอลลิเวอร์พูล วัย 44 ปี ที่อุ้มบุตรสาววัย 4 ขวบ เกิดมีปากเสียงกับเจ้าหน้าที่รักษาความปลอดภัยชาวต่างชาติ ที่ไปผลักขณะ เจมี คาร์ราเกอร์ กำลังจะเข้ามาทักทาย ทำให้เจ้าหน้าที่ตำรวจต้องมาไกล่เกลี่ย ทำให้ นายชัยณรงค์ ตัดสินใจจะไม่ไปชมเกมในวันพุธนี้ และบัตร 3,000 บาท 2 ใบที่ซื้อเอาไว้ก็จะนำไปขาย</p>
<p>ส่วนความเคลื่อนไหวของทีมฟุตบอลทีมชาติไทยนั้น ปีเตอร์ รีด กุนซือทีมชาติ<placeName>ไทย</placeName> ยอมรับสภาพร่างกายของทีมหงส์แดงทุกคนยังสมบูรณ์ดี แต่เมื่อลงสนามสู้กันแล้วไม่มีการยอมแพ้กันง่ายๆ และจะให้เน้นการครองบอล เล่นบอลเร็ว เชื่อศักยภาพลูกทีมไม่ถูกยิงง่ายๆ น่าจะเป็นเกมที่สนุกตื่นเต้นอีกเกมหนึ่ง อย่างไรก็ดี สิ่งที่ทีมไทยได้เปรียบในเกมนี้ก็คือ เรื่องของสภาพอากาศที่ร้อนอบอ้าว จะเป็นปัจจัยสำคัญช่วยให้ทีมไทยเอาชนะก็ได้</p></body>
</news>
