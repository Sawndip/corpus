<teiHeader>
<fileDesc>
<titleStmt>
  <title>"บีจี"ไล่เจ๊าเด็กเทพยึดจ่าฝูงไทยลีกคืน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/06/01/news_28846797.php?news_id=28846797  </bibl>
</sourceDesc>
</fileDesc>
</teiHeader>
<news>
<headline>"บีจี"ไล่เจ๊าเด็กเทพยึดจ่าฝูง<placeName>ไทย</placeName>ลีกคืน</headline>
<lead>"กระต่ายบีจี" บางกอกกล๊าส เอฟซี ทวงตำแหน่งจ่าฝูง<placeName>ไทย</placeName>พรีเมียร์ลีกคืนได้สำเร็จหลัง อำนาจ แก้วเขียว โขกประตูสำคัญให้ทีมบุกไปไล่เจ๊า "เด็กเทพ" แบงค็อก ยูไนเต็ด 1-1 แบบนักเตะเจ้าถิ่น "วอล์คเอาท์" กว่า 10 นาทีเพราะไม่พอใจผู้ตัดสินไม่ยอมเป่าฟาวล์ในจังหวะโดนตีเสมอ ด้าน "เจดีย์ใหญ่" <placeName>นครปฐม</placeName> เอฟซี ถล่ม "ฮัลโหล" ทีโอที เอฟซี 3-1 ขณะที่ "จามจุรี" จุฬา ยูไนเต็ด บุกเสมอ "มหาชัย" ทีทีเอ็ม สมุทรสาคร 1-1 หนีบ๊วยได้สำเร็จ ส่วน "โลมาฟ้า-ขาว" พัทยา ยูไนเต็ด เสมอ "ปลาทูคะนอง" สมุทรสงคราม เอฟซี 0-0</lead>
<neck></neck>
<body><p>การแข่งขันฟุตบอล<placeName>ไทย</placeName>พรีเมียร์ลีก เมื่อวันที่ 31 พ.ค.ที่ผ่านมาเป็นเกมนัดที่ นัดที่ 12 ของฤดูกาล "เด็กเทพ" แบงค็อก ยูไนเต็ด เปิดบ้านต้อนรับการมาเยือนของ "บีจี" <placeName>บางกอก</placeName> กล๊าส เอฟซี ที่เพิ่งโดน เมืองทองฯ ยูไนเต็ด ที่ลงไปเตะก่อนหน้านี้แซงขึ้นไปเป็นจ่าฝูง เริ่มเกมครึ่งแรกทั้งสองทีมเสมอกันอยู่ 0-0</p>
<p>ครึ่งหลังนาทีที่ 67 เจ้าถิ่น มาได้ประตูขึ้นนำ 1-0 จากจังหวะที่ ศุภเสกข์ ไก่แก้ว ตัวสำรองได้บอลตรงกลางสนามแล้วไหลออกทางซ้ายให้ วุฒิพันธ์ พันธะลี ยิงผ่านมือ กฤษณะ กลั่นกลิ่น นายประตูของบีจีเข้าไป หลังจากเสียประตูทีมเยือนโหมบุกพับสนามเข้าใส่ทันที และนาทีที่ 86 ก็มาได้ประตูตีเสมอ 1-1 เมื่อ ศุภชัย คมศิลป์ เปิดลูกเตะมุมมาหน้าประตู วีระ เกิดพุดซา นายทวารแบงค็อกออกมาตัดบอลพลาดลูกไปเข้าทาง อำนาจ แก้วเขียว สอดขึ้นไปโหม่งเข้าไป</p>
<p>แต่จังหวะนี้ วีระ เกิดพุดซา ไม่พอใจคำตัดสินเพราะคิดว่าตัวเองโดนทำฟาวล์จึงถอดเสื้อขว้างทิ้งกลางสนาม ขณะที่นักเตะเจ้าถิ่นกรูเข้าไปประท้วงผู้ตัดสินแล้ววอล์คเอาท์ออกจากสนามไม่ ยอมเล่นต่อ เกมต้องหยุดไปกว่า 10 นาทีก่อนจะกลับมาเล่นกันต่อ แต่เวลาที่เหลือไม่มีสกอร์เพิ่ม หมดเวลาเสมอ 1-1 ท่ามกลางเสียงโห่ทั้งสนาม ผลจากเกมนี้ทำให้บางกอกกล๊าสเก็บเพิ่มเป็น 26 แต้มกลับไปนำเป็นจ่าฝูงอีกครั้ง</p>
<p>ที่<placeName><prefix>สนาม</prefix> <prefix>ม.</prefix>เกษตรศาสตร์ กำแพงแสน</placeName> "เจดีย์ใหญ่" นครปฐม เอาชนะ "ฮัลโหล" ทีโอที เอฟซี 3-1 เจ้าถิ่นได้จาก นนทพันธ์ เจียรสถาวงษ์ นาที 36, เอกภูมิ โพธารุ่งโรจน์ นาที 65 และ ไมเคิล เบิร์น นาที 88 ทีมเยือนตีตื้นจาก ไกรสอน ศรียันต์ นาที 50 เกมนี้ โคเน่ เซดู ของทีมเยือนจะโดนใบแดงไล่ออกในนาที 79</p>
<p>ที่สนาม สพล.<placeName>สมุทรสาคร</placeName> "มหาชัย" ทีทีเอ็ม <placeName>สมุทรสาคร</placeName> เสมอ "จามจุรี" จุฬา ยูไนเต็ด ทีมบ๊วย 1-1 เกมนี้ เบคอมโบ เอคโคโล ยิงให้เจ้าถิ่นออกนำ นาที 25 ก่อนที่ อารอน ดา ซิลวา มาตีเสมอให้ทีมเยือนนาที 50 นาที 64 วัฒนศัพท์ เจริญศรี นักเตะจุฬาโดนใบแดงไล่ออกจากสนาม ทำให้จุฬาฯมี 7 แต้มแซงศรีราชา เอฟซีหนีบ๊วยได้สำเร็จ</p>
<p>ที่<placeName><prefix>สนาม</prefix>หนองปรือ</placeName> "โลมาฟ้า-ขาว" <placeName>พัทยา</placeName> ยูไนเต็ด เสมอ "ปลาทูคะนอง" <placeName>สมุทรสงคราม</placeName> เอฟซี 0-0</p></body>
</news>
