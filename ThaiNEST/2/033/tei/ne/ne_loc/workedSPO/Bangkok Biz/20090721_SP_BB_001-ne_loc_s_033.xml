<teiHeader>
<fileDesc>
<titleStmt>
  <title>ลิเวอร์พูลชุดใหญ่ถึงเมืองไทย "ราฟา"ลั่นบู๊เต็มที่-คิวโชว์ตัว 21 ก.ค.แน่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-21 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/21/news_29140507.php?news_id=29140507  </bibl>
</sourceDesc>
</fileDesc>
</teiHeader>
<news>
<headline>ลิเวอร์พูลชุดใหญ่ถึง<placeName><prefix>เมือง</prefix>ไทย</placeName> "ราฟา"ลั่นบู๊เต็มที่-คิวโชว์ตัว 21 ก.ค.แน่น</headline>
<lead>ทัพนักเตะ "หงส์แดง" ลิเวอร์พูล ขนชุดใหญ่บินถึง<placeName><prefix>เมือง</prefix>ไทย</placeName>เรียบร้อยแล้ว ขาดเพียง "สตีวี จี" สตีเวน เจอร์ราร์ด กัปตันทีม "ราฟา" สารภาพยังไม่รู้ข้อมูลทีม<placeName>ไทย</placeName> ที่จะเตะกันในวันที่ 22 ก.ค.นี้ แต่ยันเตะเต็มที่แน่นอน ด้านคิวโชว์ตัว 21 ก.ค. เพียบตั้งแต่เช้ายันค่ำ</lead>
<neck></neck>
<body><p>ความเคลื่อนไหวของ "หงส์แดง" ลิเวอร์พูล ทีมฟุตบอลอาชีพชื่อดังของ<placeName>อังกฤษ</placeName> ที่มีคิวฟาดแข้งกระชับมิตรกับทีมชาติ<placeName>ไทย</placeName> ชุดเอเชี่ยน คัพ ในวันพุธที่ 22 ก.ค.นี้ เวลา 20.00 น. ที่สนามราชมังคลากีฬาสถาน ล่าสุดเมื่อวันที่ 20 ก.ค.ที่ผ่านมา เวลา 15.40 น. นักเตะลิเวอร์พูลเดินทางมาถึง<placeName><prefix>ประเทศ</prefix>ไทย</placeName>เรียบร้อยแล้ว โดยเที่ยวบินเช่าเหมาลำจาก<placeName><prefix>ประเทศ</prefix>ออสเตรีย</placeName> โดยทางผู้จัดไม่ได้เปิดให้ผู้สื่อข่าวเข้าไปรายงานข่าวแต่อย่างใด รวมทั้งแฟนบอลราว 100 คน ก็ต้องรอเก้อ เพราะคณะนักเตะที่ทยอยลงจากเครื่อง นำโดย แซมมี ลี สตาฟฟ์โค้ชของทีม เฟอร์นานโด ตอร์เรส ซาบี อลอนโซ เดิร์ก เคาท์ ยอสซี เบนนายูน อัลเบิร์ต ริเอรา ไรอัน บาเบิล เจมี การาเกอร์ ฯลฯ ได้พากันขึ้นรถบัส 2 คัน เพื่อไปยังที่พัก คือ <placeName><prefix>โรงแรม</prefix>แกรนด์ ไฮแอท เอราวัณ</placeName> ทันที</p>
<p>การมาของลิเวอร์พูลครั้งนี้ ขาดตัวหลักอย่าง "สตีวี จี" สตีเวน เจอร์ราร์ด กองกลางทีมชาติ<placeName>อังกฤษ</placeName> กัปตันทีมเพียงคนเดียว เนื่องจากต้องอยู่ขึ้นศาลที่<placeName>อังกฤษ</placeName> ในข้อหาทำร้ายร่างกายดีเจในผับดังกลาง<placeName><prefix>เมือง</prefix>ลิเวอร์พูล</placeName> ที่เป็นคดีค้างคามาตั้งแต่ช่วงปลายปีก่อน</p>
<p>เมื่อถึงโรงแรมที่พัก ลิเวอร์พูล ได้เปิดการแถลงข่าวอย่างเป็นทางการ ท่ามกลางแฟนบอลกว่า 300 คน ไปรอต้อนรับ โดยมี เอียน ไอร์ ผู้อำนวยการฝ่ายการตลาด "ราฟา" ราฟาเอล เบนิเตซ ผู้จัดการทีมชาว<placeName>สเปน</placeName> และ 2 นักเตะ คือ เจมี การ์ราเกอร์ กับ ไรอัน บาเบิล เป็นผู้แถลง โดยเอียน ไอร์ กล่าวว่า นักเตะหงส์แดงรู้สึกตื่นเต้นที่ได้กลับมาเยือน<placeName><prefix>เมือง</prefix>ไทย</placeName>อีกครั้ง และแม้จะไม่มี สตีเวน เจอร์ราร์ด ร่วมทีมมาด้วย ก็เชื่อว่าจะสร้างความสนุกให้กับแฟนบอลชาว<placeName>ไทย</placeName>ได้อย่างแน่นอน</p>
<p>ขณะที่ ราฟาเอล เบนิเตซ ยอมรับว่าถึงตอนนี้ยังไม่มีข้อมูลของทีมชาติ<placeName>ไทย</placeName> แต่ก็จะพยายามศึกษาข้อมูลให้ได้มากที่สุด ส่วนจะจัดทีมชุดใหญ่ลงเล่นหรือไม่นั้น คงต้องดูความพร้อมของนักเตะในทีมอีกครั้ง เพราะนักเตะทีมชาติ<placeName>สเปน</placeName>ที่เพิ่งมารายงานตัวทั้ง 5 คน ยังมีอาการล้าอยู่ มั่นใจว่าทุกคนเล่นได้ไม่ครบ 90 นาทีแน่ แต่ยืนยันว่าจะจัดทีมลงเตะกับทีม<placeName>ไทย</placeName>อย่างเต็มที่แน่</p>
<p>ส่วนการเตรียมทีมสู้ศึกพรีเมียร์ลีกฤดูกาลนี้ ที่ลิเวอร์พูลไปเก็บตัวอยู่ในออสเตรีย และผลงานอุ่นเครื่อง 2 นัด เสมอ 0-0 กับแพ้ 0-1 กุนซือใหญ่ชาว<placeName>สเปน</placeName> กล่าวว่า ขณะนี้ เป็นช่วงเวลาของการเตรียมทีมเท่านั้น ส่วนปีนี้จะได้แชมป์หรือไม่ "ราฟา" หันไปสะกิด เจมี การ์ราเกอร์ ให้ตอบแทนว่า ปีก่อนถือว่าลิเวอร์พูลเล่นได้ดี แต่ไม่มีโชค จึงได้แค่รองแชมป์ ส่วนปีนี้มีทีมแกร่งๆ หลายทีม รวมถึง แมนฯ ซิตี้ ทีมเสริมทีมได้อย่างน่ากลัว และหลังจากให้สัมภาษณ์ประมาณ 20 นาที ทั้งหมดก็ขอตัวไปพักผ่อน</p></body>
</news>
