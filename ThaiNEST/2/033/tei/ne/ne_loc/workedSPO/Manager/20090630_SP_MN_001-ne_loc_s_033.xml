<teiHeader>
<fileDesc>
<titleStmt>
  <title>แฟนบาร์ซาแสบ! เจาะข้อมูลเว็บไซต์ส่วนตัว “บีญา”  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-30 17:12:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.manager.co.th/Sport/ViewNews.aspx?NewsID=9520000073987  </bibl>
</sourceDesc>
</fileDesc>
</teiHeader>
<news>
<headline>แฟนบาร์ซาแสบ! เจาะข้อมูลเว็บไซต์ส่วนตัว “บีญา”</headline>
<lead>แฟนบอลยุคไฮเทคของบาร์เซโลนา แสดงความเชี่ยวชาญด้านคอมพิวเตอร์จนเกินงาม หลังเจาะข้อมูลเข้าสู่เว็บไซต์ส่วนตัวของ ดาบิด บีญา พร้อมกับขึ้นข้อความเชิญชวนดาวยิงทีมชาติสเปนให้รีบย้ายทีมสู่ถิ่นคัมป์ นู โดยเร็ว</lead>
<neck></neck>
<body><p>ดาวยิงประจำทีมบาเลนเซีย ตกเป็นเป้าหมายของสโมสรยักษ์ใหญ่ในยุโรปมากมายในช่วงปิดฤดูกาลนี้ ทั้งจาก รีล มาดริด และ บาร์เซโลนา ในสเปน รวมถึง แมนเชสเตอร์ ยูไนเต็ด และ ลิเวอร์พูล จากศึกพรีเมียร์ชิป</p>
<p> ส่งผลให้เมื่อช่วงบ่ายวันจันทร์ที่ผ่านมาตามเวลาท้องถิ่น แฟนบอลบาร์ซาที่ใช้ชื่อกลุ่มว่า Nemesis ได้เจาะข้อมูลไปยังเว็บไซต์ส่วนตัวของดาวยิงสแปนิช โดยเชิญชวนให้ย้ายร่วมทีมในฤดูกาลหน้า</p>
<p> โดยใจความบนหน้าเว็บไซต์ที่ถูกแฮก ระบุว่า “ด้วยรักสำหรับเทพเจ้าบีญา นักเตะระดับโลกอย่างคุณจำเป็นต้องอยู่ในทีมที่ดีที่สุดในโลก เรากำลังรอคอยคุณอยู่ :) เราคือกองเชียร์บาร์เซโลนาที่ติดตามผลงานของคุณอยู่ตลอดเวลา”</p>
<p> นอกจากนี้ แฮกเกอร์กลุ่ม Nemesis ยังนำตัวการ์ตูนที่เป็นสัญลักษ์ของระบบปฏิบัติการลีนุกซ์สวมชุดทีม บาร์เซโลนาปรากฏอยู่ในเว็บไซต์อีกด้วย อย่างไรก็ดี เวลานี้เว็บไซต์ดังกล่าวได้กลับสู่ภาวะปกติเป็นที่เรียบร้อยแล้ว</p></body>
</news>
