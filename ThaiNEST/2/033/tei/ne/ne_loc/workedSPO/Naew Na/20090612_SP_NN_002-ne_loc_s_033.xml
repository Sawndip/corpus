<teiHeader>
<fileDesc>
<titleStmt>
    <title>2หมื่นล้าน!สร้างกาลาติกอส2 ราชันจ่อซิวอีก"บีญ่า-ชาบี"</title>
    <author>แนวหน้า</author>
</titleStmt>
<publicationStmt>
    <publisher>แนวหน้า</publisher>
    <pubPlace>http://www.naewna.com</pubPlace>
    <date>2009-06-12 00:00:00</date>
</publicationStmt>
<notesStmt>
    <note>กีฬา</note>
</notesStmt>
<sourceDesc>
    <bibl>http://www.naewna.com/news.asp?ID=165415</bibl>
</sourceDesc>
</fileDesc>
</teiHeader>
<news>
<headline>2หมื่นล้าน!สร้างกาลาติกอส2 ราชันจ่อซิวอีก"บีญ่า-ชาบี"</headline>
<lead>หลังจากที่ ฟลอเรนติโน่ เปเรซ ประธานสโมสรคนใหม่แต่หน้าเก่าของ เรอัล มาดริด ประกาศเจตนารมย์ชัดเจนเห็นแจ้งว่า จะสร้าง "กาลาติกอส 2" หรือดรีมทีมชุดใหม่ หลังจากเคยทำมาแล้วเมื่อ 9 ปีก่อน โดยเขาจะต้องทุ่มเงินทำทีมชุดนี้ค่าตัวรวมทั้งสิ้น 312 ล้านปอนด์ หรือเฉียด ๆ 20,000 ล้านบาท</lead>
<neck></neck>
<body><p>โดยตอนนี้เขามีนักเตะในฝันอยู่ในทีมแล้ว ประกอบด้วย อีเคร์ กาซิยาส นายประตู, 3 แผงหลังอย่าง เซร์คิโอ รามอส, เปเป้ และมาร์เซโล่ ส่วนอีกคนคือ กาก้า ที่เพิ่งคว้ามาครองได้สำเร็จด้วยค่าตัวสถิติโลกถึง 56 ล้านปอนด์ ที่เหลือนั้นจะต้องกวาดมาร่วมทัพให้ได้ทั้งหมด</p>
<p>สำหรับนักเตะที่ตกเป็นเป้าในการล่าตัวประกอบด้วย ราอูล อัลบิโอน เซ็นเตอร์แบ๊คจากบาเลนเซีย 13 ล้านปอนด์ แผงกลางยกแผงมี ชาบี อลอนโซ่ ตัวเปิดเกมจากลิเวอร์พูล 23 ล้านปอนด์, ดาบิด ซิลบา ปีกจากบาเลนเซีย 21 ล้านปอนด์ และฟรองค์ ริเบรี่ ปีกจากบาเยิร์น มิวนิค 50 ล้านปอนด์ ส่วนแนวรุกอีก 2 คนคือ ดาบิด บีญ่า จากบาเลนเซีย ที่ตกลงค่าตัวกันเรียบร้อยที่ 32 ล้านปอนด์ และสุดยอดปรารถนาอย่าง คริสเตียโน่ โรนัลโด้ 75 ล้านปอนด์ เบ็ดเสร็จ 312 ล้านปอนด์ในการสร้างทีม จะมีเพียงแค่ อีเคร์ กาซิยาส คนเดียวเท่านั้นที่ไม่ต้องเสียเงินซื้อ เนื่องจากเป็นผลผลิตของสโมสร</p>
<p>โดยในตอนนี้ บีญ่า ใกล้ที่จะมาร่วมชายคาของ เรอัล มาดริด แล้ว เหลือเพียงแค่กลับมาจากคอนเฟเดเรชันส์คัพ ก็จะเซ็นสัญญาทันที ส่วน อลอนโซ่ นั้นก็ได้ยื่นเงินแล้ว แต่ ลิเวอร์พูล ยังนิ่งอยู่ </p></body>
</news>
