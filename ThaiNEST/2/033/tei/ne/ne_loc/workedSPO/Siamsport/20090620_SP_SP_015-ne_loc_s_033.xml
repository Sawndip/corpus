<teiHeader>
<fileDesc>
<titleStmt>
  <title>ดากอสติโน่เซ็งเจรจาย้ายทีมยืดเยื้อ  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-20 13:32:55  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090620_058.html  </bibl>
</sourceDesc>
</fileDesc>
</teiHeader>
<news>
<headline>ดากอสติโน่เซ็งเจรจาย้ายทีมยืดเยื้อ</headline>
<lead>กาเอตาโน่ ดากอสติโน่ มิดฟิลด์จอมเทคนิคของ อูดิเนเซ่ ออกอาการเซ็งหลังการเจรจาย้ายสู่ "ม้าลาย" ยูเวนตุส ยืดเยื้อจนหาข้อสรุปไม่ได้เสียที แต่ยังหวังว่าทุกอย่างจะเรียบร้อยในเร็วๆ นี้</lead>
<neck></neck>
<body><p>กาเอตาโน่ ดากอสติโน่ กองกลางดีกรีทีมชาติ<placeName>อิตาลี</placeName>ของอูดิเนเซ่ ออกมาเปิดเผยว่าความหวังที่จะได้ย้ายไปสู่ ยูเวนตุส ยักษ์ใหญ่ร่วมศึกกัลโช่ เซเรีย อา เหลือน้อยลงทุกที หลังจากการเจรจาต่อรองค่าตัวระหว่าง 2 สโมสรยืดเยื้อมานาน และยังไม่มีทีท่าว่าจะหาข้อสรุปได้ในเร็วๆ นี้</p>
<p>ดาวเตะวัย 27 ปี ให้สัมภาษณ์กับ "เรดิโอ คิส คิส" สถานีวิทยุแดนมะกะโรนีว่า "ผมเฝ้ารอโทรศัพท์จากนายหน้าของผมอย่างร้อนรน ผมหวังว่าจะได้ข้อสรุปในสัปดาห์หน้า ถึงอย่างนั้น ผมก็ไม่รู้จริงๆ ว่าจะเป็นจริงไหม แต่บอกตามตรงว่าผมหวังว่าจะเป็นเช่นนั้น เพราะผมรู้เจตนาของอูดิเนเซ่เป็นอย่างดี"</p>
<p>"ประธานสโมสร จามเปาโล ปอซโซ่ ซึ่งมีความสัมพันธ์ที่ยอดเยี่ยมกับผม และดูแลผมเหมือนเป็นลูกชายของเขา เรามีแผนที่จะเก็บเกี่ยวผลประโยชน์จาก 2 ฤดูกาลที่ยอดเยี่ยมของผม และช่วงเวลานั้นก็มาถึง เจ้าของสโมสรทราบดี และประธานก็เห็นด้วย"</p>
<p>"ผมคิดว่าท้ายที่สุดเราจะทำมันได้สำเร็จ เมื่อมีข่าวว่ามีทีมใหญ่ให้ความสนใจในตัวคุณ นั่นหมายความว่าพวกเขาเชื่อในตัวคุณ ดังนั้นคุณต้องเริ่มเตรียมสภาพจิตใจให้พร้อม ด้วยความเคารพทุกคน ผมพยายามพูดถึงสิ่งต่างๆ โดยไม่ก้าวล่วงใคร"</p>
<p>"ผมเป็นหนี้บุญคุณอูดิเนเซ่ แต่เมื่อมีสิ่งที่ดีกว่าเข้ามาก็ควรคว้ามันไว้ ผมไม่เคยมองว่า นาโปลี ต่ำต้อย แน่นอนว่าผมนับถือพวกเขา ผมเคยบอกว่า นาโปลี เป็นที่ที่ยอดเยี่ยมด้วยซ้ำ แต่ ยูเว่ ก็เสนอตัวเข้ามา และพวกเขาได้เล่นแชมป์เปี้ยนส์ ลีก มันเป็นโอกาสที่สำคัญมากสำหรับผม"</p>
<p>"ผมยังไม่รู้อะไรเลยเกี่ยวกับการเจรจา มีอะไรใหม่ๆ ออกมาทุกวัน ผมไม่อยากได้ยินอะไรพวกนี้อีกแล้ว ผมแค่อยากรับโทรศัพท์จากนายหน้าของผม และบอกผมให้ไปเซ็นสัญญาได้แล้ว พวกคำพูดเรื่อยเปื่อยมันทำให้ผมรู้สึกเครียดเล็กน้อย ทุกครั้งที่โทรศัพท์ดัง ผมหวังอยู่เสมอว่ามันจะเป็นการเรียกครั้งสุดท้ายเสียที" อดีตดาวเตะโรม่า กล่าวทิ้งท้าย </p></body>
</news>
