<teiHeader>
<fileDesc>
<titleStmt>
  <title>ตราชฎาเซ็งโดนตีเจ๊าท้ายเกมนัดตกค้างด.2  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-06-20 23:49:56  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090620_127.html  </bibl>
</sourceDesc>
</fileDesc>
</teiHeader>
<news>
<headline>ตราชฎาเซ็งโดนตีเจ๊าท้ายเกมนัดตกค้างด.2</headline>
<lead>แข้ง "ตราชฎา" ราชประชา เล่นในบ้านขึ้นนำก่อน 2-0 แต่ดันผ่อนเกม โดนทีเด็ด นอร์ท<placeName>กรุงเทพ</placeName> ไล่ตีเจ๊า ช่วงท้ายเกมจากจุดโทษเป็น 2-2 แต่ยังปิดฉากเลกแรก ด้วยการนำเป็นจ่าฝูงภาค<placeName>กรุงเทพ</placeName>ปริมณฑล ศึกลูกหนังลีกภูมิภาค ดิวิชั่น 2 นัดตกค้าง เมื่อวันที่20 มิ.ย.52 ที่ผ่านมา</lead>
<neck></neck>
<body><p>การแข่งขันฟุตบอลลีกภูมิภาค ดิวิชั่น 2 ภาค<placeName>กรุงเทพ</placeName>และปริมณฑล คู่ตกค้าง ที่เลื่อนการแข่งขันมาและเป็นนัดสุดท้ายของเลกแรก ที่สนามกีฬา<placeName><prefix>จังหวัด</prefix>นนทบุรี</placeName> เมื่อวันที่ 20 มิ.ย.52 ที่ผ่านมา เป็นการพบกันระหว่างทีมจ่าฝูง "ตราชฎา" ราชประชา พบกับ ว.นอร์ท<placeName>กรุงเทพ</placeName> ทีมอันดับ 7 ของตาราง</p>
<p> เริ่มเกมครึ่งแรกทั้งสองทีมยังไม่ผลีผลามเล่นกัน อย่างระวัง จนถึงนาที 10 ราชประชาได้ลุ้นก่อน เมื่อ กรพรหม จรูญพงศ์ เตะมุมทางขวา ปราโมทย์ ใจรอบรู้ โกล์ของนอร์ทกรุงเทพ ปัดไม่พ้นมาเข้าทางของโคเน่ กองหน้าของทีมตราชฎา หวดเผาขนออกข้างไปนิดเดียว</p>
<p> ถัดมาแค่ 2 นาที นอร์ท<placeName>กรุงเทพ</placeName> ก็มีโอกาสบ้าง เศกสรรค์ ปิตุรัตน์ กองหน้าตัวเก๋าส่องไกลระยะ 18 หลาแต่ไปตรงตัว ถีรชาติ ยิ้มทอง รับเข้าซองไม่มีปัญหา เกมส่วนใหญ่ยังคงสู้กันกลางสนาม น. 18 สุภัทร อ้นทอง กัปตันราชประชาลองส่องไกล 20 หลาก็ไม่ผ่านมือ ปราโมทย์ โกล์ของนอร์ท<placeName>กรุงเทพ</placeName></p>
<p> อีกสามนาทีต่อมากองเชียร์ของนอร์ท<placeName>กรุงเทพ</placeName> ได้ลุ้นกันสุดตัว เมื่อ เอกสิทธิ์ สุดสวาท มิดฟิลด์ของ นอร์ท<placeName>กรุงเทพ</placeName> ปั่นด้วยเท้าขวาระยะเกือบ 20 หลาบอลโค้งกำลังจะเสียบสามเหลี่ยมเสาสอง แต่ถูก ถีรชาติ โกล์ของราชประชา ลอยพุ่งปัดไว้อย่างสุดสวย </p>
<p> เกมยังคงแลกกันอย่างสนุก น.35 ทีมตราชฎาก็ได้ลุ้นที่จะขึ้นนำอีกครั้ง เมื่อ กรพรหม เปิดเตะมุมทางขวาไปกลางประตู นักเตะทั้งสองทีมขึ้นแย่งโหม่ง แต่บอลไปตกใส่เท้า สุภัทร กัปตันทีมราชประชา ก่อนพลิกตัวดวลเดี่ยวกับปราโมทย์ โกล์ของนอร์ทกรุงเทพ แต่ดันยิงไปติดตัว ก่อนจะถุดเคลียร์ออกมาได้</p>
<p> จากนั้น ราชประชา ก็เริ่มที่จะโหมบุกเป็นระลอก แต่ยังทำอะไรไม่ถนัดนักถูกกองหลังของ นอร์ท<placeName>กรุงเทพ</placeName> ช่วยกันสกัดเอาไว้ได้หมด และพยายามหาโอกาสโต้กลับเป็นระยะ ก่อนหมดครึ่งแรกเสมอกันอยู่0-0</p>
<p> ครึ่งหลัง ราชประชา โหมเดินหน้าใส่ทันที น.51 กองเชียร์เจ้าถิ่นตราชฎา ก็ได้เฮสมใจ เมื่อ ตามีซี หะยียุโซ๊ะ รับบอลทางกราบซ้ายกระชากเข้าไปในกรอบเขตโทษ เปิดบอลเลียดไปกลางประตูให้โคเน่ เข้าชาร์ตแบโล่งๆ ไม่เหลือให้ราชประชาขึ้นนำ 1-0</p>
<p> หลังขึ้นนำราชประชาเปลี่ยนเอากรพรหม จรูญพงศ์ ออกให้ ประกิต ดีพร้อม ลงไปคุมเกมแทน ขณะที่นอร์ท<placeName>กรุงเทพ</placeName> ก็ปรับทัพถอด อภิวัฒน์ เพิ่งประโคน ออกให้ปฐมพร เสือสกุล ลงไปแทน น.58 สิทธิโชค ฟองกำแหง ของนอร์ท<placeName>กรุงเทพ</placeName> รับเหลืองแรกเมื่อไปเสียบประกิต ดีพร้อม</p>
<p> น.63 นอร์ทกรุงเทพ มีโอกาสที่จะตีเสมอเมื่อปฐมชัย เสือสกุล ได้ลูกชุลมุลหน้าประตูหลุดมาเข้าทางแต่ดันยิงข้ามคานไปนิดเดียว ถัดมาอีก 2 นาที กลายเป็นกองเชียร์ ราชประชา ที่ได้กันสนั่นอีกครั้งเมื่อ ตามีซี หะยียุโซ๊ะ กองหน้าของตราชฎา หลุดกับดักล้ำหน้าทางกราบขวากระชาเข้าไปยิงมุมแคบเสาแรกให้ ราชประชา หนีไป 2-0</p>
<p> หลังขึ้นนำ ราชประชา ก็เพลาเกมลงพยายามเล่นช้า น.77 สุริยา จุพะลัง กองหลังก็รับใบเหลือง เมื่อกรรมการมองว่าถ่วงเวลาไม่ยอมเล่นบอลจากจังหวะได้ทุ่ม น.81 นอร์ท<placeName>กรุงเทพ</placeName> ที่พยายามเดินเกมรุกเพื่อทวงประตูคืนก็ประสบความสำเร็จจนได้ เมื่อปฐมชัย เสือสกุล ได้จังหวะสบไกลระยะนอกเขตเขตระยะ 20 หลาบทางกราบซ้ายบอลพุ่งเลียดเข้าประตูอย่างสวยงามให้นอร์ทกรุงเทพไล่ตามมา เป็น 1-2</p>
<p> จากนั้นเกมก็เริ่มที่จะมีการกระทบกระทั่งบ่อยขึ้น นอร์ทกรุงเทพโหมโยนบอลใส่เป็นระลอก เพื่อหวังตีเสมอให้ได้จนมาถึง น.90 กองเชียร์เจ้าถิ่นก็เงียบกริบ เมื่อ เศกสรรค์ ปิตุรัตน์ ได้บอลหลุดเข้าไปในกรอบเขตโทษและถูก ดาวูด้า เตะข้างหลังล้มลงกลายเป็นจุดโทษ เอกสิทธิ์ สุดสวาท รับหน้าที่ไม่พลาดยิงให้นอร์ท<placeName>กรุงเทพ</placeName>ตีเสมอ 2-2 จบเกม ราชประชา เสมอกับ นอร์ท<placeName>กรุงเทพ</placeName> ไปอย่างสุดมัน 2-2 แต่ยังนำเป็นจ่าฝูงภาค<placeName>กรุงเทพ</placeName>ปริมณฑลต่อไป</p>
<p> พล.ท. หม่อมหลวง สุปรีดี ประวิตร ประธานสโมสรราชประชา กล่าวว่า "น่าเสียดายตอนนำ 2-0 น่าจะรักษาสกอร์ไว้ได้ แต่พอผ่อนเกมกลับโดนไล่มา 1-2 และมาเสียจุดโทษอีก ซึ่งน่าเสียดายมากน่าจะเก็บสามคะแนนเต็ม แต่ไม่เป็นไรเอาไว้ว่ากันใหม่ในเลกหลัง"</p>
<p> ธร สรภูมิ ผู้ช่วยโค้ชราชประชา กล่าวว่า "ภาพรวมก็พอใจ แต่ไม่น่ามาเสียจุดโทษช่วงท้ายเกม เด็กขาดสมาธิทำให้ไม่สามารถเก็บสามคะแนนตามที่หวังไว้ได้"</p>
<p> ด้านกฤษณ์ สิงห์ปรีชา โค้ชนอร์ทกรุงเทพ กล่าวว่า เกมนี้สูสี กดดันทั้งสองทีม วันนี้แบ่งแต้มได้พอใจแล้ว เพราะเตรียมตัวมาดี"</p>
<p> สำหรับการแข่งขันฟุตบอลลีกภูมิภาค ดิวิชั่น 2 จะพักเลกแรก และกลับมาเตะกันใหม่พร้อมกันทั้ง 5 ภาค ตั้งแต่วันที่ 4 ก.ค.52 เป็นต้นไป</p></body>
</news>
