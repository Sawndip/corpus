<teiHeader>
<fileDesc>
<titleStmt>
  <title>วันนี้ตรวจร่างกาย!โอเว่นจ่อซบผี  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-07-03 13:57:25  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090703_072.html  </bibl>
</sourceDesc>
</fileDesc>
</teiHeader>
<news>
<headline>วันนี้ตรวจร่างกาย!โอเว่นจ่อซบผี</headline>
<lead>แหล่งข่าววง ไมเคิ่ล โอเว่น แย้ม หัวหอกมากประสบการณ์ สุดกระสันย้ายซบ "ปีศาจแดง" แมนเชสเตอร์ ยูไนเต็ด ที่ยื่นข้อเสนอเข้ามาแบบสุดช็อก เชื่อจะเป็นโอกาสที่ยอดเยี่ยมในการเรียกชื่อเสียงและความมั่นใจเก่าๆ กลับมา โดยตอนนี้รอแค่การตรวจร่างกายให้ผ่าน ก็จะจรดปากกาเซ็นกันได้ทันที</lead>
<neck></neck>
<body><p>"เดอะ ซัน" แท็บลอยด์เล่มดังของ<placeName>อังกฤษ</placeName> ประโคมข่าวจากแหล่งข่าวใกล้ชิดของ ไมเคิ่ล โอเว่น กองหน้าดีกรีบัลลง ดอร์ ที่กลายเป็นนักเตะไร้สังกัดอยู่ในขณะนี้ ว่า ตอนนี้สามารถบรรลุข้อตกลงในการย้ายไปร่วมทีม แมนเชสเตอร์ ยูไนเต็ด มหาอำนาจลูกหนังพรีเมียร์ลีก ได้เรียบร้อยแล้ว และกำลังคาดหวังจะให้การดำเนินการทุกอย่างลุล่วงไปให้เร็วที่สุด</p>
<p>รายงานข่าวระบุว่า หัวหอกร่างเล็ก จะยอมลดค่าเหนื่อยลง 50 เปอร์เซ็นต์ มาอยู่ที่ 50,000 ปอนด์ (ราว 2.8 ล้านบาท) ต่อสัปดาห์ บวกกับโบนัสอื่นๆ จากการลงสนาม และยิงประตูได้ แต่อุปสรรคสำคัญคือ โอเว่น ต้องผ่านการตรวจร่างกายแบบเข้มข้นในวันศุกร์นี้ ก่อนที่จะได้เซ็นสัญญากันอย่างเป็นทางการต่อไป</p>
<p>การคว้าตัว โอเว่น มาร่วมทีมถือเป็นการเสี่ยงพอสมควรสำหรับ เซอร์ อเล็กซ์ เฟอร์กูสัน บรมกุนซือ "ปีศาจแดง" เนื่องจากหัวหอกวัย 29 ปีมีปัญหาบาดเจ็บรบกวนมาตลอดอาชีพการค้าแข้ง อย่างไรก็ตาม รายงานข่าวระบุว่าในเบื้องต้นนั้น "เบเบี้โกล์" ผ่านการตรวจสภาพของหัวเข่าที่ได้รับบาดเจ็บบ่อยครั้งไปได้ด้วยดีเมื่อวัน พฤหัสบดีที่ 2 ก.ค.ที่ผ่านมา และเตรียมเดินทางไปยังเมืองแมนเชสเตอร์ เพื่อเข้ารับการตรวจร่างกายอย่างเป็นทางการต่อไป</p>
<p>ทั้งนี้ นายใหญ่แห่งถิ่น โอลด์ แทร็ฟฟอร์ด กำลังต้องการเสริมเกมรุกหลังจากเสีย คริสเตียโน่ โรนัลโด้ และ คาร์ลอส เตเวซ 2 ดาวดังออกไปในช่วงปิดฤดูกาลนี้ แถมยังพลาดได้ตัวเป้าหมายอันดับ 1 อย่าง คาริม เบนเซม่า กองหน้า โอลิมปิก ลียง อีกด้วย ก่อนจะมาลงเอยที่ โอเว่น ในที่สุด ขณะที่การย้ายเข้ารัง "ปีศาจแดง" ของดาวยิงร่างเล็ก อาจสร้างความไม่พอใจให้กับแฟนบอลของ ลิเวอร์พูล อริสำคัญ หลังเจ้าตัวเป็นเด็กปั้นจากศูนย์เยาวชนของ "หงส์แดง" และยังค้าแข้งในทีมชุดใหญ่อยู่ถึง 8 ปีเลยทีเดียว</p>
<p>แหล่งข่าวคนใกล้ชิดของดาวยิงวัย 29 ปี ระบุว่า " มันเหลือเชื่อมาก ไมเคิ่ล กำลังพิจารณาในการย้ายไปอยู่กับ ฮัลล์ ซิตี้ อยู่ แต่แล้ว แมนเชสเตอร์ ยูไนเต็ด ก็เข้ามา มันเป็นแรงกระตุ้นใหม่ที่เขากำลังต้องการอยู่พอดี และตอนนี้เขาก็หวังอย่างยิ่งว่าทุกอย่างจะสามารถตกลงกันได้เรียบร้อยในที่ สุด "</p>
<p>การย้ายทีมแบบเหนือความคาดหมายครั้งนี้ เกิดขึ้นหลังจากที่ทีม "ปีศาจแดง" ต้องพลาดการได้ตัว คาริม เบนเซม่า กองหน้าดาวโรจน์จาก โอลิมปิก ลียง รวมทั้งการเสีย คริสเตียโน่ โรนัลโด้ และ คาร์ลอส เตเวซ 2 ดาวดังคนสำคัญออกไปในช่วงปิดฤดูกาลนี้</p>
<p>ในขณะเดียวกัน สถานการณ์ของอดีตสตาร์ ลิเวอร์พูล และ เรอัล มาดริด กำลังตกที่นั่งลำบาก หลังจากหมดสัญญากับ นิวคาสเซิ่ล ไปเมื่อวันที่ 1 ก.ค.ที่ผ่านมา และกำลังได้รับความสนใจจาก สโต๊ค ซิตี้, ฮัลล์ ซิตี้ และ เอฟเวอร์ตัน รวมถึงทีมจากต่างประเทศอย่าง โอลิมเปียกอส แต่ล่าสุดเมื่อมีข้อเสนอจาก โอลด์ แทรฟฟอร์ด เข้ามา โอเว่น จึงรีบคว้าเอาไว้ทันที </p></body>
</news>
