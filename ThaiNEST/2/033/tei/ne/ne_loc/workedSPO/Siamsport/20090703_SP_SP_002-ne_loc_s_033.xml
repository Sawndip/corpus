<teiHeader>
<fileDesc>
<titleStmt>
  <title>ลาปอร์ต้าเผยเชสเป็นเป้าหมายบาร์ซ่า  </title>
  <author>สยามกีฬา  </author>
</titleStmt>
<publicationStmt>
  <publisher>สยามกีฬา  </publisher>
  <pubPlace>http://www.siamsport.co.th/  </pubPlace>
  <date>2009-07-03 17:22:52  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.siamsport.co.th/Sport_Football/090703_089.html  </bibl>
</sourceDesc>
</fileDesc>
</teiHeader>
<news>
<headline>ลาปอร์ต้าเผยเชสเป็นเป้าหมายบาร์ซ่า</headline>
<lead>โจน ลาปอร์ต้า ประธานสโมสร บาร์เซโลน่า เผย เชส ฟาเบรกาส กองกลางตัวเก่ง อาร์เซน่อล เป็นเป้าหมายอันดับ 1 ของต้นสังกัดในซัมเมอร์นี้ และนักเตะก็อยากย้ายมายังถิ่นคัมป์ นู เช่นกัน ชี้ทุกคนในทีม "เจ้าบุญทุ่ม" ต้องการดาวเตะวัย 22 ปี แต่ยอมรับเป็นเรื่องยากที่จะกระชากตัวจาก "ไอ้ปืนใหญ่"</lead>
<neck></neck>
<body><p>โจน ลาปอร์ต้า ประธานสโมสร "เจ้าบุญทุ่ม" บาร์เซโลน่า แห่งศึกลา ลีกา <placeName>สเปน</placeName> ออกมากล่าวเมื่อวันศุกร์ที่ 3 กรกฎาคม ที่ผ่านมา ว่า เชส ฟาเบรกาส ยอดมิดฟิลด์กัปตันทีม "ไอ้ปืนใหญ่" อาร์เซน่อล สโมสรยักษ์ใหญ่แห่งศึกพรีเมียร์ลีก เป็นเป้าหมายอันดับ 1 ของต้นสังกัดในช่วงซัมเมอร์นี้ และตัวนักเตะเองก็อยากย้ายกลับมาค้าแข้งในถิ่นคัมป์ นู เช่นกัน</p>
<p>บาร์ซ่า ให้ความสนใจดาวเตะทีมชาติสเปน วัย 22 ปี มานานแล้ว หลังจากที่กองกลางตัวเก่งโชว์ฟอร์มได้อย่างยอดเยี่ยมมาตลอด นับตั้งแต่ย้ายจากถิ่นคัมป์ นู ไปร่วมทีม อาร์เซน่อล เมื่อ 6 ปีก่อน และจากการที่ "เจ้าบุญทุ่ม" ยังไม่ได้จ่ายเงินก้อนโตคว้าใครมาร่วมทีมในช่วงซัมเมอร์นี้ ทำให้ ลาปอร์ต้า อยากได้ตัว ฟาเบรกาส มาเสริมทัพอย่างเต็มที่ </p>
<p>"เชส ฟาเบรกาส มีดีเอ็นเอของ บาร์เซโลน่า ในร่างกายเขา และเรารู้ว่าเขาต้องการเล่นให้กับสโมสรนี้ ในตอนนี้เขาเป็นผู้นำที่ อาร์เซน่อล และเป็นนักเตะสำคัญมากสำหรับพวกเขา แต่ เชส เป็นที่ต้องการของผม เป็นที่ต้องการของ เป๊ป กวาร์ดิโอล่า และเป็นที่ต้องการของ ซิกิ เบกิริสไตน์" </p>
<p>"เรากำลังพยายามอย่างเต็มที่ในเรื่องนี้ แต่ในขณะเดียวกันเราก็ให้ความเคารพอย่างยิ่งกับ อาร์เซน่อล เรามีความสัมพันธ์อันดีกับ อาร์เซน่อล ดังนั้น มันจะไม่ใช่เรื่องง่ายที่จะพูดคุยกับพวกเขา" ลาปอร์ต้า กล่าว </p></body>
</news>
