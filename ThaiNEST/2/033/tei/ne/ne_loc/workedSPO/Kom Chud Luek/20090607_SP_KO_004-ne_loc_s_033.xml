<teiHeader>
<fileDesc>
<titleStmt>
  <title>หงส์ชนะใจจอห์นสัน-สู้ค่าตัวซิลบา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-07 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090607/16046/%e0%b8%ab%e0%b8%87%e0%b8%aa%e0%b9%8c%e0%b8%8a%e0%b8%99%e0%b8%b0%e0%b9%83%e0%b8%88%e0%b8%88%e0%b8%ad%e0%b8%ab%e0%b9%8c%e0%b8%99%e0%b8%aa%e0%b8%b1%e0%b8%99%e0%b8%aa%e0%b8%b9%e0%b9%89%e0%b8%84%e0%b9%88%e0%b8%b2%e0%b8%95%e0%b8%b1%e0%b8%a7%e0%b8%8b%e0%b8%b4%e0%b8%a5%e0%b8%9a%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>หงส์ชนะใจจอห์นสัน-สู้ค่าตัวซิลบา</headline>
<lead>แม้ ลิเวอร์พูล รองแชมป์พรีเมียร์ลีก <placeName>อังกฤษ</placeName> กำลังประสบปัญหาทางการเงินจากการก่อหนี้ของ ทอม ฮิคส์ และ จอร์จ ยิลเลตต์ จูเนียร์ 2 เจ้าของทีมร่วมชาวอเมริกัน ทว่า "หงส์แดง" กลับใกล้ได้ตัว เกลน จอห์นสัน แบ็กขวาทีมชาติ<placeName>อังกฤษ</placeName> มาจาก ปอร์ทสมัธ ทีมอันดับ 14 ด้วยค่าตัว 10 ล้านปอนด์ (500 ล้านบาท) เนื่องจากแบ็กขวาวัยเบญจเพสผู้นี้ ตัดสินใจไม่ไปอยู่กับ เชลซี แชมปเอฟเอ คัพ และอดีตต้นสังกัดเก่า</lead>
<neck></neck>
<body><p> โดย จอห์นสัน พร้อมจะเซ็นสัญญาว่าจ้างทันที หลังจากเสร็จภารกิจรับใช้ "สิงโตคำราม" ในศึกฟุตบอลโลก 2010 รอบคัดเลือก โซนยุโรป กลุ่ม 6 กับ อันดอร์รา ที่<placeName><prefix>สนาม</prefix>เวมบลีย์</placeName> ของตัวเอง ในคืนวันพุธที่ 10 มิ.ย.นี้</p>
<p>ส่งผล ให้ ราฟาเอล เบนิเตซ ผู้จัดการทีม แม้จะพลาดตัว แกเร็ธ แบร์รี อดีตกองกลางกัปตันทีมแอสตัน วิลล่า ทีมอันดับ 6 และหนึ่งในสองเป้าหมายหลัก ที่ตัดสินใจไปอยู่กับ แมนฯ ซิตี้ ทีมอันดับ 10 ทว่ามาแก้ตัวสำเร็จในการเซ็นสัญญากับ จอห์นสัน โดย "ราฟา" ซื้อใจฟูลแบ็กผู้นี้ ด้วยการรับประกันว่าเขาคือตัวเลือกหลักสำหรับผู้เล่นตำแหน่งแบ็กขวาของ "ลิเวอร์เบิร์ด" ในฤดูกาลแข่งขันใหม่ ขณะที่ คาร์โล อันเชล็อตติ กุนซือคนใหม่ของ "สิงห์บลู" ไม่การันตีให้ และ จอห์นสัน ก็เคยมีประสบการณ์นั่งสำรองมาแล้วในถิ่นสแตมฟอร์ด บริดจ์</p>
<p>ขณะเดียวกัน "ปาปา เบนิเตซ" ก็พร้อมสู้ค่าตัว ดาวิด ซิลบา ปีกทีมชาติสเปน ชุดแชมป์ "ยูโร 2008" ที่เดิมเสนอซื้อจาก บาเลนเซีย ทีมอันดับ 6 <placeName>สแปนิช</placeName> ลาลีกา และอดีตต้นสังกัดเก่า ในราคา 15 ล้านปอนด์ (750 ล้านบาท) โดยจะเพิ่มให้เป็น 18 ล้านปอนด์ (900 ล้านบาท) ส่งผลให้ ฮูลิโอ ลอเรนเต้ ผู้จัดการส่วนตัวของปีกวัย 23 ปีผู้นี้ ขอเวลาตัดสินใจใหม่ ทั้งที่เพิ่งพบกับ มิเกล พาราเดซ และฮอร์เก วัลดาโน 2 ผู้บริหารของ รีล มาดริด รองแชมป์สแปนิช ลาลีกา เป็นเวลาถึง 90 นาที เมื่อสัปดาห์ก่อน</p></body>
</news>
