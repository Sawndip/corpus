<teiHeader>
<fileDesc>
<titleStmt>
  <title>"บิ๊ก-เอฟ"ควงคิว สู้สนุ้กเวิลด์เกมส์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090702/19024/%e0%b8%9a%e0%b8%b4%e0%b9%8a%e0%b8%81%e0%b9%80%e0%b8%ad%e0%b8%9f%e0%b8%84%e0%b8%a7%e0%b8%87%e0%b8%84%e0%b8%b4%e0%b8%a7%e0%b8%aa%e0%b8%b9%e0%b9%89%e0%b8%aa%e0%b8%99%e0%b8%b8%e0%b9%89%e0%b8%81%e0%b9%80%e0%b8%a7%e0%b8%b4%e0%b8%a5%e0%b8%94%e0%b9%8c%e0%b9%80%e0%b8%81%e0%b8%a1%e0%b8%aa%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>"บิ๊ก-เอฟ"ควงคิว สู้สนุ้กเวิลด์เกมส์</headline>
<lead>สอยคิว<placeName>ไทย</placeName>ส่ง 2 จอมแม่นแห่งยุค "บิ๊ก สระบุรี" อรรถสิทธิ์ มหิทธิ กับ "เอฟ นครนายก" เทพไชยา อุ่นหนู เดินทางลุยศึกเวิลด์เกมส์ 2009 ที่<placeName>ไต้หวัน</placeName> "เฮียฮง" สุนทร จารุมนต์ ประชาสัมพันธ์สมาคม มั่นใจทั้งคู่จะสร้างผลงานที่ดีที่สุดกลับมาได้</lead>
<neck></neck>
<body><p>นายสุนทร จารุมนต์ ประชาสัมพันธ์สมาคมกีฬาบิลเลียดแห่ง<placeName><prefix>ประเทศ</prefix>ไทย</placeName> เปิดเผยว่า สมาคมได้รับจดหมายเชิญจากฝ่ายจัดการแข่งขันกีฬาสนุกเกอร์ในศึก "เวิลด์เกมส์ 2009" ที่<placeName>ไต้หวัน</placeName> ระหว่างวันที่ 20-27 กรกฎาคมนี้ ให้ส่งนักกีฬาเข้าร่วมการแข่งขัน เนื่องจากเป็นแมทช์ใหญ่ระดับโลก 4 ปีมีแค่ครั้งเดียว แถมหลายชนิดกีฬาที่แข่งขันในครั้งนี้มีสิทธิ์จ่อเข้ากีฬาโอลิมปิกในอนาคต ล่าสุดสมาคมตัดสินใจส่ง "บิ๊ก สระบุรี" อรรถสิทธิ์ มหิทธิ อดีตแชมป์สมัครเล่นโลกปี 2550 และ "เอฟ นครนายก" เทพไชยา อุ่นหนู แชมป์สมัครเล่นโลกปี 2551 เดินทางไปแข่งขันในรายการนี้แล้วในประเภทเดี่ยวชาย</p>
<p>"หลังจากทั้ง บิ๊ก และเอฟ สร้างผลงานเป็นที่ประจักษ์ด้วยการคว้าแชมป์สมัครเล่นโลกมาได้ทั้งคู่ จนทำให้ฝ่ายจัดการแข่งขันเชิญมายังสมาคม โดยรายการดังกล่าวจะมีนักแทงฝีมือดีจากทั่วโลกเดินทางเข้าร่วม ไม่ว่าจะเป็น <placeName>อังกฤษ</placeName> <placeName>สกอตแลนด์</placeName> <placeName>เวลส์</placeName> <placeName>จีน</placeName> <placeName>ฮ่องกง</placeName> <placeName>ยูเออี</placeName> และ<placeName>ไทย</placeName> เพื่อค้นหาผู้มีผลงานดีสุดคว้า "แชมป์" ในรายการนี้ ส่วนตัวตั้งความหวังว่าทั้ง บิ๊ก และเอฟ จะใช้ประสบการณ์และความสามารถที่มีอยู่ฝ่าฟันอุปสรรคเข้าไปเล่นรอบลึกๆ ได้ โดยเฉพาะ บิ๊ก เพิ่งคว้าแชมป์สนุกเกอร์<placeName>ไทยแลนด์</placeName>แรงกิ้ง รายการที่ 3 ที่<placeName>นครสวรรค์</placeName>มา น่าจะใช้ความเก๋าที่มีอยู่คว้าเหรียญรางวัลกลับมาได้"</p>
<p>ขณะ ที่ อรรถสิทธิ์ เผยว่า เวลานี้ฟิตซ้อมเต็มที่เพราะเหลือเวลาอีก 1 เดือนจะเดินทางไปแข่งขันสนุกเกอร์อาชีพที่<placeName><prefix>ประเทศ</prefix>อังกฤษ</placeName>แล้ว จึงต้องพยายามมุ่งมั่นเป็นพิเศษ โดยเฉพาะศึกเวิลด์เกมส์ที่จะถึงนี้ถือเป็นแมทช์ใหญ่ระดับโลกที่ได้รับความ ไว้วางใจจากผู้ใหญ่ในสมาคมให้เดินทางไปแข่งขัน ส่วนตัวตั้งใจว่าจะไม่ให้ตกรอบแรก จากนั้นจะคิดทีละช็อตทำหน้าที่ตัวเองให้ดีที่สุดเพื่อไม่ต้องการกดดันตัวเอง และคว้าเหรียญรางวัลกลับมาให้ได้</p>
<p>ด้าน เทพไชยา กล่าวว่า พร้อมเต็มที่กับการแข่งขันครั้งนี้ ส่วนใหญ่คู่แข่งคงเป็นชาติจากยุโรป ทั้ง <placeName>อังกฤษ</placeName> <placeName>เวลส์</placeName> และ<placeName>สกอตแลนด์</placeName> รวมไปถึง<placeName>จีน</placeName> ที่มีนักสนุกเกอร์ฝีมือดีหลายคน คงจะพยายามควบคุมสมาธิและรักษาฟอร์มการเล่นให้ดีเช่นเดิม อย่างไรก็ตามหากโชคดีในการจับสลากแบ่งสายก็น่าจะทะลุเข้าไปสู่รอบลึกๆ ได้เหมือนกัน</p></body>
</news>
