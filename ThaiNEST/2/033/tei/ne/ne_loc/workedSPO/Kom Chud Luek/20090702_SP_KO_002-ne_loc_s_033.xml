<teiHeader>
<fileDesc>
<titleStmt>
  <title>"โค้ชเช"ฉุนเตะไทยน้ำหนักเกินศึกเทควันโดม.โลก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.komchadluek.net/detail/20090702/19143/%e0%b9%82%e0%b8%84%e0%b9%89%e0%b8%8a%e0%b9%80%e0%b8%8a%e0%b8%89%e0%b8%b8%e0%b8%99%e0%b9%80%e0%b8%95%e0%b8%b0%e0%b9%84%e0%b8%97%e0%b8%a2%e0%b8%99%e0%b9%89%e0%b8%b3%e0%b8%ab%e0%b8%99%e0%b8%b1%e0%b8%81%e0%b9%80%e0%b8%81%e0%b8%b4%e0%b8%99%e0%b8%a8%e0%b8%b6%e0%b8%81%e0%b9%80%e0%b8%97%e0%b8%84%e0%b8%a7%e0%b8%b1%e0%b8%99%e0%b9%82%e0%b8%94%e0%b8%a1.%e0%b9%82%e0%b8%a5%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>"โค้ชเช"ฉุนเตะ<placeName>ไทย</placeName>น้ำหนักเกินศึกเทควันโดม.โลก</headline>
<lead>"โค้ชเช" เช ยอง ซอก ผู้ฝึกสอนเทควันโด ม.โลก ที่<placeName>เซอร์เบีย</placeName> สุดฉุน ธนาวุฒิ กลิ่นขจร จอม<placeName>ไทย</placeName>เตะน้ำหนักเกินอื้อ 4 กก. ทั้งที่จะแข่งในวันรุ่งขึ้น (3 ก.ค.) สั่งลงโทษหนัก ก่อนรีดจนซีดลงมาเท่าพิกัด ด้าน "เจ้าแม็ก" ชัชวาล ขาวละออ กร้าวงานนี้มีลุ้นถึงรอบลึก ขณะที่ "น้องสอง" บุตรี เผือดผ่อง ชี้ไม่เคยเห็นฟอร์มคู่แข่ง ขอทำหน้าที่แต่ละรอบให้ดีที่สุด</lead>
<neck></neck>
<body><p>ความเคลื่อนไหวการแข่งขันกีฬามหาวิทยาลัยโลก ครั้งที่ 25 จาก<placeName><prefix>กรุง</prefix>เบลเกรด</placeName> <placeName><prefix>ประเทศ</prefix>เซอร์เบีย</placeName> ล่าสุดเมื่อ 2 ก.ค. ทัพนักกีฬากรีฑาทีมชาติ<placeName>ไทย</placeName> ได้เดินทางถึงหมู่บ้านนักกีฬาแล้ว ในเวลาประมาณ 11.30 น. ตามเวลาท้องถิ่น ซึ่งช้ากว่า<placeName><prefix>ประเทศ</prefix>ไทย</placeName> 5 ชั่วโมง ทันทีที่เดินทางมาถึง “แฝดเล็ก” พล.ต.ต.ศุภณัฐ อริยะมงคล ผู้ฝึกสอน ก็สั่งให้นักกีฬาเข้าพักผ่อนในห้องของตัวเองทันที</p>
<p>ด้านความพร้อมทัพนัก กีฬาเทควันโด<placeName>ไทย</placeName> ล่าสุดยังคงปักหลักซ้อมภายในหมู่บ้านนักกีฬา ซึ่งพบว่า 2 จอมเตะ<placeName>ไทย</placeName> “เจ้าแม็ก” ชัชวาล ขาวละออ และ ธนาวุฒิ กลิ่นขจร ที่มีโปรแกรมลงแข่งวันแรก 3 ก.ค.นี้ ยังมีน้ำหนักตัวเกินอยู่ โดยชัชวาลเกินอยู่ประมาณ 1 กก. ส่วนธนาวุฒิ เกินร่วม 4 กก. ส่งผลให้ “โค้ชเช” เช ยอง ซอก ผู้ฝึกสอนชาว<placeName>เกาหลีใต้</placeName> ยัวะจัดสั่งลงโทษหนัก เนื่องจากก่อนหน้านี้ได้กำชับให้ทุกคนคุมน้ำหนักตัวเอง ไม่ให้เกินเกณฑ์มาโดยตลอด อย่างไรก็ตาม นักกีฬาทั้งหมด สามารถลดน้ำหนักตัวให้เท่าพิกัด ได้ทันก่อนการขึ้นตาชั่ง ในช่วงเย็นของวันที่ 2 ก.ค.แล้ว</p>
<p>ชัชวาล กล่าวถึงการแข่งขันว่า รอบแรกเจอนักกีฬาจาก<placeName>ยูเครน</placeName> เป็นหน้าใหม่ ไม่เคยเห็นฟอร์มมาก่อน แต่เชื่อว่าน่าจะผ่านได้ ส่วนในรอบลึกๆ ที่คาดว่าจะเจอกับนักกีฬา<placeName>เกาหลีใต้</placeName> รอบรองชนะเลิศนั้น ก็ยังมั่นใจว่าผ่านได้อีกเช่นกัน เพราะนักกีฬาคนนี้คือ ชอน ยอง เป็นคู่ซ้อมให้กับตนมาตลอด ในการเดินทางไปเก็บตัวที่<placeName><prefix>ประเทศ</prefix>เกาหลีใต้</placeName> ช่วงหลังๆ ที่ผ่านมา ถือว่ารู้สไตล์การเล่นดี ไม่น่าเป็นห่วง</p>
<p>ด้าน “น้องสอง” บุตรี เผือดผ่อง ฮีโร่เหรียญเงินโอลิมปิกเกมส์ 2008 ที่จีน กล่าวว่า ไม่รู้สึกหนักใจ เพราะไม่รู้จักคู่แข่งเลยว่ามีดีกรีอะไรบ้าง ขอทำเต็มที่ทีละรอบพอแล้ว ส่วนอาการบาดเจ็บที่เข่าซ้าย ตอนนี้ดีขึ้น รอบแรกๆ ก็คงจะพยายามเล่นแบบป้องกันตัวเองไม่ให้เจ็บเพิ่มมากที่สุด</p></body>
</news>
