<teiHeader>
<fileDesc>
<titleStmt>
  <title>ธปท.ตื๊อแบงก์นอกลดดอกกู้  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-28 05:15:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/8978  </bibl>
</sourceDesc>
</fileDesc>
</teiHeader>
<news>
<headline>ธปท.ตื๊อแบงก์นอกลดดอกกู้</headline>
<lead>แบงก์ชาติ เรียกประชุมหารือ สมาคมธนาคารต่างประเทศ ขอให้พิจารณาปรับลดดอกเบี้ยเงินกู้ ให้เหมาะสม และให้เข้าร่วมโครงการค้ำประกันสินเชื่อกับ บสย. หลังกล่อมแบงก์<placeName>ไทย</placeName> ลดส่วนต่างดอกเบี้ย ...</lead>
<neck></neck>
<body><p>นายเกริก วณิกกุล ผู้ช่วยผู้ว่าการสายนโยบายสถาบันการเงินธนาคารแห่งประเทศไทย (ธปท.) เปิดเผยว่า เมื่อวันที่ 25 พ.ค.ที่ผ่านมา ธปท.ได้เรียกประชุมหารือร่วมกับคณะกรรมการบริหารของสมาคมธนาคารต่างประเทศในเรื่องที่เคยหารือกับสมาคมธนาคาร<placeName>ไทย</placeName> ไม่ว่าจะเป็นเรื่องการพิจารณาปรับลดดอกเบี้ยเงินกู้ ให้เหมาะสมกับความเสี่ยง การงดเว้นเก็บค่าธรรมเนียม การรีไฟแนนซ์ ชั่วคราว รวมทั้งการเปิดโอกาสให้ธนาคารต่างประเทศเข้าร่วมโครงการค้ำประกันสินเชื่อกับบรรษัทค้ำประกันสินเชื่ออุตสาหกรรมขนาดย่อม (บสย.)</p>
<p>"เราต้องการหารือกับธนาคารต่างประเทศใน 3 เรื่องเหมือนกับที่เคยหารือกับสมาคมธนาคาร<placeName>ไทย</placeName> ส่วนรายละเอียดเขาจะทำได้แค่ไหนเพียงไรก็ให้กลับไปพิจารณาดูแล้วค่อยตอบกลับมา เพราะเราหารือกันโดยการดูข้อมูล คุยด้วยเหตุผล ไม่มีการบังคับ และก็อยากเปิดโอกาสให้เขาเข้าร่วมโครงการกับ บสย.ด้วย ส่วนเขาจะร่วมหรือไม่อยู่ที่เขา เพราะต้องเข้าใจพอร์ตสินเชื่อเขาด้วยว่าต่างจากของธนาคาร<placeName>ไทย</placeName>" นายเกริกกล่าว</p>
<p>นายเกริกเปิดเผยว่า หลังจากหารือร่วมกับสมาคมธนาคาร<placeName>ไทย</placeName>ไปก่อนหน้านี้แล้ว ถือว่าผลตอบรับในด้านการปรับลดดอกเบี้ยเงินกู้ค่อนข้างดี เพราะหลังจากหารือกันถึงต้นทุนดอกเบี้ยกับความเสี่ยงที่เหมาะสมให้ทุกแห่งกลับไปพิจารณาแล้ว ธนาคารแห่งไหนสามารถปรับลดได้ก็มีประกาศปรับลดไปแล้ว ซึ่งเป็นการตอบรับนโยบายโดยที่ ธปท.ไม่จำเป็นต้องสั่ง และผลจากการปรับลดดอกเบี้ยในช่วงที่ผ่านมาทำให้ส่วนต่างดอกเบี้ย (สเปรด) ที่แท้จริงลดลงบ้างแล้ว </p>
<p>ดังนั้น การที่ธนาคารพาณิชย์ปรับลดดอกเบี้ยเงินกู้ลงทั้งๆที่ยังมีภาระดอกเบี้ยจ่ายในส่วนเงินฝากประจำที่ไม่ครบกำหนดอยู่ แต่ตัดสินใจลดดอกเบี้ยรับหรือดอกเบี้ยเงินกู้ซึ่งมีผลทันทีจนทำให้สเปรดแคบลงนั้น ต้องถือว่าธนาคารพาณิชย์มีสปิริตพอสมควร เพราะปัจจุบันรายรับของธนาคารลดลงมากกว่ารายจ่ายอยู่แล้ว เนื่องจากสินเชื่อในภาวะเศรษฐกิจปัจจุบันขยายได้ไม่มาก การคิดอัตราดอกเบี้ยลูกค้ารายใหญ่แบบมีระยะเวลา (เอ็มแอลอาร์) ธนาคารอาจจะคิดต่ำกว่าที่ประกาศไว้อยู่แล้ว.
</p></body>
</news>
