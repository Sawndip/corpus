<teiHeader>
<fileDesc>
<titleStmt>
  <title>"ว.วชิรเมธี"วอนสื่อช่วยลดความขัดแย้งในสังคม  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-05 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=168896  </bibl>
</sourceDesc>
</fileDesc>
</teiHeader>
<news>
<headline>"ว.วชิรเมธี"วอนสื่อช่วยลดความขัดแย้งในสังคม</headline>
<lead></lead>
<neck>สภาการหนังสือพิมพ์แห่งชาติ จัดงานปาฐกถาพิเศษ เนื่องในโอกาสครบรอบ 12 ปี สภาการหนังสือพิมพ์แห่งชาติ เมื่อวันที่ 4 กรกฎาคม โดยพระมหาวุฒิชัย วชิรเมธี (ว.วชิรเมธี) กล่าวปาฐกถาพิเศษ เรื่อง "บทบาทสื่อกับความแตกต่างทางความคิดในสังคม" ว่าสังคมไทยเวลานี้เป็นสังคมแบบสุดโต่ง แยกขั้ว เลือกข้าง เป็นภาวะยึดติดในความคิด ความเชื่อมากกว่าความเป็นจริง เป็นที่มาของความขัดแย้ง ขณะที่สถานภาพของสื่อซึ่งมีอิทธิพลของสังคมเป็นฐานันดรที่ 4 ก็ถูกลากจูงเข้ามาอยู่ในกระแสของความขัดแย้ง และยังไม่เว้นแม้กระทั่งวงการสงฆ์</neck>
<body><p> เสนอทางออกให้สื่อมวลชน</p>
<p>ว.วชิรเมธี ได้เสนอสื่อเพื่อก้าวข้ามความแตกต่างทางความคิดในสังคม ประกอบด้วย 1.สื่อต้องก้าวออกจากความเชื่อมาอยู่กับความจริง คือมีอุปนิสัยของนักวิจัยมืออาชีพ ที่ต้องการค้นหาความจริงสูงสุด โดยไม่ตั้งข้อสรุปล่วงหน้า แต่ใช้วิธีสืบค้นหาข่าวและรายงานข่าวที่มีหลักฐานข้อมูลหนักแน่นเป็นแก่น สารอย่างตรงไปตรงมา เพื่อส่งต่อความจริงสุดท้ายให้ถึงมือประชาชนทั้งในแง่ปริมาณและคุณภาพให้มาก ที่สุด 2.สื่อต้องมีวิธีคิดในแบบอิทัปปัจจยตา หรือเรียนรู้ที่จะมองให้เห็นถึงความเชื่อมโยงของสรรพสิ่งในลักษณะสิ่งนี้มี สิ่งนี้จึงมี หรือสรรพสิ่งล้วนอิงอาศัยกัน ซึ่งจะทำให้สื่อสามารถก้าวข้ามวิธีคิดแบบสุดโต่ง แยกขั้ว เลือกข้าง ถูกผิด ดีชั่ว เหลือง แดงฯลฯ ได้ และทำให้มีศักยภาพในการมองเห็นช้างทั้งตัว หรือเห็นประเทศไทยทั้งระบบ ไม่ใช่เห็นแบบสุดโต่ง แบ่งขั้ว เลือกข้าง ตัดตอน แบบเดียวกับประชาชน ซึ่งจะทำให้สื่อหลุดออกมาจากความคับแคบ ความตื้นเขิน ไม่ตกอยู่ในขั้วหรือฝ่ายใดฝ่ายหนึ่งจนขาดความเที่ยงธรรม สามารถเป็นหลักทางปัญญาและพยุงความเป็นธรรมไว้ให้สังคมได้อย่างน่าเชื่อถือ</p>
<p>เชื่อมั่นในความจริง-ไม่ขายตัว</p>
<p>3.สื่อต้องเป็นทั้งสื่อมวลชน ผู้ยึดโยงอยู่กับอุดมคติอันดีงาม เชื่อมั่นศรัทธาในฐานข้อมูลที่เป็นความจริงไม่ขายตัว ไม่ขายศักดิ์ศรีให้กับประโยชน์เฉพาะหน้า และต้องเป็นทั้งวิญญูชน ผู้สามารถรักษาจรรยาวิชาชีพของสื่อเอาไว้ได้อย่างขาวสะอาดในทุกกาลเทศะ สามารถเป็นประภาคารทางปัญญาให้กับสังคม ทั้งในยามปกติและยามวิกฤติได้อย่างน่าเชื่อถือ 4.สื่อต้องมีความกล้าหาญทางจริยธรรม เห็นแก่ความจริง มากกว่าความเชื่อ เห็นแก่ประโยชน์ของประเทศชาติและประชาชนส่วนรวมมากกว่าเห็นแก่ประโยชน์ส่วน ตัว เห็นแก่หลักการมากกว่าเห็นแก่ความสัมพันธ์ส่วนบุคคล</p>
<p>เคารพให้เกียรติแหล่งข่าว</p>
<p>5.สื่อต้องถือหลัก "ต่อบุคคลด้วยเมตตา ต่อปัญหาด้วยปัญญา" คือให้เกียรติแหล่งข่าวด้วยความเคารพในศักดิ์ศรี แห่งความเป็นมนุษย์ของเขาเหมือนกับที่เราให้เกียรติตนเอง แต่ต่อปัญหาต้องใช้ปัญญาเจาะลึกให้ถึงที่สุด 6.สื่อต้องมีเครือข่ายกัลยาณมิตร ที่สามารถตรวจสอบท้วงติง วิพากษ์วิจารณ์ตนเองได้อย่างบริสุทธิ์ใจ และต้องมีใจกว้างพร้อมที่จะรับฟังเสียงกัลยาณมิตรผู้ปรารถนาดีต่อวงการของตน เองอยู่เสมอ และ 7.สื่อต้องเรียนรู้ที่จะเจริญสติอยู่เสมอ เพื่อที่จะได้ไม่อหังการ ทรนงตน ว่าเป็นฐานันดรที่สี่ ที่มีอภิสิทธิ์เหนือคนอื่น แท้ที่จริงสื่อต้องตระหนักอยู่เสมอว่า เราคือข้าช่วงใช้ของประชาชน ผู้เฝ้าคอยเสียงแห่งความทุกข์ยาก เสียงแห่งความฉ้อฉลในยศ ทรัพย์ อำนาจ ของผู้นำรัฐ แล้วนำสิ่งเหล่านั้นมาเปิดเผยเพื่อแสวงหาวิธีสร้างสรรค์พัฒนาสังคมที่อุดม สันติสุขร่วมกัน</p>
<p>จากนั้นมีการสนทนากลุ่ม เรื่อง "12 ปี สภาการหนังสือพิมพ์แห่งชาติ :อนาคตการกำกับดูแลตัวเองของสื่อไทย" โดยมีนายเกียรติชัย พงษ์พานิชย์ ที่ปรึกษาหนังสือพิมพ์ในเครือมติชน นายสุนทร จันทร์รังสี บรรณาธิการอำนวยการหนังสือพิมพ์โคราชรายวัน และนายไพศาล ศรีจรัสจรรยา ประธานกรรมการบริหารบริษัท เอ็มที มัลติมีเดีย จำกัด ร่วมการสนทนา ซึ่งทั้ง 3 คน มองตรงกันว่า 12 ปีที่ผ่านมา สภาการหนังสือพิมพ์แห่งชาติ มีพัฒนาการมากพอสมควร สามารถสร้างความเข้มแข็งในการดูแลตนเอง และการเข้าถึงง่ายขึ้น อีกทั้งในอนาคตจะมี "มีเดีย มอนิเตอร์" เพื่อเป็นช่องทางการร้องเรียนมากขึ้น</p></body>
</news>
