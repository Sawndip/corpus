<teiHeader>
<fileDesc>
<titleStmt>
  <title>เหยื่อไข้หวัด09ดับอีก2ดช.7ขวบหนักไวรัสขึ้นสมองรายแรก  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=169350  </bibl>
</sourceDesc>
</fileDesc>
</teiHeader>
<news>
<headline>เหยื่อไข้หวัด09ดับอีก2ดช.7ขวบหนักไวรัสขึ้นสมองรายแรก</headline>
<lead>ผอ.ศูนย์อนามัยโลกอัดสธ. ให้ข้อมูลมั่วจนสกัดไม่อยู่ มานิตสั่งรับมือยอดป่วยพุ่ง</lead>
<neck>เมื่อวันที่ 7 กรกฎาคม นายมานิต นพอมรบดี รมช.สาธารณสุข เปิดเผยถึงสถานการณ์การระบาดของเชื้อไวรัสชนิด เอ เอ็ช1 เอ็น1 หรือไข้หวัดใหญ่สายพันธ์ใหม่ 2009 ว่า ได้รับรายงานว่า มีผู้เสียชีวิต 2 รายล่าสุด รายแรกเป็นชาย อายุ 58 ปี อยู่ใน<placeName>กทม</placeName>. เริ่มป่วยเมื่อวันที่ 30 มิถุนายน โดยมีอาการไข้ ไอ อ่อนเพลีย มีน้ำมูก รายนี้มีประวัติไตวาย โรคความดันโลหิตสูง และโรคเกาท์ เข้ารับการรักษาที่<placeName><prefix>โรงพยาบาล</prefix>ราชวิถี</placeName>เมื่อวันที่ 1 กรกฎาคม แพทย์รับตัวไว้สังเกตอาการที่ห้องฉุกเฉิน วินิจฉัยเบื้องต้นว่า ปอดอักเสบ ต่อมาวันที่ 2 กรกฎาคม ผู้ป่วยหายใจดีขึ้น แพทย์จึงอนุญาตให้กลับไปพักผ่อนที่บ้าน ต่อมาผู้ป่วยกลับมาพบแพทย์ที่ห้องฉุกเฉินในวันที่ 5 กรกฎาคม ด้วยอาการหายใจหอบ กระสับกระส่ายมาก แพทย์ใส่ท่อช่วยหายใจ และเสียชีวิตในวันเดียวกัน และได้เก็บตัวอย่างเสมหะในลำคอส่งตรวจทางห้องปฏิบัติการ ผลการตรวจในวันที่ 6 กรกฎาคม ยืนยันติดเชื้อไข้หวัดใหญ่สายพันธุ์ใหม่ฯ ส่วนผู้เสียชีวิตรายที่ 2 เป็นเด็กหญิง อายุ 8 ขวบ เป็นนักเรียนชั้นป.1 ในโรงเรียนแห่งหนึ่งในจังหวัดเพชรบุรี แต่ไม่ได้ไปโรงเรียน 3 ปี มีประวัติเป็นโรคมะเร็งเม็ดเลือดขาว และได้รับการรักษาเคมีบำบัดในโรงพยาบาลในกทม.เป็นประจำ ต่อมาเมื่อวันที่ 23 มิถุนายน เข้ารักษาตัวที่<placeName><prefix>โรงพยาบาล</prefix>พระจอมเกล้า</placeName> <placeName>เพชรบุรี</placeName> ด้วยอาการไข้ ไอ หายใจหอบเหนื่อย มีน้ำมูก หลังรักษา 2 วันแรกอาการดีขึ้น ต่อมาอาการทรุดลง แพทย์ได้ทำการรักษาตามอาการอย่างเต็มที่ และเสียชีวิตเมื่อวันที่ 2 กรกฎาคม ผลการตรวจทางห้องปฏิบัติการในวันที่ 5 กรกฏาคม ยืนยันติดเชื้อไข้หวัดใหญ่2009</neck>
<body><p>ชี้2รายทรุดเร็วเพราะมีโรคประจำตัว</p>
<p>"ผู้ป่วยทั้ง 2 รายมีโรคประจำตัวอยู่ก่อนแล้ว ซึ่งจัดอยู่ในกลุ่มเสี่ยง เมื่อได้รับเชื้อทำให้อาการโรครุนแรง และมีอาการที่ทรุดลงอย่างรวดเร็ว"</p>
<p>รมช.สาธารณสุข กล่าวและว่า สาเหตุที่ผลตรวจจากห้องปฎิบัติการของเด็กหญิงอายุ 8 ปี ล่าช้านั้น ต้องยอมรับว่าขณะนี้การตรวจแล็บค่อนข้างล่าช้า เนื่องจากมีตัวอย่างส่งตรวจมาเป็นจำนวนมากจากโรงพยาบาลต่างๆ ซึ่งเจ้าหน้าที่ทำงานไม่ทัน แต่เมื่อผลแล็ปออกมา ทางกระทรวงสาธารณสุขได้รายงานผลตรวจตามข้อเท็จจริง ซึ่งยืนยันว่ากระทรวงสาธารณสุขไม่มีการปกปิดข้อมูลแต่อย่างใด</p>
<p>ติดเชื้ออีก156คนยอดพุ่งกว่า2.4พัน</p>
<p>นายมานิต กล่าวต่อว่า สำหรับสถานการณ์โรคไข้หวัดใหญ่สายพันธุ์ใหม่ขณะนี้ จากการรายงานของศูนย์ปฏิบัติการป้องกันควบคุมโรคไข้หวัดใหญ่สายพันธุ์ใหม่ มีการรายงานพบผู้ป่วยยืนยันเพิ่ม 156 ราย รวมผู้ป่วยสะสม 2,428 ราย ในจำนวนนี้นอนรักษาในโรงพยาบาล 38 ราย หายเป็นปกติแล้ว 2,381 ราย โดยมียอดผู้เสียชีวิตสะสม 9 ราย</p>
<p>สั่งรพ.รับมือผู้ป่วยเพิ่มหลังหยุดยาว</p>
<p>รมช.สาธารณสุข กล่าวยอมรับว่าขณะนี้การควบคุมป้องกันการแพร่กระจายเชื้อทำได้ค่อนข้างยาก เพราะเชื้อมีแหล่งแพร่ในคนซึ่งมีการเดินทาง มีกิจกรรมตลอดเวลา ซึ่งสธ.พยายามมุ่งเน้นที่การดูแลรักษาผู้ติดเชื้อให้ได้รับความปลอดภัยมาก ที่สุด และลดการสูญเสียชีวิตให้ได้มากที่สุด ซึ่งได้สั่งการให้โรงพยาบาลในสังกัดทั่วประเทศทุกระดับ เปิดจุดตรวจรักษาผู้ป่วยที่เป็นไข้หวัด แยกจากจุดบริการผู้ป่วยทั่วไปเป็นแบบเบ็ดเสร็จที่จุดเดียว เพื่อไม่ให้ผู้ป่วยโรคนี้แพร่เชื้อสู่คนอื่น และป้องกันไม่ให้ติดเชื้อจากผู้ป่วยอื่นๆด้วย</p>
<p>นายมานิต กล่าวว่า จากการตรวจเยี่ยมความพร้อมของโรงพยาบาลศูนย์ โรงพยาบาลจังหวัดในช่วง 2 วันนี้ ไม่น่าห่วง ทุกแห่งสามารถจัดจุดตรวจเบ็ดเสร็จที่จุดเดียวได้ มีอัตรากำลังทั้งแพทย์ พยาบาล เจ้าหน้าที่เพียงพอ ซึ่งได้เน้นย้ำขอความร่วมมือให้แพทย์ และเจ้าหน้าที่ทุกคน ทุ่มเททำงานดูแลผู้ป่วยอย่างเต็มที่ ไม่ต้องห่วงค่ารักษาหรือเรื่องงบประมาณไม่พอ ตนและรมว.สาธารณสุขทำหน้าที่เป็นฝ่ายสนับสนุนอย่างเต็มที่ เพื่อให้ความมั่นใจกับประชาชน คาดว่าเมื่อเปิดทำการในวันพฤหัสบดี และวันศุกร์นี้ จำนวนผู้ป่วยไข้หวัดจะทยอยเข้าตรวจรักษาที่โรงพยาบาลมากกว่าวันหยุดประมาณ 2-3 เท่าตัว และอยากขอความร่วมมือสื่อมวลชนอย่าเรียกไข้หวัดใหญ่สายพันธุ์ใหม่ว่าหวัด มรณะ ทำให้ประชาชนตื่นตระหนก เพราะโรคนี้ไม่ได้ทำให้เสียชีวิตทุกราย</p>
<p>เฝ้าระวังหญิงท้อง3ด.ติดเชื้อ</p>
<p>นพ.เรวัติ วิศรุตเวช อธิบดีกรมการแพทย์ กระทรวงสาธารณสุข (สธ.) เปิดเผยหลังตรวจเยี่ยมระบบการคัดกรอง และผู้ป่วยไข้หวัดสายพันธุ์ใหม่ 2009 ที่พักรักษาตัวอยู่ที่โรงพยาบาลในสังกัดกรมการแพทย์ อาการรุนแรง 2 ราย โดยรายแรกเป็นหญิงอายุ 20 ปี ตั้งครรภ์ 3 เดือน มีโรคประจำตัวธาลัสซีเมีย จึงมีภาวะเสี่ยงสูง ขณะนี้ได้แยกตัวไว้ในห้องเฝ้าระวัง พักรักษาตัวอยู่ที่โรงพยาบาลนพรัตน์ราชธานี</p>
<p>เด็ก7ขวบโคม่าเชื้อไวรัสขึ้นสมอง</p>
<p>ส่วนอีก 1 รายเป็นเด็กชายอายุ 7 ขวบ มาด้วยอาการชักเกร็ง พักอยู่ที่สถาบันสุขภาพเด็กแห่งชาติ เมื่อตรวจจึงพบว่าเป็นไข้หวัดใหญ่สายพันธุ์ใหม่ฯ และเชื้อขึ้นสมอง ซึ่งพบการเกิดขึ้นลักษณะนี้น้อยราย ทั้งสองรายนี้จึงเป็นผู้ป่วยอาการหนักที่ต้องเฝ้าระวังสูง</p>
<p>"เนื่องจากขณะนี้มีจำนวนผู้ป่วยเป็นไข้จำนวนเพิ่มมากขึ้น โดยเฉพาะโรงพยาบาลของกรมการแพทย์วันละหลาย 100 คน ดังนั้น จึงปรับระบบจัดฟีเวอร์ฟาสต์แทร็ก ซึ่งจะคัดแยกผู้ป่วยทุกคนที่วัดไข้จากหน้าประตูโรงพยาบาลและส่งเข้าเฉพาะผู้ ป่วยที่มีไข้เพื่อคัดกรองผู้ป่วยไข้หวัดฯ ให้เป็นจุดวันสตอปเซอร์วิส และได้เตรียมสถานที่เฉพาะแยกรักษาผู้ป่วยไข้หวัดใหญ่ เพื่อให้การดูแลแยกจากผู้ป่วยรายอื่น" อธิบดีกรมการแพทย์ กล่าว</p>
<p>หมอชี้เชื้อลามขึ้นสมองมีน้อยมาก</p>
<p>ขณะที่นพ.ทวี โชติพิทยสุนนท์ ประธานคณะทำงานด้านวิชาการ ศูนย์ปฏิบัติการป้องกันควบคุมโรคไข้หวัดใหญ่สายพันธุ์ใหม่ กล่าวว่า กรณีเด็ก 7 ขวบที่เชื้อขึ้นสมองทำให้เยื่อหุ้มสมองอักเสบ ปกติพบได้น้อยมาก ต่ำกว่าร้อยละ 1 ของผู้ป่วยโรคไข้หวัดใหญ่สายพันธุ์ใหม่ที่มีอาการรุนแรง เพราะปกติเชื้อจะลงสู่ปอด ซึ่งถือเป็นรายแรกของไทย โดยใน<placeName>สหรัฐฯ</placeName> พบผู้ป่วยที่เชื้อขึ้นไปที่สมอง 3-4 ราย</p>
<p>"กรณีของเด็กคนนี้มีอาการไข้เพียงแค่ 2 วัน ก็เกิดอาการชักแล้ว และส่งมารักษาที่โรงพยาบาล โดยแพทย์ได้ให้การรักษาอย่างเต็มที่ และให้ยาโอเซลทามีเวียร์นานกว่า 10 วัน อย่างไรก็ตามขอให้ประชาชนอย่าตื่นตระหนก เพราะภาวะที่เชื้อจะลามไปสมองนั้นน้อยมาก ประชาชนจึงไม่ต้องกังวล"</p>
<p>แฉสธ.ให้ข้อมูลกลุ่มเสี่ยงมั่ว</p>
<p>ศ.นพ.ธีระวัฒน์ เพมะจุฑา ผู้อำนวยการศูนย์ความร่วมมือองค์การอนามัยโลก ไวรัสสัตว์สู่คน ให้สัมภาษณ์ทางรายการ"เรื่องเล่าเช้านี้" ว่า ข้อมูลการรักษาและการควบคุมการระบาดของไข้หวัดใหญ่สายพันธ์ใหม่ของ กระทรวงสาธารณสุขสับสน ตั้งแต่การคิดว่าคนเสียชีวิตจะต้องมีความเสี่ยงเป็นคนที่มีโรคประจำตัว ทั้งๆที่ความจริงไม่ใช่ จากรายงานนับตั้งแต่การระบาดของไข้หวัด 2009 ที่<placeName><prefix>ประเทศ</prefix>แม็กซิโก</placeName> <placeName><prefix>ประเทศ</prefix>สหรัฐอเมริกา</placeName> และในหลายประเทศ ที่มีการระบาด จะพบว่าผู้ที่ติดเชื้อต้องนอนรักษาตัวในโรงพยาบาล และผู้เสียชีวิต เป็นคนปกติที่ไม่มีโรคประจำตัวมากกว่าครึ่ง ส่วนที่บอกว่ากลุ่มเด็กและคนชราเป็นกลุ่มคนที่มีอัตราเสี่ยงติดเชื้อ ก็ไม่เป็นความจริง เพราะโรคนี้สามารถติดได้ทุกวัย</p>
<p>ซัดอย่าโยนตายเพราะโรคประจำตัว</p>
<p>"กลุ่มที่ติดในเมืองไทย อย่าพยายามโทษว่ามีโรคประจำตัว โรคนี้ติดได้ทุกวัย และไม่เกี่ยวกับโรคประจำตัว ซึ่งคนที่แข็งแรง เสียชีวิตมากว่าครึ่ง"</p>
<p>ศ.นพ.ธีระวัฒน์ กล่าวและว่า สำหรับการรายงานจำนวนผู้ติดเชื้อและเสียชีวิต ประจำวัน ไม่มีประโยชน์ เพราะโรคนี้บางรายไม่มีอาการใดๆ โดยการแพร่เชื้อจึงอยู่กับกลุ่มคนที่ไม่มีอาการเหล่านี้ และกลุ่มที่กำลังติดเชื้อใหม่ และยังไม่มีอาการ ซึ่งอาการจะออกต้องใช้เวลา 2 วัน ดังนั้นทุกคนจึงต้องช่วยกันป้องกันการแพร่ระบาด</p>
<p>กทม.สั่งรพ.เปิดช่องทางด่วนหวัด</p>
<p>พญ.มาลินี สุขเวชชวรกิจ รองผู้ว่าราชการ<placeName>กรุงเทพมหานคร</placeName> (<placeName>กทม</placeName>.) กล่าวว่า <placeName>กทม</placeName>.ได้สั่งให้ โรงพยาบาลสังกัด<placeName>กรุงเทพมหานคร</placeName>ทั้ง 9 แห่ง และศูนย์บริการสาธารณสุขทั้ง 68 แห่ง เปิดช่องทางด่วนสำหรับตรวจรักษาผู้ป่วยกลุ่มเสี่ยงไข้หวัดสายพันธุ์ใหม่ เพื่อตรวจรักษาผู้ป่วยแยกเฉพาะผู้ป่วยที่มีอาการของโรคไข้หวัด ตั้งแต่วันที่ 8 กรกฎาคม เป็นต้นไป โดยช่องทางด่วนเฉพาะโรคนี้ แพทย์จะตรวจอาการของผู้ป่วย โดยเน้นผู้ป่วยที่มีอาการไข้สูง มีอาการไอ จาม หรือมีอาการที่อยู่ในข่ายน่าจะเป็นไข้หวัด แยกจากการตรวจโรคอื่นๆ เป็นการอำนวยความสะดวกผู้ป่วยให้ได้รับการรักษาอย่างรวดเร็ว โดยหากพบผู้ป่วยที่มีการติดเชื้อจะได้ดำเนินการรักษาอย่างทันท่วงทีต่อไป</p>
<p>ชุมพร-มุกดาหารพบผู้ติดเชื้อเพิ่ม</p>
<p>ด้านสถานการณ์การระบาดของเชื้อไข้หวัดใหญ่สายพันธ์ใหม่ ที่จ.มุกดาหาร พบผู้ป่วยไข้หวัดใหญ่สายพันธ์ใหม่ 2009 รายที่ 3 โดยเป็นนักศึกษาที่เดินทางกลับบ้านช่วงเทศกาลเข้าพรรษา แพทย์ได้แยกรักษาอาการอยู่ที่<placeName><prefix>โรงพยาบาล</prefix>หนองสูง</placeName> ขณะนี้อาการดีขึ้นแล้ว</p>
<p>ส่วนที่<placeName><prefix>จ.</prefix>ชุมพร</placeName> นพ.ยงยศ ธรรมวุฒิ นพ.เชี่ยวชาญด้านเวชกรรมป้องกรรม สนง.สาธารณสุข <placeName><prefix>จ.</prefix>ชุมพร</placeName> กล่าวว่า พบนักเรียนของ<placeName><prefix>โรงเรียน</prefix>สะอาดเผดิมวิทยา</placeName> และ<placeName><prefix>โรงเรียน</prefix>อนุบาลเมืองชุมพร</placeName> ติดเชื้อไข้หวัดใหญ่สายพันธุ์ใหม่ 2009 รวม 9 คนแล้ว โดยแพทย์ได้แยกผู้ป่วยและให้ยาต้านไข้หวัดใหญ่สายพันธ์ใหม่แล้ว ซึ่งสถานการณ์โดยรวมยังไม่น่าห่วง</p>
<p>ปชป.โต้พท.จี้"วิทยา"ลาออก</p>
<p>วันเดียวกัน ที่พรรคประชาธิปัตย์ นายเทพไท เสนพงศ์ โฆษกประจำตัวหัวหน้าพรรคประชาธิปัตย์ แถลงตอบโต้กรณีที่พรรคเพื่อ<placeName>ไทย</placeName>เรียกร้องให้ นายอภิสิทธิ์ เวชชาชีวะ นายกรัฐมนตรี และ นายวิทยา แก้วภราดัย รมว.สาธารณสุข ลาออกจากตำแหน่งเพราะไม่สามารถแก้ไขปัญหาไข้หวัดใหญ่สายพันธุ์ใหม่ ได้ โดยยืนยันว่ารัฐบาลได้ใช้มาตรฐานในการแก้ไขและป้องกันอย่างเต็มที่ไม่ได้ น้อยหน้าไปกว่าต่างประเทศ ส่วนที่มีผู้เสียชีวิตเพราะเป็นเหตุสุดวิสัย และอยากให้พรรคเพื่อ<placeName>ไทย</placeName>กลับไปดูว่าสมัย พ.ต.ท.ทักษิณ ชินวัตร เป็นนายกฯมีโรคระบาดไข้หวัดนกและโรคซาร์ มีผู้เสียชีวิตมากกว่านี้ด้วยซ้ำไป แต่เราก็ไม่เคยเรียกร้องให้นายกฯหรือรมว.สาธารณสุขแสดงความรับผิดชอบ เพราะรู้ว่าเป็นเหตุสุดวิสัย</p></body>
</news>
