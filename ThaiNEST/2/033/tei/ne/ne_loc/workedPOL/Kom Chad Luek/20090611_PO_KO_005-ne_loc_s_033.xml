<teiHeader>
<fileDesc>
<titleStmt>
  <title>กก.สมานฉันท์เตรียมเสนอปธ.รัฐสภาเชิญนายกฯฟังผลสรุป  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090611/16667/%e0%b8%81%e0%b8%81.%e0%b8%aa%e0%b8%a1%e0%b8%b2%e0%b8%99%e0%b8%89%e0%b8%b1%e0%b8%99%e0%b8%97%e0%b9%8c%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b9%80%e0%b8%aa%e0%b8%99%e0%b8%ad%e0%b8%9b%e0%b8%98.%e0%b8%a3%e0%b8%b1%e0%b8%90%e0%b8%aa%e0%b8%a0%e0%b8%b2%e0%b9%80%e0%b8%8a%e0%b8%b4%e0%b8%8d%e0%b8%99%e0%b8%b2%e0%b8%a2%e0%b8%81%e0%b8%af%e0%b8%9f%e0%b8%b1%e0%b8%87%e0%b8%9c%e0%b8%a5%e0%b8%aa%e0%b8%a3%e0%b8%b8%e0%b8%9b.html  </bibl>
</sourceDesc>
</fileDesc>
</teiHeader>
<news>
<headline>กก.สมานฉันท์เตรียมเสนอปธ.รัฐสภาเชิญนายกฯฟังผลสรุป</headline>
<lead>กก.สมานฉันท์ เตรียมเสนอให้ปธ.รัฐสภาเชิญนายกฯฟังผลสรุป คงม.190 แต่เพิ่มประเภทหนังสือสัญญาให้ชัดขึ้น พร้อมเร่งออกกม. กำหนดประเภท ขั้นตอน และวิธีการจัดทำหนังสือสัญญา และเสนอ แก้มาตรา 265 ส.ส.เป็นเลขา - ที่ปรึกษารมต.ได้</lead>
<neck></neck>
<body><p>ที่รัฐสภามีการประชุมคณะกรรมการสมานฉันท์เพื่อการปฏิรูปการเมืองและศึกษาการแก้ไขรัฐธรรมนูญ โดยมีนายดิเรก ถึงฝั่ง ส.ว.นนทบุรี ประธานคณะกรรมการฯ เป็นประธานการประชุม โดยได้พิจารณาผลการศึกษาของคณะอนุกรรมการเพื่อพิจารณาศึกษาแนวทางการแก้ไขรัฐธรรมนูญและกฎหมายอื่นที่เกี่ยวข้อง</p>
<p>ก่อนเข้าสู่วาระการประชุม นายไพจิต  ศรีวรขาน ส.ส.นครพนม พรรคเพื่อไทย กรรมการ และนายประยุทธ ศิริพานิชย์ กรรมการ สัดส่วนพรรคเพื่อไทยเสนอว่า หลังจากคณะกรรมการฯ พิจารณาเสร็จสิ้น อยากให้เชิญนายกฯ มาร่วมประชุมรับฟังสรุปในช่วงท้ายสุด เพื่อให้ผลการศึกษา ดำเนินต่อเป็นรูปธรรม เพราะคณะกรรมการชุดนี้ทำงานจากเจตนารมณ์ที่นายกฯประกาศแนวทางการแก้วิกฤตการเมืองกับสาธารณะ จึงอยากรู้ว่า นายกฯ จะตอบสนองอย่างไรกับผลการศึกษา</p>
<p>ผู้สื่อข่าวรายงานว่า ข้อเสนอดังกล่าวทำให้มีการถกเถียงกันอย่างกว้างขวาง เนื่องจากกรรมการบางส่วนมองว่า อาจเป็นการมัดมือนายกฯ โดยกรรมการจากพรรคประชาธิปัตย์ อาทิ นายนิพิฏฐ์  อินทรสมบัติ  ส.ส.พัทลุง นายชินวรณ์ บุณยเกียรติ ประธานคณะกรรมการประสานงานพรรคร่วมรัฐบาล (วิปรัฐบาล) ไม่เห็นด้วย โดยระบุว่า คณะกรรมการชุดนี้ได้รับแต่งตั้งตามคำสั่งของประธานรัฐสภาก็ต้องเสนอให้ประธานรัฐสภา</p>
<p>ส่วนจะเชิญคนอื่นหรือไม่ก็เป็นอีกเรื่องหนึ่ง ในขณะที่กรรมการจากฝั่งส.ว. ตามหลักต้องเสนอต่อผู้แต่งตั้ง ส่วนประธานรัฐสภารับรายงานแล้วจะเชิญนายกฯ หรือบุคคลอื่น ก็เป็นอีกเรื่อง ขณะที่นายสมบัติ ธำรงธัญวงศ์ อธิการบดีสถาบันบัณฑิตพัฒนบริหารศาสตร์(นิด้า) กรรมการ กล่าวว่า คณะกรรมการชุดนี้มาจากแนวคิดของนายกฯ เมื่อทำเสร็จก็รายงานต่อประธานรัฐสภา แต่ถ้าอยากให้ประธานวุฒิสภา และนายกฯ มาด้วย ก็อาจทำได้ด้วยการขอให้ประธานรัฐสภาเป็นผู้เชิญเอง ทำให้นายดิเรก กล่าวสรุปว่า ขอรับไปประสานประธานรัฐสภาเพื่อเชิญนายกฯ ให้ร่วมฟังสรุป ประมาณ 2 ชั่วโมง พร้อมตอบคำถาม และส่งมอบรายงานในวันเดียวกัน ซึ่งจะหารือการกำหนดวันกับประธานรัฐสภาอีกครั้ง</p>
<p>จากนั้นเป็นการพิจารณาในประเด็นที่ 4 เรื่องมาตรา 190 ว่าด้วยการทำหนังสือสัญญากับต่างประเทศที่ต้องได้รับความเห็นชอบจากรัฐสภา ซึ่งคณะอนุกรรมการฯ มีความเห็นร่วมกันให้คงหลักการเดิมแต่แก้ไขเพิ่มเติม โดยเพิ่มข้อความให้อำนาจเกี่ยวกับการกำหนดประเภทของหนังสือสัญญาที่ต้องได้รับความเห็นชอบจากรัฐสภา และให้เร่งรัดออกกฎหมายกำหนดประเภท ขั้นตอน และวิธีการจัดทำหนังสือสัญญาตามความในวรรคห้า เพราะหลักเกณฑ์ในปัจจุบันเป็นอุปสรรคในการทำงานของรัฐบาล</p>
<p>ผู้สื่อข่าวรายงานว่า ที่ประชุมอภิปรายกว้างขวาง โดยสนับสนุนให้วางหลักเกณฑ์ให้ชัดตามที่คณะอนุกรรมการเสนอมา เพราะบางเรื่อง หากนำมาให้รัฐสภาเห็นชอบกรอบการเจรจาก่อน ข้อมูลสำคัญก็จะถูกเปิดเผยให้คู่ต่อสู้รู้ ด้านนายเสนาะ  เทียนทอง ส.ส.สัดส่วน หัวหน้าพรรคประชาราช ที่ปรึกษาคณะกรรมการ กล่าวว่า “ เรื่องหนังสือสัญญาที่ต้องเข้าสภา ผู้แทนฯ จะไปรู้ห่าอะไร ถ้าจะรู้ก็รู้กันไปไม่กี่คน ผมว่าอย่าไปฝืนธรรมชาติให้มาก ถ้ารัฐบาลทำไม่ดีก็อยู่ไม่ได้ โดยเฉพาะการทำเอฟทีเอด้านการเกษตร หากมีอะไรไม่ถูกต้องประชาชนจะเล่นงานเอง ”</p>
<p>นายอรรคพล  สรสุชาติ  กรรมการสัดส่วนพรรคชาติไทยพัฒนา กล่าวว่า ควรแก้ไขประเด็นหลักในมาตรา 190 วรรคสอง เรื่องผลผูกพันที่มีขอบเขตกว้างขวาง ซึ่งตนเสนอให้ตัดข้อความที่ว่า ผลกระทบของความมั่นคงทางเศรษฐกิจ และเสนอให้เพิ่มข้อความ “ หรือมีบทเปิดเสรีทางการค้าหรือการลงทุน ต้องได้รับความเห็นชอบของรัฐสภา ” ซึ่งจะครอบคลุมตามเจตนารมณ์ที่คณะกรรมการยกร่างรัฐธรรมนูญต้องการป้องกันปัญหาจากนโยบายการเปิดการค้าเสรี</p>
<p>ทั้งนี้หลังจากที่ประชุมจากอภิปรายนานกว่า 2 ชั่วโมง ที่ประชุมมีมติให้เป็นไปตามที่คณะอนุกรรมการเสนอมาเพื่อให้สามารถทบทวนประเภทของหนังสือสัญญาตามระยะเวลาอันเหมาะสม และระยะยาวต้องมีการศึกษามาตรานี้เพื่อปรับปรุงให้เกิดการปฏิบัติได้อย่างมีประสิทธิภาพ</p>
<p>ต่อมาได้พิจารณาประเด็น 5 มาตรา 265 เรื่องการดำรงตำแหน่งทางการเมืองของ ส.ส. ที่คณะอนุกรรมการมีความเห็นร่วมกันให้ แก้ไขให้ ส.ส.ไปดำรงตำแหน่งทางการเมืองและกรรมการในหน่วยงานของรัฐได้ อาทิ เลขานุการและที่ปรึกษารัฐมนตรี เพื่อให้ส.ส.เรียนรู้สั่งสมประสบการณ์ด้านการบริหารราชการแผ่ นดิน ซึ่งที่ประชุมอภิปรายกว้างขวาง โดยมีบางส่วนแสดงความเป็นห่วงว่า อาจกินความเลยไปถึงกรรมการหน่วยงานรัฐต่าง ๆ ที่มากเกินไป ซึ่งในที่สุดที่ประชุมให้แก้ไขเฉพาะกรณี โดยเปิดให้ส.ส.สามารถดำรงตำแหน่งทางการเมืองได้ เช่น เลขานุการ ที่ปรึกษารัฐมนตรี เพื่อให้ส.ส.สามารถทำงานใกล้ชิดและตอบสนองประชาชนได้มากยิ่งขึ้น อันสอดคล้องกับระบบรัฐสภาสากลที่ให้ส.ส.ดำรงตำแหน่งทางการเมืองในขณะเดียวกันได้</p>
<p>จากนั้นเป็นการพิจารณาประเด็น 6 มาตรา 266 เรื่องการสั่งการหน่วยราชการในการแก้ไขปัญหาความเดือดร้อนให้กับประชาชนของส.ส.และส.ว. ที่คณะอนุกรรมการเห็นชอบให้แก้ไขเพิ่มเติมมาตราดังกล่าว โดยตัดความใน ( 1 ) ออก เพื่อให้สมาชิกรัฐสภา ช่วยแก้ปัญหาความเดือดร้อนของประชาชน ผ่านส่วนราชการหรือหน่วยงานต่าง ๆ ได้ ทั้งนี้ที่ประชุมช่วยกันอภิปรายสนับสนุนในหลักการ และมีมติตามที่คณะอนุกรรมการเสนอมา</p>
<p>นายดิเรก กล่าวว่า ทุกเรื่องจะยังไม่แตะ แต่ให้ที่ประชุมรับทราบ ทั้งนี้ตารางการทำงาน วันที่ 16 มิ.ย. คณะกรรมการ จะพิจารณาแผนปฏิบัติของคณะอนุกรรมการสมานฉันท์ วันที่ 17 มิ.ย. คณะกรรมการจะพิจารณาแผนปฏิบัติการของคณะอนุกรรมการปฏิรูปการเมือง ส่วนวันที่ 18-20 มิ.ย. ฝ่ายเลขาจะสรุปรายงาน และสัปดาห์ถัดไป จะหารือประธานรัฐสภา กำหนดวันบรรยายสรุป และทำพิธีมอบโดยจะหารือเรื่องการเชิญนายกฯมาวันดังกล่าวด้วย</p></body>
</news>
