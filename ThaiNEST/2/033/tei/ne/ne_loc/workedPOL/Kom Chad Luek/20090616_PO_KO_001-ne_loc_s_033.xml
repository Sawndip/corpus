<teiHeader>
<fileDesc>
<titleStmt>
  <title>ฝ่ายค้านขู่ไม่ร่วมกมธ.วิสามัญฯลั่นไม่ถอนร่างฯวอล์คเอาท์แน่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090616/17310/%e0%b8%9d%e0%b9%88%e0%b8%b2%e0%b8%a2%e0%b8%84%e0%b9%89%e0%b8%b2%e0%b8%99%e0%b8%82%e0%b8%b9%e0%b9%88%e0%b9%84%e0%b8%a1%e0%b9%88%e0%b8%a3%e0%b9%88%e0%b8%a7%e0%b8%a1%e0%b8%81%e0%b8%a1%e0%b8%98.%e0%b8%a7%e0%b8%b4%e0%b8%aa%e0%b8%b2%e0%b8%a1%e0%b8%b1%e0%b8%8d%e0%b8%af%e0%b8%a5%e0%b8%b1%e0%b9%88%e0%b8%99%e0%b9%84%e0%b8%a1%e0%b9%88%e0%b8%96%e0%b8%ad%e0%b8%99%e0%b8%a3%e0%b9%88%e0%b8%b2%e0%b8%87%e0%b8%af%e0%b8%a7%e0%b8%ad%e0%b8%a5%e0%b9%8c%e0%b8%84%e0%b9%80%e0%b8%ad%e0%b8%b2%e0%b8%97%e0%b9%8c%e0%b9%81%e0%b8%99%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>ฝ่ายค้านขู่ไม่ร่วมกมธ.วิสามัญฯลั่นไม่ถอนร่างฯวอล์คเอาท์แน่</headline>
<lead></lead>
<neck></neck>
<body><p>(16มิ.ย.) เมื่อเวลา 17.30 น. ผู้สื่อข่าวรายงานว่า วิปฝ่ายค้านนำโดยนายวิทยา บุรณศิริ ประธานวิปฝ่ายค้าน ได้เรียกประชุมวิปฝ่ายค้าน เพื่อหารือด่วนเกี่ยวกับร่างพรบ.กู้เงิน และร่างพรบ.งบประมาณรายจ่ายประจำปี 2553 เนื่องจากส.ส.พรรคเพื่อ<placeName>ไทย</placeName>แทบทุกคน แสดงความไม่พอใจต่อการจัดสรรงบประมาณ ตามร่างพรบ.ทั้ง 2 ฉบับ โดยที่ประชุมได้มีการหารืออย่างเคร่งเครียด ประมาณ 30 นาที</p>
<p>นายวิทยา กล่าวภายหลังการหารือว่า วิปฝ่ายค้านได้ประชุม เพื่อหาทางออก หลังจากที่ได้รับเสียงสะท้อนจากส.ส.ในเรื่องงบประมาณ ที่มีการแก้ไขโดยกระทรวง ทบวง กรม ซึ่งเราไม่เชื่อว่า ถ้าร่างพรบ.กู้เงิน หรือร่างพรบ.งบประมาณรายจ่ายประจำปี 2553 ผ่านการพิจารณาของสภาไปแล้ว จะไม่เกิดปัญหาตามมา เพราะงบประมาณรายจ่ายประจำปี 2552 ก็มีปัญหาตามมาจนถึงขณะนี้ โดยเฉพาะงบท้องถิ่น งบพัฒนาชนบท งบโครงการถนนไร้ฝุ่น รวมทั้งงบของกระทรวงศึกษาธิการ ที่มีการเปลี่ยนแปลงไปมากมาย โดยงบที่ออกมา เป็นลักษณะการกระจุกตัว ไม่กระจายไปอย่างทั่วถึง แม้แต่ ส.ส.พรรคร่วมรัฐบาลก็ยังออกมาท้วงติง</p>
<p>ทั้งนี้ ในส่วนของงบประมาณที่เปลี่ยนแปลงไปนั้น คิดว่า ข้าราชการเองก็คงจะไม่ทราบ อย่างไรก็ตาม จะรอฟังส.ส.อภิปรายไปอีกสักระยะหนึ่งว่า มีความเห็นอย่างไร แต่ส่วนตัวเห็นว่า นายกรัฐมนตรีต้องบอกถึงที่มาที่ไปของงบประมาณที่มีการเปลี่ยนแปลง</p>
<p>"หากรัฐบาลยังยืนยัน ที่จะดำเนินการในแนวทางดังกล่าวอยู่ ฝ่ายค้านก็จะไม่ร่วมตั้งกรรมาธิการวิสามัญเพื่อพิจารณาร่าง พรบ.ทั้ง 2 ฉบับ เพราะทำไปแล้วก็ไม่มีประโยชน์"</p>
<p>ด้านนายสุรพงษ์ โตวิจักษณ์ชัยกุล ส.ส.<placeName>เชียงใหม่</placeName> พรรคเพื่อไทย กล่าวว่า ส.ส.หลายคนบ่นกันมากถึงมาตรการยักย้ายถ่ายเทงบประมาณ โดยนำไปลงในพื้นที่ของส.ส.พรรคประชาธิปัตย์เป็นส่วนใหญ่ โดยเขาจะอภิปรายชี้แจงให้เห็นถึงกระบวนการ และที่มาที่ไป ของการโยกงบประมาณในวันที่ 17 มิ.ย. โดยมีเอกสารหลักฐานพร้อมหมดแล้ว</p>
<p>"การจัดทำงบประมาณ มันมีช่องโหว่ ที่ให้อำนาจสำนักงบประมาณเปลี่ยนแปลงรายละเอียด และครั้งนี้ มีการแก้ไขมากเป็นประวัติการณ์ ร่างพรบ.กู้เงินฉบับนี้ มันเกี่ยวพันกับร่างพรบ.งบประมาณรายจ่ายประจำปี 2533 อย่างแยกไม่ออก ฝ่ายค้านจึงไม่อาจสามารถรับร่างได้ ถ้าหากรัฐบาลไม่ถอนร่าง พรบ.เงินกู้ออกไปก่อน ฝ่ายค้านจะทำการวอล์คเอาท์ ก่อนโหวตลงมติ และจะไม่ร่วมตั้งกรรมาธิการวิสามัญ เพื่อพิจารณาร่างพรบ.ฉบับนี้อย่างแน่นอน" นายสุรพงษ์ กล่าว</p></body>
</news>
