<teiHeader>
<fileDesc>
<titleStmt>
  <title>"อภิสิทธิ์"เชื่อกม.การเงิน3ฉบับผ่านสภา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090604/15671/%e0%b8%ad%e0%b8%a0%e0%b8%b4%e0%b8%aa%e0%b8%b4%e0%b8%97%e0%b8%98%e0%b8%b4%e0%b9%8c%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%81%e0%b8%a1.%e0%b8%81%e0%b8%b2%e0%b8%a3%e0%b9%80%e0%b8%87%e0%b8%b4%e0%b8%993%e0%b8%89%e0%b8%9a%e0%b8%b1%e0%b8%9a%e0%b8%9c%e0%b9%88%e0%b8%b2%e0%b8%99%e0%b8%aa%e0%b8%a0%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>"อภิสิทธิ์"เชื่อกม.การเงิน3ฉบับผ่านสภา</headline>
<lead>"อภิสิทธิ์" มั่นใจกฎหมายการเงิน 3 ฉบับผ่านสภาฉลุย เผยวิปรัฐบาลรวมชื่อส.ส.ขาดประชุมสภาฯส่งให้พรรคร่วมรัฐบาลดูแล</lead>
<neck></neck>
<body><p>(4มิ.ย.) นายอภิสิทธิ์ เวชชาชีวะ นายกรัฐมนตรี ให้สัมภาษณ์ถึงการกำชับ ส.ส.ในการเข้าร่วมประชุมรัฐสภาสมัยวิสามัญ เพื่อพิจารณาพ.ร.ก.ให้อำนาจกระทรวงการคลังกู้เงิน 4 แสนล้านบาทเพื่อฟื้นฟูและเสริมสร้างความมั่นคงทางเศรษฐกิจ พ.ศ.2552 ร่างพ.ร.บ.กู้เงิน 4 แสนล้านบาทและร่าง พ.ร.บ.งบประ มาณรายจ่ายประจำปีงบประมาณ 2553 ว่า เป็นเรื่องที่คณะกรรมการประสาน(วิป)พรรคร่วมรัฐบาลกำลังดูแล และแต่ละพรรคก็ต้องมีการประชุมส.ส.ของแต่ละพรรค โดยเราได้ขอตัวเลขจำนวนส.ส.และรายชื่อส.ส.ที่ขาดประชุมในการประชุมสภาผู้แทนราษฎรสมัยที่ผ่านมาแล้ว ซึ่งคงให้แต่ละพรรคไปช่วยดูแล เมื่อถามว่าแต่มีส.ส.บางส่วนไปต่างประเทศ เพื่อไปดูงานกับคณะกรรมาธิการ นายกรัฐมนตรี กล่าวว่า ได้ขอความร่วมมือจากนายชัย ชิดชอบ ประธานรัฐสภา ไปแล้วเรื่องการดูงานของคณะกรรมาธิการ</p>
<p>นายกรัฐมนตรี กล่าวอีกว่า การเปิดประชุมสภาฯสมัยวิสามัญครั้งนี้ ตนตั้งใจว่าพ.ร.ก.กู้เงิน 4 แสนล้านบาทจะได้รับความเห็นชอบ รวมถึงร่างพ.ร.บ.กู้เงิน 4 แสนล้านบาท และร่างพ.ร.บ.งบประมาณฯจะผ่านการพิจารณาในวาระที่ 1 ซึ่งตนได้กำหนดเป้าหมายไว้อย่างนั้น และยังเชื่อว่าทำได้  เมื่อถามว่ามีส.ว.บางส่วนประกาศว่าจะคว่ำกฎหมายการเงินเหล่านี้ นายอภิสิทธิ์ กล่าวว่า เป็นความคิดเห็นที่เราต้องไปอธิบาย</p>
<p>ผู้สื่อข่าวถามถึงความเห็นต่อกรณีที่กลุ่มพันธมิตรประชาชนเพื่อประชาธิปไตยจดทะเบียนตั้งพรรคการเมืองชื่อพรรคการเมืองใหม่ นายอภิสิทธิ์ โบกมือปฏิเสธที่จะให้สัมภาษณ์ต่อสื่อมวลชน</p></body>
</news>
