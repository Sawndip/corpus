<teiHeader>
<fileDesc>
<titleStmt>
  <title>กกต.ระนองดึงเยาวชนเข้าค่าย เรียนรู้ประชาธิปไตย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090612/16748/%e0%b8%81%e0%b8%81%e0%b8%95.%e0%b8%a3%e0%b8%b0%e0%b8%99%e0%b8%ad%e0%b8%87%e0%b8%94%e0%b8%b6%e0%b8%87%e0%b9%80%e0%b8%a2%e0%b8%b2%e0%b8%a7%e0%b8%8a%e0%b8%99%e0%b9%80%e0%b8%82%e0%b9%89%e0%b8%b2%e0%b8%84%e0%b9%88%e0%b8%b2%e0%b8%a2%e0%b9%80%e0%b8%a3%e0%b8%b5%e0%b8%a2%e0%b8%99%e0%b8%a3%e0%b8%b9%e0%b9%89%e0%b8%9b%e0%b8%a3%e0%b8%b0%e0%b8%8a%e0%b8%b2%e0%b8%98%e0%b8%b4%e0%b8%9b%e0%b9%84%e0%b8%95%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>กกต.ระนองดึงเยาวชนเข้าค่าย เรียนรู้ประชาธิปไตย</headline>
<lead>กกต.ระนอง จัดโครงการค่ายเยาวชนเพื่อการเรียนรู้ประชาธิปไตย หวังสร้างเครือข่ายเยาวชนประชาธิปไตย เตรียมพร้อมที่จะเป็นผู้มีสิทธิเลือกตั้ง และสร้างเจตคติที่ดีต่อการปกครองระบอบประชาธิปไตยในกลุ่มเยาวชน</lead>
<neck></neck>
<body><p>ว่าที่ร้อยตรีกมล   วิภาดาพิสุทธิ์  ประธานคณะกรรมการการเลือกตั้ง<placeName><prefix>จังหวัด</prefix>ระนอง </placeName> กล่าวว่า ทางคณะกรรมการการเลือกตั้งประจำ<placeName><prefix>จังหวัด</prefix>ระนอง</placeName>  (กกต.) ได้จัดโครงการค่ายเยาวชนเพื่อการเรียนรู้ประชาธิปไตยและการเลือกตั้งขึ้น ทั้งนี้เพื่อที่จะช่วยสร้างความรู้ ความเข้าใจ เกี่ยวกับวิถีชีวิตประชาธิปไตยในชีวิตประจำวัน ทั้งยังส่งเสริมให้เยาวชนเกิดการเรียนรู้เกี่ยวกับวิถีประชาธิปไตยในรูปแบบค่ายประชาธิปไตย</p>
<p>“วัตถุประสงค์ในการจัดค่ายเยาวชน มุ่งเน้นหลักสำคัญ 3  ประการ ดังนี้ 1. เพื่อส่งเสริมให้เยาวชนที่เข้าค่ายพักแรม เกิดการเรียนรู้และเกิดประสบการณ์เกี่ยวกับวิถีประชาธิปไตย การเมือง  การเลือกตั้ง และการมีส่วนร่วมของเยาวชนในกระบวนการเลือกตั้ง ตามรูปแบบค่ายประชาธิปไตย 2.เพื่อส่งเสริมให้เยาวชนที่เข้าค่ายพักแรม มีทัศนคติที่ดียิ่งขึ้นต่อการปกครองระบอบประชาธิปไตยอันมีพระมหากษัตริย์ทรงเป็นประมุข  3. เพื่อส่งเสริมให้เยาวชน ซึ่งจะเป็นผู้มีสิทธิเลือกตั้งในอนาคตมีศักยภาพในการพิจารณา และตัดสินใจลงคะแนนเลือกตั้งผู้สมัครรับเลือกตั้ง ทั้งระดับชาติ และระดับท้องถิ่น ได้อย่างถูกต้อง และเหมาะสมด้วยจิตสำนึกที่เป็นอิสระ รวมทั้งเข้ามามีส่วนร่วมในกระบวนการเลือกตั้ง”
</p>
<p>การจัดค่ายเยาวชนเพื่อการเรียนรู้ประชาธิปไตยและการเลือกตั้งในครั้งนี้ ได้รับความร่วมมือจากสถาบันอาชีวศึกษาต่างๆ คัดเลือกนักศึกษาเข้าร่วมการเข้าค่ายในรุ่นแรกจำนวน 80  คน ซึ่งกำหนดจัดขึ้นที่ค่ายรัตนรังสรรค์ ระหว่างวันที่ 12-14  มิ.ย.2552  นี้ รวมกำหนด 3 วัน 2 คืน</p>
<p> “มั่นใจว่าผลที่ได้จากการเข้าค่ายในครั้งนี้ จะทำให้เยาวชนมีเจตคติที่ดีต่อการปกครองในระบอบประชาธิปไตย อันมีพระมหากษัตริย์ทรงเป็นประมุข  และยังเป็นการสร้างเครือข่ายเยาวชนประชาธิปไตยให้เกิดขึ้นในพื้นที่และชุมชน ซึ่งจะทำให้เยาวชนสามารถนำความรู้ไปปรับใช้ในชีวิตประจำวัน ทั้งแก่ตนเอง ผู้อื่น ครอบครัว และสังคม อีกทั้งเป็นการเตรียมพร้อมที่จะเป็นผู้มีสิทธิเลือกตั้ง โดยเฉพาะอย่างยิ่งการเลือกตั้งสมาชิกสภาท้องถิ่นและผู้บริหารท้องถิ่นที่จะมีขึ้นเร็วๆนี้ อีกทั้งเป็นการปูพื้นฐานให้เยาวชนได้มีความตื่นตัว และตระหนักเกี่ยวกับการเข้ามามีส่วนร่วมในการลงสมัครรับเลือกตั้ง  ซึ่งจะเป็นการสร้างนักการเมืองรุ่นใหม่ที่มีคุณภาพในอนาคต”</p></body>
</news>
