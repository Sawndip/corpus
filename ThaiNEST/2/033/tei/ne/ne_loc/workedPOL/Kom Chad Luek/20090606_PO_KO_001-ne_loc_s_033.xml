<teiHeader>
<fileDesc>
<titleStmt>
  <title>อ้างมรสุมเลื่อนนัดสำรวจตู้คอนเทนเนอร์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-06 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.komchadluek.net/detail/20090606/15925/%e0%b8%ad%e0%b9%89%e0%b8%b2%e0%b8%87%e0%b8%a1%e0%b8%a3%e0%b8%aa%e0%b8%b8%e0%b8%a1%e0%b9%80%e0%b8%a5%e0%b8%b7%e0%b9%88%e0%b8%ad%e0%b8%99%e0%b8%99%e0%b8%b1%e0%b8%94%e0%b8%aa%e0%b8%b3%e0%b8%a3%e0%b8%a7%e0%b8%88%e0%b8%95%e0%b8%b9%e0%b9%89%e0%b8%84%e0%b8%ad%e0%b8%99%e0%b9%80%e0%b8%97%e0%b8%99%e0%b9%80%e0%b8%99%e0%b8%ad%e0%b8%a3%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>อ้างมรสุมเลื่อนนัดสำรวจตู้คอนเทนเนอร</headline>
<lead>ทหารเรืออ้างมรสุมขอเลื่อนนัดสำรวจตู้คอนเทนเนอร์ก้นอ่าวแสมสารไปเดือนต.ค. ขณะที่หมอพรทิพย์ ส่งทีมงานชุดเล็กส่องกล้องตรวจหาสิ่งของที่บรรจุภายในตู้คอนเทนเนอร์สัปดาห์หน้า</lead>
<neck></neck>
<body><p>(6มิ.ย.) ที่กรมสอบสวนคดีพิเศษ (ดีเอสไอ) พ.ต.อ.ณรัชต์ เศวตนันทน์ รองอธิบดีดีเอสไอ พญ.คุณหญิงพรทิพย์ โรจนสุนันท์ ผอ.สถาบันนิติวิทยาศาสตร์ ประชุมร่วมผู้แทนจากกองทัพเรือ กรมควบคุมมลพิษ กรมศุลกากร กรมประมง กรมศิลปากร และภาคเอกชน เพื่อซักซ้อมปฏิบัติงานพิสูจน์ทราบตู้คอนเทน เนอร์ ที่อ่าวแสมสาร อ.สัตหีบ จ.ชลบุรี และพื้นที่ใกล้เคียง</p>
<p>พญ.คุณหญิงพรทิพย์ เปิดเผยว่า ทีมงานกำหนดจุดที่จะดำน้ำเพื่อพิสูจน์ทราบตู้คอนเทนเนอร์ ในพื้นที่ 3 จุด คือ 1. <placeName><prefix>อ่าว</prefix>แสมสาร</placeName> 2. ตู้คอนเทนเนอร์ใต้เกาะจวงระยะทาง 60 ไมล์ทะเล หรือจุดตู้คอนเทนเนอร์ที่มีคนล่ำลือว่าเห็นผี และ 3.ตู้คอนเทนเนอร์อื่นๆที่ยังรอดีเอสไอ รวบรวมข้อมูลเพิ่มเติม อย่างไรก็ตาม กองทัพเรือได้ชี้แจงอุปสรรคในการออกเรือช่วงมรสุม ซึ่งจะเป็นอันตรายต่อทีมนักประดาน้ำ ทำให้ที่ประชุมมีมติเลื่อนการพิสูจน์ตู้คอนเทนเนอร์ออกไปเป็นเดือน ต.ค. โดยในระหว่างนี้ทีมนักประดาน้ำกองทัพเรือจะได้ฝึกฝนวิธีการใช้งานเครื่องตรวจสอบสารกัมมันตภาพรังสี จากสำนักงานปรมาณูเพื่อสันติ</p>
<p>พญ.คุณหญิงพรทิพย์ แถลงผลประชุมว่า ภารกิจใหญ่คือการส่งเรือ 4 ลำพร้อมสื่อมวลชนและคณะทำงานชุดใหญ่ไปสำรวจทราบตู้คอนเทนเนอร์ในเดือนต.ค. นี้ เพื่อให้หมดหน้ามรสุม ส่วนภารกิจรองที่จะเริ่มงานในสัปดาห์หน้า คือการจัดส่งทีมงานชุดเล็ก ซึ่งรับผิดชอบโดยนายธรณ์ ธำรงนาวาสวัสดิ์ ร่วมกับกองทัพเรือ เป็นทีมงานสำรวจสภาพแวดล้อมโดยรอบตู้คอนเทนเนอร์ เพื่อสำรวจให้ชัดเจนว่าไม่มีอันตรายต่อทีมงานชุดใหญ่ ทั้งนี้จะมีการนำกล้องบันทึกภาพใต้น้ำลงไปสำรวจบริเวณช่องของตู้คอนเทนเนอร์ที่ผุกร่อนเพื่อสำรวจสิ่งของที่บรรจุอยู่ภายในตู้คอนเทนเนอร์ ในส่วนของดีเอสไอจะรับผิดชอบการรวบรวมข้อมูลสิ่งที่เป็นอันตรายเพิ่มเติมร่วมกับกรมควบคุมมลพิษและกรมประมง</p></body>
</news>
