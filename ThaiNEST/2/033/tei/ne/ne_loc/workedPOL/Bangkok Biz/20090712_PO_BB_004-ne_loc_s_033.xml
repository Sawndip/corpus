<teiHeader>
<fileDesc>
<titleStmt>
  <title>องคมนตรีย้อนถามเสื้อแดง "ถูก-ผิด"ล่าชื่อถวายฎีกา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/12/news_29091863.php?news_id=29091863  </bibl>
</sourceDesc>
</fileDesc>
</teiHeader>
<news>
<headline>องคมนตรีย้อนถามเสื้อแดง "ถูก-ผิด"ล่าชื่อถวายฎีกา</headline>
<lead>"องคมนตรี" ย้อนถามถูกหรือผิด "เสื้อแดง" ล่าชื่อยื่นถวายฎีกา ช่วย "ทักษิณ" ชี้ตุลาการตัดสินไปแล้วต้องว่ากันตามกฎหมาย ระบุการขออภัยโทษต้องถูกลงโทษแล้ว "เชษฐา" เปรียบเหมือนสมัยพ่อขุนรามฯ มีกระดิ่งให้สั่น ร้องทุกข์กษัตริย์ "อภิวันท์" ลั่นยื่นถวายฎีกาไม่กระทบสถาบัน สอนมวยรัฐบาลต้องรีบสร้างสมานฉันท์ อย่ามัวสนเรื่องไม่สร้างสรรค์</lead>
<neck></neck>
<body><p>พล.อ.พิจิตร กุลละวณิชย์ องคมนตรี ได้เดินทางเข้ามอบดอกไม้แสดงความยินดีต่อ พล.อ.เชษฐา ฐานะจาโร ที่ปรึกษาพรรคเพื่อไทย ในโอกาสรับตำแหน่งนายกสมาคมวัฒนธรรมและเศรษฐกิจ<placeName>ไทย</placeName><placeName>-พม่า</placeName> คนใหม่ วานนี้ (11 ก.ค.) ที่<placeName><prefix>โรงแรม</prefix>อมารี วอเตอร์เกท ประตูน้ำ</placeName></p>
<p>โอกาสนี้ พล.อ.พิจิตร กุลละวณิชย์ องคมนตรี ให้สัมภาษณ์ถึงกรณีที่กลุ่มคนเสื้อแดงล่ารายชื่อประชาชน 1 ล้านรายชื่อ เพื่อยื่นถวายฎีกาขอพระราชทานอภัยโทษ ให้ พ.ต.ท.ทักษิณ ชินวัตร อดีตนายกรัฐมนตรี ว่า "ท่านคิดว่า ถูกหรือผิด การอภัยโทษต้องถูกลงโทษแล้วใช่หรือไม่"</p>
<p>ผู้สื่อเมื่อถามว่า หากมีการขออภัยโทษจะเป็นการระคายเคืองเบื้องพระยุคลบาทหรือไม่ พล.อ.พิจิตร กล่าวว่า ประเทศไทยมีฝ่ายบริหาร ฝ่ายตุลาการ และฝ่ายนิติบัญญัติในการทำหน้าที่ชัดเจน ซึ่งอยากถามว่า ทางอำนาจตุลาการตัดสินไปอย่างไร ซึ่งตุลาการตัดสินไปแล้ว ดังนั้น ต้องว่ากันไปตามกฎหมาย อย่างไรก็ตาม ขณะนี้ เรื่องของ พ.ต.ท.ทักษิณ อยู่ในขั้นตอนของกฎหมายอยู่</p>
<p>พล.อ.เชษฐา ฐานะจาโร ที่ปรึกษาพรรคเพื่อไทย กล่าวว่า เรื่องดังกล่าวมองได้หลายแง่ แต่หากย้อนดูยุคโบราณก็ทำได้ อย่างสมัยของพ่อขุนรามคำแหง ที่มีการแขวนกระดิ่งให้ชาวบ้านไปสั่นกระดิ่งเวลาที่มีเรื่องเดือดร้อน ถ้าเราคิดถึงความเป็นมาเป็นแบบนี้ และเคยทำต่อสถาบันสูงสุดแบบนี้ ซึ่งเขาอาจจะเปรียบเทียบอย่างนี้ ส่วนความเหมาะสมหรือไม่นั้น ต้องดูเป็นประเด็นสำคัญ</p>
<p>ส่วนกรณีที่ฝ่ายต่อต้านเพราะมองว่าเป็นการกระทำ ที่ระคายเคืองเบื้องพระยุคลบาทนั้น พล.อ.เชษฐา กล่าวว่า ประชาชนต้องค่อยๆ ช่วยกันคิด เพราะเป็นเรื่องที่ละเอียดอ่อนมาก และหากไปวิพากษ์วิจารณ์คงไม่ดี เรื่องนี้ขอให้เป็นเฉพาะตัวหรือเฉพาะกลุ่ม เมื่อถามว่า ความจริง พ.ต.ท.ทักษิณ ควรกลับมารับโทษก่อนใช่หรือไม่ พล.อ.เชษฐา กล่าวว่า "พูดแทนไม่ได้ เพราะท่านมีแนวความคิดของท่าน และอาจรวดเร็วเกินไป"</p>
<p>"อภิวันท์"หนุนแดงถวายฎีกาช่วยทักษิณ</p>
<p>ด้าน พ.อ.อภิวันท์ วิริยะชัย รองประธานสภาผู้แทนราษฎร และรองหัวหน้าพรรคเพื่อ<placeName>ไทย</placeName> กล่าวถึงการเตรียมยื่นถวายฎีกาขออภัยโทษ พ.ต.ท.ทักษิณ ของกลุ่มคนเสื้อแดง ว่า ไม่ทราบรายละเอียด ทราบเพียงเป็นการขอพระราชทานความเป็นธรรมให้กับ พ.ต.ท.ทักษิณ ไม่เกี่ยวกับการอภัยโทษ เพราะถือว่า พ.ต.ท. ทักษิณ ไม่ได้มีความผิด ทั้งนี้ ประชาชนมองว่า พ.ต.ท.ทักษิณ ไม่ได้รับความเป็นธรรม เพราะหลังจากการทำรัฐประหารได้มีการออกกฎหมายไม่ได้เป็นมาตรฐานของโลกมา ดำเนินคดีกับ พ.ต.ท.ทักษิณ</p>
<p>"หากเป็นกระบวนการยุติธรรมตามปกติ ผมเชื่อว่าประชาชนคงยอมรับได้ อย่างไรก็ตาม ปัญหาหลักของบ้านเมือง คือ ความแตกแยกความสามัคคีของคนในชาติ ชาวต่างประเทศรู้ดีว่าปัญหาหลักของประเทศชาติ คือ ความไม่สามัคคีซึ่งกันและกัน และมีความคิดเห็นทางการเมืองแตกต่างกันอย่างตรงกันข้าม โดยแบ่งคนออกเป็น 2 กลุ่ม</p>
<p>ดังนั้น หน้าที่หลักของรัฐบาลไม่ว่าใครจะเป็นรัฐบาลก็ตาม ต้องรีบสร้างความรักความสามัคคีให้เกิดขึ้นกับคนในชาติให้เร็วที่สุดเท่าที่ จะทำได้ แต่เป็นที่น่าเสียดายที่รัฐบาล แทนที่รัฐบาลจะรีบสร้างความรักความสามัคคี กับมีโฆษกของพรรคการเมืองมาวิพากษ์วิจารณ์ในเรื่องนี้ทุกวันไม่ได้เป็นการ สร้างสรรค์ จะยิ่งทำให้เกิดความแตกแยกความสามัคคีเกิดขึ้นเรื่อยๆ" พ.อ.อภิวันท์กล่าว</p>
<p>ชี้ถวายฎีกาถือเป็นการเทิดพระเกียรติ</p>
<p>เมื่อถามว่า จำเป็นจะต้องนำเรื่องนี้เข้าสู่สภา เพื่อพิจารณาเรื่องนี้หรือไม่ พ.อ.อภิวันท์ กล่าวว่า ไม่เคยมี และสมัยที่มีการถวายฎีกาขอนายกรัฐมนตรี ตามมาตรา 7 ก็ไม่เคยเข้าสภาผู้แทนราษฎร หรือเข้ารัฐสภา ซึ่งธรรมเนียมราชประเพณีไทยตั้งแต่โบราณสมัยพ่อขุนรามคำแหงมหาราช ท่านได้วางกระดิ่งหน้าพระราชวัง หากพี่น้องประชาชนมีความเดือดร้อน จะพึ่งพระบารมีพระองค์ท่าน ก็จะไปสั่นกระดิ่ง ครั้งนี้ก็เช่นเดียวกัน คือ ใช้วิธีการกราบขอบังคมทูล ขอความเป็นธรรมให้กับคนคนหนึ่ง ซึ่งถือว่าทำประโยชน์ต่อชาติบ้านเมืองมาอย่างยาวนาน</p>
<p>ส่วนที่หลายฝ่ายมองว่า การยื่นถวายฎีกาเป็นการกระทำที่กระทบต่อสถาบัน พ.อ.อภิวันท์ กล่าวว่า "ผมมองว่า ถือเป็นการให้ความเคารพสถาบันเบื้องสูงด้วยซ้ำไป เพราะเป็นการเทิดพระเกียรติพระองค์ท่าน บรรดาลูกๆ ที่มีความเดือดร้อนจะต้องพึ่งพ่อแม่ ซึ่งไม่ถือว่าเป็นการดึงสถาบันมาเกี่ยวกับการเมือง เพราะเป็นการถวายฎีกาและเป็นการเทิดพระเกียรติให้กับพระองค์ท่าน แต่ถ้าไปถวายฎีกาคนอื่นที่ไม่ใช่พระมหากษัตริย์ไม่ได้ ทั้งนี้ เคยมีประเพณีถวายฎีกามาแล้ว โดยกลุ่มพันธมิตรประชาชนเพื่อประชาธิปไตย เคยถวายฎีกามาแล้วครั้งหนึ่ง และที่ผ่านมาเร็วๆ นี้ ก็มีการถวายฎีกามา 2 ครั้ง ก็ไม่ได้มีการวิพากษ์วิจารณ์"</p>
<p>ส.ส.เพื่อไทยร่วมงานแซยิดเรื่องธรรมดา</p>
<p>พ.อ.อภิวันท์ ยังกล่าวถึง กรณีกลุ่มคนเสื้อแดงจะจัดพิธีแซยิดให้กับ พ.ต.ท.ทักษิณ ว่า คงเป็นเรื่องของประชาชน คงห้ามไม่ได้ เพราะห้ามความรักของคนไม่ได้ ส่วนถ้าจะมี ส.ส.พรรคเพื่อ<placeName>ไทยไ</placeName>ปเข้าร่วม ก็กำชับว่าต้องแยกให้ออกระหว่างการเมืองกับกลุ่มประชาชน แต่กลุ่มประชาชนถือเป็นฐานเสียงให้กับ ส.ส.บางท่าน ซึ่ง ส.ส.ละทิ้งไม่ได้ ถือเป็นเรื่องธรรมดาเหมือนกับที่พรรคประชาธิปัตย์ไม่สามารถละทิ้งกลุ่มเสื้อ เหลืองได้เช่นกัน</p>
<p>แต่สิ่งที่อยากจะให้ช่วยกันคิด คือ จะทำอย่างไรให้บ้านเมืองกลับมาสู่ความรักความสามัคคี ความสมานฉันท์ ซึ่งหลักการแก้ไขปัญหาความขัดแย้งมีหลักสำคัญอยู่ 3 ประการคือ 1.แก้ไขปัญหาตามข้อเท็จจริง ต้องยอมรับว่า 4 ปีที่ผ่านมา ปัญหาบ้านเมืองของเราเกิดจากการแย่งชิงอำนาจทางการเมืองของคนสองกลุ่ม ซึ่งประเทศที่เจริญแล้วเขาทราบดี</p>
<p>2.ต้องแก้ปัญหาตามหลักการตามกระบวนการยุติธรรม การบังคับใช้กฎหมายจะต้องเป็นธรรมแก่ทุกฝ่าย ใครทำความผิดจะต้องได้รับการลงโทษตามกระบวนการกฎหมายที่เป็นธรรม และ 3.มีเมตตาธรรม รู้จักให้อภัยซึ่งกันและกัน อะไรที่พี่น้องชาวเสื้อแดงให้อภัยชาวเสื้อเหลืองได้ เราจะต้องไม่คิดว่าจะต้องเป็นสีเหลือง สีแดง หรือสีน้ำเงิน หรือสีอะไรทั้งสิ้น แต่เป็นคนไทยด้วยกันทุกคน หากไม่ให้อภัยซึ่งกันและกันบ้านเมืองไปไม่ได้รอด</p>
<p>"เพื่อไทย"ตอก"เทพไท"คนล้มอย่าข้าม</p>
<p>นายจิรายุ ห่วงทรัพย์ รองโฆษกพรรคเพื่อ<placeName>ไทย</placeName> กล่าวถึง การจัดงานแซยิด 60 ปี ให้ พ.ต.ท.ทักษิณ ว่า ขอให้พรรคประชาธิปัตย์ (ปชป.) ช่วยเตือนนายเทพไท เสนพงศ์ โฆษกประจำตัวหัวหน้าพรรคประชาธิปัตย์ ให้พูดมากๆ การเปลี่ยนชื่องานแซยิดมาเป็นงานบังสุกุลทั้งแผ่นดินหรือเพลทั้งแผ่นดิน จะทำให้คนฟังรับรู้ถึงตัวตนที่แท้จริงของนายเทพไท</p>
<p>"ขอเตือนว่า คนล้มอย่าข้าม แต่สำหรับประชาธิปัตย์ เห็นคนล้มนอกจากข้ามแล้วยังหันมากระทืบซ้ำ วันนี้สังคมต้องการความสมานฉันท์ หากนายเทพไท และ ปชป.ยังสะกดคำว่าเสรีภาพทางความคิดของประชาชนไม่ได้ ก็อย่าหวังจะสร้างความสมานฉันท์ นอกจากงานไล่จับ พ.ต.ท.ทักษิณ แล้วขอให้ ปชป.อุ้มนายกษิต ภิรมย์ รัฐมนตรีว่าการกระทรวงการต่างประเทศ ไว้เช่นนี้ มิเช่นนั้น จะไม่เหลือประเด็นให้สังคมได้ถกเถียงกัน"</p></body>
</news>
