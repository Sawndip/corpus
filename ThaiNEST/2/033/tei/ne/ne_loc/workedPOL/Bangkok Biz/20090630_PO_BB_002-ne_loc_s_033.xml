<teiHeader>
<fileDesc>
<titleStmt>
  <title>กทม.ดันแก้กฎหมายเป็นเอกเทศจากมท.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/30/news_29021478.php?news_id=29021478  </bibl>
</sourceDesc>
</fileDesc>
</teiHeader>
<news>
<headline>กทม.ดันแก้กฎหมายเป็นเอกเทศจากมท.</headline>
<lead>คณะกรรมการยกร่าง พ.ร.บ.<placeName>กทม</placeName>. สรุปเพิ่มอำนาจให้ ส.ข. ทำโครงการพัฒนาพื้นที่ พร้อมกำหนดงบประมาณดำเนินงานด้วยตัวเอง เล็งหาช่องให้ <placeName>กทม.</placeName>บริหารงานเป็นเอกเทศ ไม่เกี่ยวมหาดไทย ระบุ ผู้ว่าฯ <placeName>กทม.</placeName>มีกฎหมายหลายฉบับคุมอยู่แล้ว</lead>
<neck></neck>
<body><p>นายวัลลภ สุวรรณดี ประธานที่ปรึกษาผู้ว่าราชการ<placeName>กรุงเทพมหานคร</placeName> (<placeName>กทม</placeName>.) ฐานะประธานคณะกรรมการยกร่างแก้ไขพระราชบัญญัติระเบียบบริหารราชการ<placeName>กรุงเทพ มหานคร</placeName> พ.ศ. 2528 เปิดเผยถึงความคืบหน้าในการยกร่างแก้ไข พ.ร.บ. หลังจากที่คณะกรรมการอำนวยการปรับปรุงกฎหมายว่าด้วยระเบียบบริหารราชการ กทม. พ.ศ. 2528 กำหนดกรอบการแก้ไข ว่า ทางคณะกรรมการยกร่างฯ ได้พิจารณาไปแล้วหลายประเด็น ซึ่งได้ข้อยุติแล้ว ได้แก่ การเพิ่มบทบาท และหน้าที่ของสมาชิกสภาเขต (ส.ข.) ให้เข้ามามีบทบาทในการกำหนดโครงการเพื่อพัฒนาพื้นที่ และกำหนดวงเงินงบประมาณที่ใช้ดำเนินการโครงการดังกล่าวได้</p>
<p>นายวัลลภ กล่าวว่า ที่ผ่านมา ส.ข.มีหน้าที่หลักคือให้คำปรึกษา ให้คำแนะนำกับผู้อำนวยการเขตเท่านั้น ซึ่งประเด็นดังกล่าวจะทำให้การกระจายอำนาจลงไปสู่ท้องถิ่นและพื้นที่มากยิ่ง ขึ้น ซึ่งการเพิ่มอำนาจดังกล่าวนั้นจะไม่ซ้ำซ้อนกับการทำหน้าที่ของสมาชิกสภา <placeName>กรุงเทพมหานคร</placeName> (ส.ก.)</p>
<p>ส่วนสถานะของ กทม. คณะกรรมการยกร่างฯ ได้พิจารณาหารือร่วมกันไปบ้างแล้ว คือ ในการทำงานของ <placeName>กทม.</placeName> ส่วนหนึ่งต้องคำนึงถึงความคล่องตัวในการบริหารงาน ดังนั้น การกำกับหน่วยงานจากกระทรวงมหาดไทยจึงต้องมีการพิจารณา นอกจากนั้นแล้วในประเด็นดังกล่าวทางคณะกรรมการยกร่างฯ ยังเห็นว่าการทำงานของผู้ว่าฯ <placeName>กทม.</placeName> หรือคณะผู้บริหารก็มีกฎหมายหลายฉบับในการกำกับการทำงานแล้ว ทั้งนี้ยังคงให้เป็นนิติบุคคลเช่นเดิม ส่วนจะมีการแยกตัว การบริหารที่เป็นเอกเทศหรือไม่นั้น ยังไม่ได้ข้อสรุป เพราะส่วนหนึ่งแล้ว <placeName>กทม.</placeName> ก็ต้องมีหน่วยงานที่คอยรายงานผลการปฏิบัติงาน</p>
<p>นายวัลลภ กล่าวอีกว่า ตาม พ.ร.บ.ระเบียบบริหารราชการ<placeName>กรุงเทพมหานคร</placeName> พ.ศ. 2528 มาตรา 79 กำหนดให้สภาเขตมีอำนาจหน้าที่ 7 ข้อ โดยมีสาระสำคัญได้แก่ ให้ข้อคิดเห็นและข้อสังเกตเกี่ยวกับแผนพัฒนาเขตต่อผู้อำนวยการเขต และสภา <placeName>กทม.</placeName> รวมถึงให้คำปรึกษาตามที่ร้องขอ จัดสรรงบประมาณเพื่อการพัฒนาเขต ทั้งนี้ ตามที่กำหนดในข้อบัญญัติ<placeName>กรุงเทพมหานคร</placeName> ว่าด้วยวิธีการงบประมาณหรืองบประมาณรายจ่าย สอดส่องและติดตามดูแลการดำเนินการของสำนักงานเขต เพื่อให้เกิดประโยชน์แก่ราษฎร และมีอำนาจตั้งคณะกรรมการเพื่อกระทำกิจการหรือพิจารณาสอบสวนหรือศึกษา เรื่องใดๆ อันเกี่ยวกับการงานของสภาเขต</p></body>
</news>
