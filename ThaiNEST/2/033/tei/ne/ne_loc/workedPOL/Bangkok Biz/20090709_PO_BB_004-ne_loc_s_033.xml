<teiHeader>
<fileDesc>
<titleStmt>
  <title>พธม.ส่อเปลี่ยน"หัว"พรรคใหม่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/07/09/news_29074144.php?news_id=29074144  </bibl>
</sourceDesc>
</fileDesc>
</teiHeader>
<news>
<headline>พธม.ส่อเปลี่ยน"หัว"พรรคใหม่</headline>
<lead>พันธมิตรส่อเปลี่ยนหัวพรรคการเมืองใหม่ หลังแกนนำ-กรรมการบริหารเจอคดีก่อการร้ายสากล หวั่นมีผลกระทบต่อภาพลักษณ์พรรค "มั่น”เผยอีก 1 เดือน ประชุมใหญ่พรรคมาตุภูมิเลือกหัวหน้า “นัจมุดดีน” ระบุทาบทามบุคคลหลายกลุ่มเข้าร่วม บางคนตอบรับแล้ว แต่ยังไม่บอกว่าเป็นใคร ชูนโยบายพรรคเป็นกลาง พร้อมเปิดรับทุกคนที่มีจุดยืนเดียวกัน</lead>
<neck></neck>
<body><p>นายไทกร พลสุวรรณ แกนนำอีสานกู้ชาติ แนวร่วมกลุ่มพันธมิตรประชาชนเพื่อประชาธิปไตย เปิดเผยถึงปัญหาที่แกนนำพันธมิตรฯ ถูกตั้งข้อหาคดีก่อการร้ายจากการปิดสนามบินสุวรรณภูมิ โดยยอมรับว่า คดีดังกล่าวอาจเป็นปัญหาต่อการดำเนินการของพรรคการเมืองใหม่ เนื่องจากแกนนำพรรคซึ่งล้วนแล้วแต่เป็นกรรมการบริหารพรรคถูกตั้งข้อหาหนัก และจะต้องต่อสู้คดี</p>
<p>ดังนั้นพรรคการเมืองใหม่จึงเตรียมพิจารณาแนวทาง ใหม่คือ อาจจะต้องเปลี่ยนหัวพรรคใหม่ รวมทั้งเปลี่ยนกรรมการบริหารพรรคชุดใหม่ เพราะการตั้งข้อหาคดีร้ายแรงนี้ทุกคนจะต้องสู้คดี อีกทั้งยังมีผลกระทบต่อภาพลักษณ์พรรค เพราะถือว่าเป็นความเสียหายระดับสากล ซึ่งเร็วๆ นี้แกนนำจะได้ข้อสรุปในเรื่องนี้</p>
<p>ด้านนายมั่น พัธโนทัย ที่ปรึกษาพรรคมาตุภูมิ กล่าวถึงความคืบหน้าในการจัดตั้งพรรคมาตุภูมิ ว่า อยู่ในขั้นตอนการดำเนินการตาม พ.ร.บ.การเมือง ที่ต้องให้ได้สมาชิกครบ 5,000 คน และมีสาขาพรรคครบทุกภาค ซึ่งขณะนี้กำลังจัดตั้งสาขาพรรคและได้ครบแล้ว แต่เหลือการประชุมสาขาเพื่อเลือกประธานสาขา เพราะเวลาประชุมใหญ่สามัญของพรรคจะต้องมีตัวแทนสาขา สมาชิกพรรค ส.ส.และกรรมการที่เป็นอยู่ในปัจจุบันเข้าร่วมประชุมด้วย คาดว่าใช้เวลาไม่เกิน 1 เดือน จะสามารถประชุมใหญ่เพื่อเลือกหัวหน้าพรรค รองหัวหน้าพรรค เลขาธิการพรรค และโฆษกพรรค ได้อย่างแน่นอน</p>
<p>ส่วนที่มีข่าวว่า พล.อ.สนธิ บุญยรัตกลิน อดีตประธานคณะมนตรีความมั่นคงแห่งชาติ(คมช.) จะมาเป็นหัวหน้าพรรคนั้น นายมั่น กล่าวว่า ตอนนี้ พล.อ.สนธิ ยุ่งกับการเรียนปริญญาเอก ไม่มีเวลาว่าง ที่ผ่านมา พล.อ.สนธิ ก็ให้กำลังใจ ให้คำปรึกษาเกี่ยวกับปัญหาภาคใต้ และสถานการณ์ทั่วไป เพราะอยากจะเห็นบ้านเมืองไม่แบ่งฝักแบ่งฝ่าย มีความรัก ความสามัคคีกัน</p>
<p>ด้านนายนัจมุดดีน อูมา ส.ส.นราธิวาส พรรคมาตุภูมิ กล่าวว่า ขณะนี้พรรคมาตุภูมิยังต้องรอความชัดเจนจากพรรคเพื่อแผ่นดินก่อน ถ้าหากศาลปกครองมีคำสั่งยุบพรรค กลุ่มที่อยู่กับ พล.ต.อ.ประชา พรหมนอก อาจจะมาอยู่กับพรรคมาตุภูมิ อย่างไรก็ตาม เบื้องต้นได้ทาบทามบุคคลหลายกลุ่มเข้ามาอยู่พรรคมาตุภูมิ ซึ่งมีหลายคนตอบรับมาบ้างแล้ว แต่ยังบอกไม่ได้ว่ามีใครบ้าง ทั้งนี้ พรรคมาตุภูมิ เป็นพรรคที่เป็นกลาง ไม่เอียงข้างใดข้างหนึ่ง เปิดกว้างให้กับทุกคน ใครจะเข้ามาก็ได้ไม่มีปัญหา ขอให้มีจุดยืนทางการเมือง สามารถประสานงานกับทุกฝ่ายได้ เพื่อลดข้อขัดแย้งและความแตกแยกในสังคม</p>
<p>สำหรับตำแหน่งหัวหน้าพรรคมาตุภูมินั้น คิดว่าที่ประชุมคงจะให้นายมั่น รักษาการหัวหน้าพรรคไปก่อน และในอนาคต หากมีบุคคลที่มาร่วมงานกับเรา มีความสามารถและเหมาะสมที่จะดำรงตำแหน่ง ก็เป็นเรื่องของอนาคตที่จะว่ากันใหม่</p></body>
</news>
