<teiHeader>
<fileDesc>
<titleStmt>
  <title>นักวิเคราะห์ชี้หุ้นไทยอยู่ตามทางตลาดโลก  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-28 10:21:05  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.innnews.co.th/biz.php?nid=173442  </bibl>
</sourceDesc>
</fileDesc>
</teiHeader>
<news>
<headline>นักวิเคราะห์ชี้หุ้นไทยอยู่ตามทางตลาดโลก</headline>
<lead>นักวิเคราะห์หลักทรัพย์ บริษัทธนชาต ชี้แนวโน้มดัชนีในตลาดหลักทรัพย์วันนี้จะเป็นไปตามตลาดโลก คาดแนวรับอยู่ที่ 545 - 549 จุดและแนวต้าน 558 - 560 จุด</lead>
<neck></neck>
<body><p>นักวิเคราะห์หลักทรัพย์ บริษัทหลักทรัพย์ธนชาต กล่าวว่า แนวโน้มการลงทุนในตลาดหุ้นไทยวันนี้คาดว่าดัชนีน่าจะปรับตัวลดลงตามตลาดหุ้นในต่างประเทศ หลังดัชนีดาวโจนส์ปรับตัวลดลงกว่า 100 จุด จากความกังวลว่าอัตราผลตอบแทนที่เพิ่มขึ้นของพันธบัตรรัฐบาลอาจทำให้ธุรกิจและผู้บริโภคเผชิญกับต้นทุนการกู้ยืมที่เพิ่มขึ้น แต่คงไม่ลดลงอย่างรุนแรงมากนักเนื่องจากมีกระแสเงินทุนไหลเข้ามาอย่างต่อเนื่อง และปัจจัยพื้นฐานของบริษัทไทยที่เริ่มปรับตัวดีขึ้นแม้สถาบันจัดอันดับความน่าเชื่อถือชื่อดังมูดี้ส์เตรียมทบทวนเครดิตสถาบันการเงินในประเทศ 11 แห่ง ก็ตาม แต่คงไม่มีผลกระทบต่อแนวโน้มผลการดำเนินงาน เนื่องจากสถาบันการเงินไม่ได้มีการกู้ยืมเงินจากต่างประเทศเหมือนในอดีต อย่างไรก็ตาม นักลงทุนยังคงจับตาผลการประชุมของกลุ่มโอเปกในวันนี้ ซึ่งคาดว่าจะคงกำลังการผลิตน้ำมันไว้ในระดับเดิม ทั้งนี้ ประเมินกรอบการเคลื่อนไหวของดัชนีโดยมีแนวรับที่ 545 - 549 จุด และแนวต้านที่ 558 - 560 จุด</p></body>
</news>
