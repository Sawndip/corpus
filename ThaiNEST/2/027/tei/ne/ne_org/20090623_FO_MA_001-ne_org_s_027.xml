<teiHeader>
<fileDesc>
<titleStmt>
  <title>อิหร่านยังคุกคามสื่อต่อเนื่อง "ขัง-ไล่กลับ-ระงับแพร่ภาพ"  </title>
  <author>เอพี, เอเอฟพี, ซีเอ็นเอ็น  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02230652&sectionid=0104&day=2009-06-23  </bibl>
</sourceDesc>
</fileDesc>
</teiHeader>
<news>
<headline><orgName>อิหร่าน</orgName>ยังคุกคามสื่อต่อเนื่อง "ขัง-ไล่กลับ-ระงับแพร่ภาพ"</headline>
<lead>เมื่อวันที่ 21 มิถุนายน <orgName>กลุ่มผู้สื่อข่าวไร้พรมแดน</orgName> ซึ่งมีสำนักงานอยู่ในกรุงปารีส ประเทศฝรั่งเศส แถลงว่า ในช่วงสัปดาห์ที่ผ่านมามีนักข่าวและผู้เขียนเว็บล็อกถูกจับในอิหร่านไปแล้ว 33 คน จากการรายงานข่าวความรุนแรงที่เกิดขึ้นในอิหร่าน อันเป็นผลมาจากความไม่พอใจในผลการเลือกตั้งประธานาธิบดีอิหร่านที่นายมาห์มูด อาห์มาดิเนจาด ชนะนายเมียร์ ฮุสเซน มูซาวี ผู้นำฝ่ายค้าน ทำให้อิหร่านกลายเป็นประเทศที่มีการจับกุมตัวผู้สื่อข่าวมากที่สุดในโลกเทียบเท่ากับประเทศจีน โดยนักข่าวที่ถูกจับกุมตัวไปเหล่านี้จะถูกบีบบังคับให้ยอมรับสารภาพและถูกทรมาน</lead>
<neck></neck>
<body><p>ข่าวระบุว่า <orgName>อิหร่าน</orgName>ยังคงเดินหน้าสกัดกั้นการรายงานข่าวของผู้สื่อข่าวอย่างต่อเนื่อง หลังจาก<orgName>ทางการอิหร่าน</orgName>ได้ไล่นายจอน เลย์น ผู้สื่อข่าวบีบีซีประจำกรุงเตหะราน ออกนอกประเทศเมื่อวันที่ 21 มิถุนายนแล้ว <orgName>นิวส์วีค</orgName>ยังออกมาประณามการควบคุมตัวนายมาซีอาร์ บาฮารี ผู้สื่อข่าวชาวแคนาดาของนิวส์วีคโดยไม่มีการตั้งข้อหาใดๆ และเรียกร้องให้อิหร่านปล่อยตัวนายบาฮารีในทันที นอกจากนี้ <orgName>สถานีโทรทัศน์อัล-อราบียา</orgName> ของดูไบ ยังถูกสั่งระงับการแพร่ภาพในอิหร่าน</p>
<p>วันเดียวกันมีรายงานว่า <orgName>รัฐบาล</orgName>ได้จับกุมตัวญาติๆ 4 คนของนายฮาเชมี ราฟซานจานี อดีตประธานาธิบดีอิหร่าน และผู้นำทางศาสนาที่มีอำนาจสูงสุดคนหนึ่งของประเทศ รวมทั้งลูกสาวของราฟซานจานีที่ให้การสนับสนุนนายมูซาวี อย่างออกนอกหน้า แต่ทั้งหมดได้รับการปล่อยตัวในเวลาต่อมา ซึ่งการจับกุมตัวดังกล่าวเป็นเหมือนกับการเตือนไปยังบรรดาผู้นำทางศาสนาที่คิดจะไปเข้าข้างฝ่ายตรงข้าม </p>
<p>ขณะที่สถานการณ์โดยทั่วไปในกรุงเตหะรานได้เริ่มสงบลงเป็นครั้งแรกนับตั้งแต่เกิดเหตุวุ่นวายเมื่อวันที่ 12 มิถุนายน โดย<orgName>เว็บไซต์ซีเอ็นเอ็น</orgName>รายงานอ้างแหล่งข่าวจากโรงพยาบาลแจ้งว่ามีผู้เสียชีวิตจากเหตุรุนแรงที่เกิดขึ้น 19 คน แต่ตัวเลขที่ไม่ได้รับการยืนยันสูงถึง 150 คน </p></body>
</news>
