<teiHeader>
<fileDesc>
<titleStmt>
  <title>"อีคอป"พบแบงก์เอเชียเสี่ยงถูกโจมตี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/30/news_29196728.php?news_id=29196728  </bibl>
</sourceDesc>
</fileDesc>
</teiHeader>
<news>
<headline>"<orgName>อีคอป</orgName>"พบแบงก์เอเชียเสี่ยงถูกโจมตี</headline>
<lead><orgName>ศูนย์เฝ้าระวังความปลอดภัยทางคอมพิวเตอร์ (GCC)</orgName> ของอีคอป แจ้งเตือนการโจมตีต่อ<orgName>สถาบันการเงินในภาคพื้นเอเชียแปซิฟิก</orgName> พบร่องรอยแฮคเกอร์เล็งหาช่องโหว่ของระบบ เพื่อขโมยชื่อผู้ใช้ และรหัสเข้าถึงข้อมูลลูกค้า</lead>
<neck></neck>
<body><p>รายงานข่าวจาก<orgName>บริษัท อีคอป</orgName> ผู้ให้บริการด้านความปลอดภัยระบบสารสนเทศ กล่าวว่า เมื่อเร็วๆ นี้ <orgName>ศูนย์เฝ้าระวังความปลอดภัยทางคอมพิวเตอร์ (GCC)</orgName> ของบริษัท ได้ทำการตรวจพบเหตุการณ์ที่น่าจะเป็นการเตรียมโจมตีจากแฮคเกอร์ ก่อนการโจมตีอย่างเต็มรูปแบบต่อสถาบันการเงินต่างๆ ทั่วภาคพื้นเอเชีย</p>
<p>ทั้งนี้ <orgName>ศูนย์ของอีคอป</orgName> ได้สังเกตพบเหตุการณ์ผิดปกตินี้เกิดขึ้นกับธนาคารต่างๆ ในทวีปเอเชีย ซึ่งรวมถึงธนาคารต่างๆ ของประเทศสิงคโปร์และมาเลเซีย บริษัทจึงได้รายงานคำแนะนำด้านความปลอดภัยต่อลูกค้า เพื่อแจ้งเตือนว่าการโจมตีนี้เป็นการพยายามที่จะเข้าถึงข้อมูลสำคัญบนระบบ เว็บ เซิร์ฟเวอร์ โดยมีเจตนาที่จะขโมยชื่อผู้ใช้และรหัสประจำตัวผู้ใช้</p>
<p>นอกจากนี้ ยังมีข้อมูลการโจมตีจากเครื่องคอมพิวเตอร์จำนวนมาก จากหลายประเทศ รวมถึงสหรัฐอเมริกา รัสเซีย เกาหลี และเยอรมนี ซึ่งการโจมตีเหล่านี้อาจมีความเกี่ยวข้องกับกลุ่มของแฮคเกอร์ ที่กำลังทำการตรวจหาข้อมูลช่องโหว่ต่างๆ ก่อนจะทำการโจมตีจริง</p>
<p>นายนพคุณ ขำกลิ่น ผู้จัดการทั่วไปของ<orgName>บริษัท อี-ซี.โอ.พี. (ประเทศไทย) จำกัด</orgName> กล่าวว่า ธนาคารหรือสถาบันการเงินต่างๆ ในประเทศไทย ก็ตกอยู่ในความเสี่ยงสูงที่จะเป็นเป้าหมายของบรรดาแฮคเกอร์กลุ่มนี้</p>
<p>“เมื่อแฮคเกอร์สามารถเจาะเข้าไปในเครือข่ายได้ ก็จะพยายามใช้ประโยชน์จากข้อมูลความลับต่างๆ ขององค์กร และพวกเขายังสามารถเข้าใช้งานเครื่องคอมพิวเตอร์ในระดับผู้ดูแลระบบเพื่อติด ตั้ง ใช้งานโปรแกรมมุ่งร้ายต่างๆ และสร้างความเสียหายมากขึ้น” นายนพคุณกล่าว</p>
<p>รวมทั้งยังมีการรายงานจำนวนหมายเลขไอพี แอดเดรสทั้งหมด 7 หมายเลข ที่ถูกตรวจพบว่าเกี่ยวข้องและทำการโจมตีร่วมกันเป็นอย่างดี โดย<orgName>อีคอป</orgName> ได้แนะนำลูกค้าให้ขัดขวางการเข้ามาของหมายเลขไอพีเหล่านั้น เพื่อป้องกันการคุกคามที่น่าจะเกิดขึ้น รวมทั้งเสนอแนะให้ทำการอัพเดทระบบแอนตี้ไวรัส และแอนตี้ สปายแวร์อย่างสม่ำเสมอ</p>
<p>รายงานระบุว่า เหตุการณ์ผิดปกติเหล่านี้ ถูกจัดระดับความสำคัญเป็นขั้นสูง เนื่องจากเกิดขึ้นในช่วงเวลาใกล้เคียงกับการโจมตีแบบ DoS ต่อเว็บไซต์ของรัฐบาลสหรัฐอเมริกา และเกาหลีใต้เมื่อเร็วๆ นี้</p>
<p>ทั้งนี้ <orgName>อีคอป</orgName> เป็นผู้ให้บริการรายแรกในภาคพื้นเอเชีย ที่ให้บริการเฝ้าระวังความปลอดภัยทางคอมพิวเตอร์ตลอด 24 ชั่วโมง 7 วัน ตั้งแต่ปี 2544 และยังได้นำเสนอดัชนีความปลอดภัย (Security Index) เพื่อแสดงถึงแนวโน้มการโจมตีจากโลกไซเบอร์ในภาคพื้นเอเชียแปซิฟิกโดยเฉพาะ</p></body>
</news>
