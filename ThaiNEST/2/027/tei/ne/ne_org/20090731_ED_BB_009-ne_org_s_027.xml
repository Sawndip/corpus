<teiHeader>
<fileDesc>
<titleStmt>
  <title>รพ.วัดไร่ขิงทดสอบเฟส2 บริการ'หมอตาทางไกล'  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/31/news_29204308.php?news_id=29204308  </bibl>
</sourceDesc>
</fileDesc>
</teiHeader>
<news>
<headline><orgName>รพ.วัดไร่ขิง</orgName>ทดสอบเฟส2 บริการ'หมอตาทางไกล'</headline>
<lead><orgName>โรงพยาบาลวัดไร่ขิง</orgName>เตรียมทดสอบเฟส 2 บริการตรวจวินิจฉัยโรคตาทางไกล รอประเมินผล 1 ปีจากนั้นผลิตเป็นระบบสำเร็จรูปส่งขายเพื่อนบ้านที่จักษุแพทย์ขาดแคลน อุดช่องโหว่คนชนบทเข้าไม่ถึงบริการตรวจรักษาโรคตา</lead>
<neck></neck>
<body><p>นพ.ปานเนตร ปางพุฒิพงศ์ ผู้อำนวยการ<orgName>โรงพยาบาลเมตตาประชารักษ์ (วัดไร่ขิง)</orgName> อ.สามพราน จ.นครปฐม กล่าวว่า ในปี 2552 โรงพยาบาลวางแผนที่จะติดตั้งใช้งานอุปกรณ์ตรวจวินิจฉัยโรคตาทางไกล ในสถานีอนามัยพื้นที่ห่างไกลที่ขาดแคลนจักษุแพทย์ เพื่อทดสอบประสิทธิภาพการใช้งานจริงของระบบ ซึ่งเป็นผลงานพัฒนาของศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค/สวทช.)</p>
<p>ก่อนหน้านี้ <orgName>เนคเทค</orgName>ร่วมกับโรงพยาบาลฯ พัฒนาอุปกรณ์ตรวจวินิจฉัยโรคตาทางไกลผ่านเครือข่ายอินเทอร์เน็ต กระทั่งสำเร็จเมื่อปี 2550 และติดตั้งทดลองใช้งานที่โรงพยาบาลฯ ประมาณ 1 ปี ผลที่ได้อยู่ในระดับน่าพอใจแต่มีส่วนที่ต้องปรับปรุง <orgName>เนคเทค</orgName>จึงนำกลับไปปรับปรุงเพิ่มประสิทธิภาพ และปรับลดขนาดให้กะทัดรัด เหมาะสำหรับใช้งานนอกสถานที่</p>
<p>"การติดตั้งใช้งานที่จะเริ่มในปีนี้ ยังไม่สรุปว่าจะนำไปติดตั้งในพื้นที่ใด แต่ถือเป็นการทดลองใช้จริงเฟส 2 น่าจะใช้เวลาเก็บรวบรวมข้อมูลประมาณ 1 ปี ก่อนที่จะสรุปผลและปรับปรุงเป็นครั้งสุดท้าย จากนั้นค่อยวางแผนผลิตและจำหน่ายทั้งในประเทศและต่างประเทศ เพื่อบรรเทาปัญหาจักษุแพทย์ขาดแคลนในพื้นที่ห่างไกล" นพ.ปานเนตร กล่าว</p>
<p>ในการใช้งานเครื่องตรวจตาทางไกล ซึ่งติดตั้งอยู่ที่สถานีอนามัย มีเจ้าหน้าที่ดูแล จะเชื่อมต่อกับระบบอินเทอร์เน็ตความเร็วสูง หรือระบบอินเทอร์เน็ตดาวเทียม ให้จักษุแพทย์ที่อยู่ในโรงพยาบาลส่วนกลาง สามารถตรวจดวงตาผู้ป่วยผ่านกล้องวิดีโอ ที่พัฒนาขึ้นให้เหมาะกับการตรวจวินิจฉัยโรคตา รวมทั้งดูแลผู้ป่วยหลังผ่าตัด โดยที่จักษุแพทย์ไม่ต้องออกเดินทางไปในพื้นที่ต่างจังหวัดห่างไกล ขณะเดียวกันผู้ป่วยก็ไม่ต้องเสียเวลาและค่าเดินทางไกลมารับบริการถึงในตัว เมือง</p>
<p>แนวคิดหมอตาทางไกลจะเดินไปพร้อมๆ กับระบบแพทย์ทางไกล (Tele-Medicine) ซึ่งจะช่วยแก้ปัญหาบุคลากรการแพทย์ในพื้นที่ห่างไกลขาดแคลน ระบบหมอตาทางไกลนี้จะเป็นการตรวจตาเบื้องต้น ผ่านทางกล้องจุลทรรศน์ที่ออกแบบสำหรับตรวจตาโดยเฉพาะ ในอนาคตทีมงานจะพัฒนาเพิ่มศักยภาพให้สามารถตรวจจอประสาทตา และความดันลูกตาต่อไป</p>
<p>"ระยะ 1 ปีของการทดสอบในพื้นที่จริง หากผลที่ได้ประสบความสำเร็จเป็นที่น่าพอใจ ทางโรงพยาบาลฯก็จะดำเนินการจัดจ้างให้ผลิตอุปกรณ์ออกมา เพื่อขยายการให้บริการของโรงพยาบาลเอง รวมถึงการจำหน่าย ซึ่งจำเป็นต้องใช้เวลาอีก 1-2 ปี" ผู้อำนวยการ <orgName>รพ.เมตตาประชารักษ์</orgName> กล่าว</p>
<p>เขาตั้งเป้าว่า ระบบหมอตาทางไกลจะสามารถแก้ปัญหาขาดแคลนจักษุแพทย์ ในระดับอนามัยท้องถิ่น และที่สำคัญยังเปิดช่องการทำตลาดในประเทศเพื่อนบ้านด้วย หลังพบปัญหาจักษุแพทย์ขาดแคลนเช่นเดียวกัน</p>
<p><orgName>รพ.เมตตาประชารักษ์ (วัดไร่ขิง)</orgName> ในสังกัดกรมการแพทย์ มีความเชี่ยวชาญด้านจักษุวิทยา จากสถิติในปีงบประมาณ 2549 - ปัจจุบัน พบจำนวนผู้รับบริการสาขาจักษุเพิ่มขึ้นต่อเนื่อง แบ่งเป็นผู้ป่วยนอก 10.7% ผู้ป่วยใน 9.0% และผู้ป่วยส่งต่อ 23.0% ปัญหาอันดับหนึ่งคือ ต้อกระจก ซึ่งผู้ป่วยส่วนใหญ่มีภูมิลำเนาในเขตกรุงเทพฯ นนทบุรีและสมุทรปราการ</p>
<p>"จำนวนผู้ป่วยนอกที่รอรับบริการจากจักษุแพทย์ จัดอยู่ในระดับหนาแน่น พื้นที่รองรับผู้ป่วยนอกไม่เพียงพอ ทำให้ผู้ป่วยไม่ได้รับความสะดวก และเมื่อพิจารณาใบทะเบียนรักษาแล้ว พบว่าผู้ป่วยส่วนใหญ่อยู่ในกรุงเทพฯและพื้นที่โดยรอบ จึงน่าจะมีโรงพยาบาลเครือข่ายรองรับผู้ป่วยเหล่านี้ โดยไม่มีเดินทางมาถึงนครปฐม"</p>
<p>ด้วยเหตุนี้ <orgName>รพ.เมตตาประชารักษ์ฯ</orgName> จึงลงนามความร่วมมือกับศูนย์กลางการแพทย์แบงคอค เมดิเพล็กซ์ จัดตั้ง<orgName>ศูนย์โรคตา โรงพยาบาลเมตตาประชารักษ์ (วัดไร่ขิง)</orgName> สาขาสุขุมวิท ให้บริการตรวจวินิจฉัยด้านจักษุวิทยาทั้งในเด็กและผู้ใหญ่ รวมทั้งการผ่าตัดรักษาดวงตาทั้งผ่าตัดเล็กและผ่าตัดใหญ่ เช่น ผ่าตัดต้อกระจกและเปลี่ยนกระจกตาสังเคราะห์ ผ่าตัดแก้สายตามัวด้วยเลเซอร์ ผ่าตัดต้อหิน ผ่าตัดจอประสาทตา และบริการวัดแว่นและเลนส์สัมผัส</p></body>
</news>
