<teiHeader>
<fileDesc>
<titleStmt>
  <title>อัสซุสเขย่าโครงสร้างแก้เกมศก.ทรุด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/31/news_29204272.php?news_id=29204272  </bibl>
</sourceDesc>
</fileDesc>
</teiHeader>
<news>
<headline><orgName>อัสซุส</orgName>เขย่าโครงสร้างแก้เกมศก.ทรุด</headline>
<lead><orgName>อัสซุส</orgName>ปรับโครงสร้างใหม่ทั่วโลก แตก 3 ยูนิตแบ่งตามไลน์สินค้า หวังเห็นกำไรชัดเจน ทั้งแก้เกมวิกฤติเศรษฐกิจทำรายได้ต้นปีนิ่ง ฟาก "<orgName>ไทย</orgName>" ทยอยรับคนเพิ่ม พร้อมดันรายได้แฮนด์เฮลด์ เผยไตรมาส 3 เปิดแบรนด์ใหม่หลังผนึกพันธมิตรระดับโลก ล่าสุดปล่อย "ยู ซีรีส์" รับสงคราม "อัลตรา ธิน โน้ตบุ๊ค"</lead>
<neck></neck>
<body><p>นายพรเทพ วัชรอำนวย กรรมการผู้จัดการ <orgName>บริษัท อัสซุสเทค คอมพิวเตอร์ (ประเทศไทย) จำกัด</orgName> กล่าวว่า บริษัทกำลังรับบุคลากรใหม่เพิ่มราว 20 คน จากปัจจุบันมีพนักงานรวม 100 คน รวมแผนกบริการ เพื่อให้สอดรับโครงสร้างใหม่ ที่บริษัทแม่ประกาศให้มีผลอย่างเป็นทางการต้นไตรมาส 3 นี้</p>
<p>โครงสร้างใหม่จะจำแนกบิซืเนส ยูนิต (บียู) ตามไลน์สินค้าออกเป็น 3 กลุ่มคือ "โอเพ่น แพลตฟอร์ม" สำหรับมาร์เธอร์บอร์ด จอแอลซีดี อุปกรณ์เน็ตเวิร์ค ไวร์เลส และเซิร์ฟเวอร์</p>
<p>ขณะที่กลุ่ม "ซิสเต็มส์ บิซิเนส" จะดูแลการทำตลาดโน้ตบุ๊ค และเน็ตบุ๊คทั้งหมด ส่วนกลุ่ม "แฮนด์เฮลด์" จะถือเป็นกลุ่มธุรกิจใหม่ที่เข้ามารองรับตลาดพีดีเอ ซึ่งภายในไตรมาส 3 บริษัทมีแผนเปิดตัวแบรนด์ใหม่หลังจากเป็นพันธมิตรพัฒนาสินค้าร่วมกับ "การ์มิน" ในตลาดโลก</p>
<p>ทั้งนี้ บียูใหม่จะส่งผลให้บริษัททำงานได้ชัดเจนขึ้น โดยแบ่งตามความเชี่ยวชาญในสินค้า จากเดิมการทำตลาดจะมีผู้บริหารดูแลตลาดผลิตภัณฑ์ทั้งหมดตามพื้นที่ หรือภูมิภาค</p>
<p>"เราค่อยๆ ปรับโครงสร้างใหม่มาได้ 6 เดือนแล้ว ซึ่งเป็นไปตามสภาพเศรษฐกิจ ภาพรวมทุกคนประสบปัญหาเหมือนกันหมด เราเองในช่วงไตรมาส 1-2 ก็นิ่งๆ ทำให้บริษัทเริ่มมองการปรับโครงสร้างให้ชัดเจนขึ้น แบ่งตามสายผลิตภัณฑ์ ทำให้คนที่เก่งสินค้าตัวไหนก็จะโฟกัสชัดเจนขึ้น จะได้เห็นภาพว่ากำไรของแต่ละบียูได้ชัดเจน"</p>
<p>ปัจจุบัน<orgName>อัสซุสไทย</orgName>มีรายได้จากกลุ่มโอเพ่น แพลตฟอร์มราว 45%, ซิสเต็มส์ บิซิเนสราว 55% และแฮนด์เฮลด์ราว 5%</p>
<p>พร้อมกันนี้ บริษัทในไทยกำลังปรับช่องทางการขาย โดยแต่งตั้งดิสทริบิวเตอร์เพิ่มแต่ละกลุ่ม เช่น ซิสเต็มส์ ซึ่งล่าสุดตั้ง "เอสไอเอส" จากเดิมมีเพียง "ดีคอมพิวเตอร์" และ "เดอะแวลลูซิสเต็มส์" เพื่อรองรับแผนขยายตลาดใหม่ในต่างจังหวัด และตลาดโปรเจค</p>
<p>"เดิมเรารุกหนักกับตลาดกรุงเทพฯ และรีเทล แต่จากนี้จะเริ่มมองต่างจังหวัดจากไล่หัวเมืองใหญ่ๆ โดยเปิดโอกาสให้ดีลเลอร์ต่างจังหวัดของบส่งเสริมการขายได้ง่ายขึ้น ส่วนตลาดโปรเจค ซึ่งดิสตี้รายใหม่ชำนาญ และก็เสนอให้เราเข้าประมูลได้มากขึ้น"</p>
<p>ส่วนตลาดโน้ตบุ๊คครึ่งปีหลัง นายพรเทพเชื่อว่า โน้ตบุ๊คบางเบา (อัลตรา ธิน) จะได้รับความนิยมมากขึ้น และมีผู้เล่นในตลาดมากขึ้น เนื่องจากผู้ใช้ส่วนใหญ่เริ่มเป็นกลุ่มคนซื้อเครื่องที่ 2</p>
<p>ล่าสุดอัสซุสเปิดตัว "ยู ซีรีส์" โน้ตบุ๊คบางเบารุ่นล่าสุดที่ใช้หน่วยประมวลผลซียูแอลวี ที่ทำให้เครื่องบางและเบา ทั้งสามารถใช้แบตเตอรี่ได้นานขึ้น โดยรุ่นท็อปของซีรีส์สามารถใช้แบตเตอรี่ได้นาน 11-12 ชั่วโมง เน้นตลาดกลาง-บน คาดว่าจะหนุนเป้าเติบโต 100% ภายในสิ้นปีนี้</p>
<p>นายเอกรัศมิ์ อวยสินประเสริฐ กรรมการผู้จัดการ <orgName>บริษัท อินเทล ไมโครอิเล็กทรอนิกส์ (ประเทศไทย) จำกัด</orgName> กล่าวว่า โน้ตบุ๊คบางเบากำลังเป็นเซ็กเมนท์ใหม่ในตลาดที่จะเข้ามาชิงส่วนแบ่งจากกลุ่ม เน็ตบุ๊ค โดยคาดว่าภายในสิ้นปีจะมีสัดส่วน 30% ของตลาดโน้ตบุ๊ครวมในไทย</p></body>
</news>
