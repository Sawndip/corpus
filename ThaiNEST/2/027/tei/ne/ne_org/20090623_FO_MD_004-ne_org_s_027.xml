<teiHeader>
<fileDesc>
<titleStmt>
  <title>'อิหร่าน'ยันผลเลือกตั้งไม่โมฆะ  </title>
  <author>รอยเตอร์, เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 20:15:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071060  </bibl>
</sourceDesc>
</fileDesc>
</teiHeader>
<news>
<headline>'<orgName>อิหร่าน</orgName>'ยันผลเลือกตั้งไม่โมฆะ</headline>
<lead><orgName>องค์กรนิติบัญญัติสูงสุดอิหร่าน</orgName>มีมติเอกฉันท์ ไม่สั่งให้การเลือกตั้งประธานาธิบดีครั้งล่าสุดเป็นโมฆะ ระบุไม่พบหลักฐานการทุจริต ขณะที่ประธานาธิบดีอิหร่านเตรียมสาบานตนเข้ารับตำแหน่งเป็นสมัยที่สอง 26 กรกฎาคมนี้ ด้านผู้บัญชาการกองกำลังพิทักษ์การปฏิวัติอิหร่านระบุว่าได้รับสัญญาณจาก"ผู้มีอำนาจเบื้องบน"ให้เตรียมกวาดล้างกลุ่มผู้ชุมนุมขั้นเด็ดขาด โดยจะไม่ถือเป็น "พี่น้องร่วมชาติ"</lead>
<neck></neck>
<body><p><orgName>เพรสส์ ทีวี</orgName> สถานีโทรทัศน์ภาคภาษาอังกฤษของอิหร่านรายงานวานนี้(23)ว่า <orgName>สภาผู้พิทักษ์รัฐธรรมนูญ</orgName> <orgName>องค์กรนิติบัญญัติสูงสุดของอิหร่าน</orgName>ลงมติเอกฉันท์ ไม่สั่งให้การเลือกตั้งประธานาธิบดีเป็นโมฆะ</p>
<p> อับบาซอลี คัดโคได โฆษกสภาผู้พิทักษ์รัฐธรรมนูญแถลงที่กรุงเตหะรานว่า สมาชิกสภาฯ ทั้ง 12 คนลงมติด้วยคะแนน 12-0 ยืนยันว่าผลเลือกตั้งประธานาธิบดีอิหร่านครั้งล่าสุดมีความชอบธรรมโดยไม่พบหลักฐานว่ามีการทุจริตหรือละเมิดระเบียบการเลือกตั้งแต่อย่างใดและไม่มีเหตุผลสมควรที่จะสั่งให้การเลือกตั้งเป็นโมฆะ</p>
<p> อย่างไรก็ตาม คัดโคได ยอมรับว่าเป็นไปได้ที่ทางสภาฯ อาจเปิดโอกาสให้มีการนับคะแนนการเลือกตั้งประธานาธิบดีใหม่ แต่จะอนุญาตให้"สุ่มนับร้อยละ10"ของบัตรลงคะแนนทั้งหมด</p>
<p> คัดโคไดระบุว่ามติดังกล่าวจะทำให้ประธานาธิบดีมะห์มุด อะห์มาดิเนจัด ได้ดำรงตำแหน่งประธานาธิบดีเป็นสมัยที่2แน่นอน หลังอยู่ในตำแหน่งมาแล้ว4ปีตั้งแต่3สิงหาคม2005</p>
<p> <orgName>สำนักข่าวไออาร์เอ็นเอ</orgName>ซึ่งได้รับการสนับสนุนทางการเงินจากรัฐบาลรายงานว่า อะห์มาดิเนจัด จะทำพิธีสาบานตนรับตำแหน่งเป็นสมัยที่2ต่อรัฐสภาวันที่ 26 กรกฎาคมนี้ ขณะที่คณะรัฐมนตรีชุดใหม่จะสาบานตน19สิงหาคม</p>
<p> ทางด้าน เอบรอฮิม ไรซี ผู้พิพากษาอาวุโสแห่งศาลพิเศษของอิหร่านระบุว่า เตรียมดำเนินคดีกับกลุ่มผู้ประท้วงมากกว่า460 คนที่ถูกทางการควบคุมตัวในขณะนี้ โดยจะลงโทษคนกลุ่มนี้ให้ชาวอิหร่านทั่วประเทศเห็นถึงความศักดิ์สิทธิ์ของกฎหมายอิสลาม</p>
<p> ส่วนพลตรีโมฮัมเหม็ด อาลี จาฟารี ผู้บัญชาการ<orgName>กองกำลังพิทักษ์การปฏิวัติอิหร่าน</orgName> หรือ "<orgName>ไออาร์จี</orgName>" แถลงเมื่อวันจันทร์(22)ว่าได้สั่งการให้กำลังพลในสังกัดราว 120,000นาย เตรียมพร้อมในระดับสูงสุดเพื่อกวาดล้างกลุ่มผู้คัดค้านผลเลือกตั้งขั้นเด็ดขาด</p>
<p> จาฟารี ระบุว่า เขาได้รับสัญญาณจาก "ผู้มีอำนาจเบื้องบน" ให้เตรียมกวาดล้างกลุ่มบุคคลที่เป็น "ปฏิปักษ์ต่อการปฏิวัติอิสลาม" เพื่อนำความสงบสุขกลับคืนมาสู่อิหร่าน พร้อมระบุว่าหากกองกำลังของเขาลงมือปฏิบัติการกวาดล้างผู้ชุมนุมเมื่อใด กำลังพลทุกนายจะปฏิบัติหน้าที่อย่างเคร่งครัดโดยจะไม่ถือว่ากลุ่มผู้ชุมนุมเป็น"พี่น้องร่วมชาติ"แต่อย่างใด</p>
<p> ด้านเว็บไซต์ชื่อดังทั้ง <orgName>ยูทูบ</orgName> <orgName>เฟซบุ๊ก</orgName> <orgName>ทวิตเตอร์</orgName> ต่างแพร่ภาพของ เนดา อากา ซอลตาน หญิงสาวชาวอิหร่านวัย 27 ปีที่ออกมาร่วมขบวนประท้วงผลการเลือกตั้งประธานาธิบดี และถูกยิงเสียชีวิต</p>
<p> คลิปวิดีโอที่เผยแพร่ทั่วโลกแสดงให้เห็น"เนดา" นอนจมกองเลือดอยู่ข้างถนนขณะเกิดเหตุประท้วงโดยมีเลือดไหลออกทางปากและจมูกก่อนจะเสียชีวิตในเวลาต่อมา ส่งผลให้เธอถูกยกย่องเป็นสัญลักษณ์ของผู้ที่ยืนหยัดต่อสู้กับความฉ้อฉลในอิหร่าน</p>
<p> ขณะที่<orgName>รัฐบาลสวีเดน</orgName> และ<orgName>เดนมาร์ก</orgName>เป็นสมาชิก 2 ชาติแรกของสหภาพยุโรป ที่ตัดสินใจเรียกตัวเอกอัครราชทูตอิหร่านประจำประเทศของตนเข้าพบ เพื่อยื่นหนังสือประท้วง<orgName>รัฐบาลอิหร่าน</orgName>ที่ใช้ความรุนแรงต่อประชาชน</p>
<p> อย่างไรก็ตาม มะนูเชร์ ม็อตตากี รัฐมนตรีต่างประเทศอิหร่าน ให้สัมภาษณ์วานนี้ว่า <orgName>อิหร่าน</orgName>กำลังพิจารณาเรียกตัวผู้แทนทางการทูตของตนในอังกฤษ และหลายประเทศในยุโรปกลับประเทศชั่วคราวเพื่อตอบโต้ที่ประเทศเหล่านี้แทรกแซงกิจการภายใน</p></body>
</news>
