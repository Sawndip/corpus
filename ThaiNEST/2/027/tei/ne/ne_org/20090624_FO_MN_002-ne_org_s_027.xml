<teiHeader>
<fileDesc>
<titleStmt>
  <title>ผลชันสูตรเหยื่อแอร์ฟรานซ์ยันศพถูกกระแทกอย่างรุนแรง  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-24 02:05:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000071116  </bibl>
</sourceDesc>
</fileDesc>
</teiHeader>
<news>
<headline>ผลชันสูตรเหยื่อแอร์ฟรานซ์ยันศพถูกกระแทกอย่างรุนแรง</headline>
<lead>แพทย์ชาวบราซิลเผยกับสื่อมวลชนเมื่อวันอังคาร(23) ว่าบางศพของเที่ยวบินมรณะซึ่งตกลงสู่มหาสมุทรแอตแลนติก มีลักษณะแสดงว่าศพเหล่านั้นมีร่องรอยบาดแผลมากมายที่เกิดจากแรงกระแทกอย่างรุนแรง</lead>
<neck></neck>
<body><p>“ร่องรอยของแผลฟกช้ำตรงกันกับพยานหลักฐานสนับสนุนสาเหตุของการเสียชีวิตและผลเอ็กเรย์ที่ระบุในรายงานผลชันสูตรศพกับใบมรณะบัตร” โฮเซ คัลโว หัวหน้า<orgName>ทีมพิสูจน์ศพ</orgName>บอกกับหนังสือพิมพ์ท้องถิ่น</p>
<p> เขาบอกต่อว่า ผู้ที่ตรวจพบว่าศพเหล่านั้นเสียชีวิตจากการถูกกระแทกอย่างแรงคือบรรดานักนิติเวชศาสตร์ที่ทำงานในห้องเก็บศพที่เมืองเรซิเฟ ทางตะวันออกเฉียงเหนือของบราซิล ซึ่งใช้เป็นสถานที่เก็บศพผู้โดยสาร 50 ศพของเครื่องบินมรณะที่กู้ขึ้นมาได้</p>
<p> ทั้งนี้ ผู้เชี่ยวชาญสามารถพิสูจน์ระบุเอกลักษณ์บุคคลของผู้เสียชีวิตได้แล้ว 11 ศพที่มีบาดแผลหลายแห่งทั่วร่างกาย</p>
<p> อย่างไรก็ตาม คัลโว กล่าวว่า “เรายังไม่สามารถลงความเห็นหรือคาดเดาเกี่ยวกับความเป็นไปได้ในสาเหตุของโศกนาฏกรรมนี้ตามคำแนะนำของผู้เชี่ยวชาญ”</p>
<p> ร่างไร้วิญญาณ 3 ศพ ทั้งหมดเป็นชาวบราซิล ซึ่งถูกดองศพไว้เมื่อวันจันทร์(22) ได้ถูกส่งมอบไปยังครอบครัวในวันอังคาร(23) ขณะที่อีก 3 ศพที่ได้รับการพิสูจน์ระบุเอกลักษณ์บุคคลแล้วก็จะถูกปฏิบัติตามขั้นตอนเดียวกันต่อไป</p>
<p> จาก 11 ศพที่ระบุเอกลักษณ์บุคคลแล้ว ในจำนวนนั้น 10 คนเป็นชาวบราซิล ส่วนอีกคนเป็นผู้หญิงชาวต่างชาติ แต่ทางเจ้าหน้าที่บราซิลไม่ได้เปิดเผยรายละเอียดว่าผู้หญิงรายนี้เป็นคนชาติใด</p>
<p> เครื่องบินแอร์ฟรานซ์ เที่ยวบิน เอเอฟ 447 ดิ่งลงสู่มหาสมุทรแอตแลนติก ห่างจากชายฝั่งทางตะวันออกเฉียงเหนือของบราซิล ราว 1,000 กิโลเมตรเมื่อวันที่ 1 มิถุนายน ขณะที่กำลังบินจากริโอ เดอ จาเนโร มีปลายทางกรุงปารีส พร้อมผู้โดยสาร 228 คน</p>
<p> สาเหตุของหายนะ -- ครั้งร้ายแรงที่สุดในประวัติศาสตร์การบินของ<orgName>แอร์ฟรานซ์</orgName> -- ยังไม่ทราบ</p>
<p> มีข่าวลือเกี่ยวกับความเป็นไปได้ที่เครื่องบินอาจระเบิดกลางอากาศหรือพุ่งกระแทกพื้นน้ำของมหาสมุทร ซึ่งข้อสันนิษฐานทั้งสองอย่างนี้อาจทำให้ศพของผู้โดยสารและลูกเรือมีร่องรอยถูกกระแทกอย่างรุนแรง</p></body>
</news>
