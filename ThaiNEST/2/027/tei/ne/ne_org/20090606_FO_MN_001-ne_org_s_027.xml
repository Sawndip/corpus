<teiHeader>
<fileDesc>
<titleStmt>
  <title>หญิงอินโดนีเซียถูกฟ้องโทษติดคุก 6 ปี ฐานส่งอีเมลหมิ่นประมาทโรงพยาบาล  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-06 19:10:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000063077  </bibl>
</sourceDesc>
</fileDesc>
</teiHeader>
<news>
<headline>หญิงอินโดนีเซียถูกฟ้องโทษติดคุก 6 ปี ฐานส่งอีเมลหมิ่นประมาทโรงพยาบาล</headline>
<lead>ปริตา มุลยาซารี หญิงชาวอินโดนีเซีย วัย 32 ปี และเป็นคุณแม่ลูกสอง ถูกตั้งข้อกล่าวหาในคดีหมิ่นประมาทและต้องโทษจำคุก 6 ปี หลังจากที่เธอส่งอีเมลถึงเพื่อนๆ บ่นเรื่องการรักษาพยาบาลในโรงพยาบาลท้องถิ่นแห่งหนึ่ง</lead>
<neck></neck>
<body><p>อัยการตั้งข้อหาดังกล่าวต่อเธอ ในการยื่นฟ้องคดีอาญาต่อศาลประจำเขตตังเกอรัง ซึ่งอยู่นอกกรุงจาการ์ตา เมื่อวันพฤหัสบดี (4) สืบเนื่องจากเธอได้ส่งอีเมลถึงเพื่อน แล้วจากนั้นอีเมลดังกล่าวก็ได้ถูกเผยแพร่ต่อทางอินเทอร์เน็ต และทางเว็บ “เฟซบุ๊ก” ทั้งนี้ ปริตาอาจต้องเสียค่าปรับอีกถึง 100,000 ดอลลาร์ด้วย หากศาลพิจารณาว่ามีความผิดฐานหมิ่นประมาทโรงพยาบาลออมนิ อินเตอร์เนชันแนล ในคดีซึ่งกลายเป็นที่สนใจของผู้คนทั่วแดนอิเหนา</p>
<p>ปริตา ซึ่งเป็นพนักงานธนาคารแห่งหนึ่ง ถูกจับกุมในวันที่ 13 พฤษภาคม โดยก่อนหน้านั้นเธอได้ถูกฟ้องร้องในคดีแพ่ง และถูกตัดสินเสียค่าปรับ 30,000 ดอลลาร์มาแล้ว</p>
<p> เธอถูกกักกันตัวนานถึง 3 สัปดาห์ โดยไม่มีการตั้งข้อกล่าวหา จนกระทั่งกระแสความไม่พอใจในหมู่สาธารณชน ได้กดดันให้ทางการต้องปล่อยตัวเธอออกมาเมื่อวันพุธ (3) และนำเธอขึ้นฟ้องร้องต่อศาลด้วยข้อหาทางอาญาซึ่งหนักกว่าเดิม</p>
<p> ขณะนี้มีการรณรงค์ทางเฟซบุ๊กเรียกร้องให้ปล่อยตัวเธอทันที โดยมีผู้ร่วมลงชื่อกว่า 100,000 คนแล้ว ส่วนประธานาธิบดี ซูซิโล บัมบัง ยุโธโยโน ก็ได้ขอให้ศาลให้ความเมตตาแก่เธอ</p>
<p> ปริตา ไม่ได้พูดอะไรระหว่างที่เธอปรากฏตัวในศาลเป็นเวลาสั้นๆ เมื่อวันพฤหัสบดี ซึ่งมีการถ่ายทอดสดทางโทรทัศน์ไปทั่วประเทศ</p>
<p> “จำเลยจงใจเผยแพร่เอกสารที่เป็นพฤติการณ์หมิ่นประมาทไปทั่วอินเทอร์เน็ต” อัยการ ราห์มาวาตี อุตามิ แถลงต่อศาล ซึ่งเต็มแน่นไปด้วยบรรดาผู้สนับสนุนปริตา</p>
<p> การตั้งข้อหาของฝ่ายอัยการสืบเนื่องจากอีเมลที่ปริตาส่งไปให้เพื่อนๆ ซึ่งเธอได้บ่นเรื่องการปฏิบัติที่เธอได้รับ ระหว่างพักรักษาโรคไข้เลือดออกอยู่ที่โรงพยาบาลออมนิ อินเตอร์เนชั่นแนล</p>
<p> อีเมลเหล่านี้ได้รับการเผยแพร่ต่ออย่างกว้างขวาง ทางโรงพยาบาลจึงไปแจ้งความตำรวจ</p>
<p> พวกสมาชิกในเพจ “สนับสนุนปริตา มุลยาซารี” ในเฟซบุ๊ก ได้ประณามทางโรงพยาบาลที่แจ้งความดำเนินคดีนี้ รวมทั้งประณามกฎหมายในอินโดนีเซียที่ทำให้ข้อหาหมิ่นประมาทกลายเป็นคดีอาญาร้ายแรง</p>
<p> “ประชาธิปไตยอยู่ที่ไหน เสรีภาพในการแสดงความคิดเห็นหายไปไหน” สมาชิกคนหนึ่งในกลุ่มสนับสนุนเขียนไว้ในเฟซบุ๊ก</p>
<p> ส่วนคนอื่นๆ บอกว่า โรงพยาบาลควรทำเพียงแค่ใช้สิทธิในการตอบโต้เมื่อถูกร้องเรียน และต้องเลิกตั้งข้อหาอาญา</p>
<p> มีสัญญาณแสดงว่า รัฐบาลรู้สึกวิตกเรื่องที่ประชาชนโกรธกริ้วเกี่ยวกับการดำเนินคดีนี้ โดยโฆษก<orgName>สำนักงานอัยการ</orgName> จัสมาน ปันจายตัน แถลงตอนเย็นวันพฤหัสบดี ว่า <orgName>คณะอัยการ</orgName>ที่รับผิดชอบคดีนี้กำลังถูกสอบสวน</p>
<p> “เราจะตรวจสอบสิ่งต่างๆ ที่เกี่ยวข้องกับความเป็นอิสระของพวกเขา และความเป็นไปได้ที่อาจจะเกิดเรื่องผลประโยชน์ทับซ้อน” โฆษกผู้นี้บอกกับผู้สื่อข่าว</p>
<p> “ถ้าหากพิสูจน์ได้ว่าพวกเขาไม่ได้กระทำไปตามระเบียบหลักเกณฑ์แล้ว เราก็จะลงโทษพวกเขาอย่างรุนแรง”</p>
<p> รองประธานาธิบดี ยูซุฟ กัลลา ซึ่งลงสมัครแข่งขันชิงตำแหน่งประธานาธิบดีกับยุโธโยโน ในการเลือกตั้งวันที่ 8 กรกฎาคมนี้ ได้เรียกข้อกล่าวหาต่างๆ ที่ปริตาได้รับว่า “ไม่เป็นธรรม”</p>
<p> ส่วนอดีตประธานาธิบดี เมกะวตี ซูการ์โนบุตรี ซึ่งก็ลงแข่งขันในการเลือกตั้งคราวนี้เช่นกัน ได้ไปเยี่ยมปริตาในคุกเมื่อวันพุธ เพื่อแสดงความสนับสนุนร่วมเป็นน้ำหนึ่งใจเดียวกับเธอ</p></body>
</news>
