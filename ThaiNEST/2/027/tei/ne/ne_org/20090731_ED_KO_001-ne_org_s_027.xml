<teiHeader>
<fileDesc>
<titleStmt>
  <title>เตือนคนเล่นเฟซบุ๊ก-มายสเปซระวังโจรไซเบอร์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090731/22522/%e0%b9%80%e0%b8%95%e0%b8%b7%e0%b8%ad%e0%b8%99%e0%b8%84%e0%b8%99%e0%b9%80%e0%b8%a5%e0%b9%88%e0%b8%99%e0%b9%80%e0%b8%9f%e0%b8%8b%e0%b8%9a%e0%b8%b8%e0%b9%8a%e0%b8%81%e0%b8%a1%e0%b8%b2%e0%b8%a2%e0%b8%aa%e0%b9%80%e0%b8%9b%e0%b8%8b%e0%b8%a3%e0%b8%b0%e0%b8%a7%e0%b8%b1%e0%b8%87%e0%b9%82%e0%b8%88%e0%b8%a3%e0%b9%84%e0%b8%8b%e0%b9%80%e0%b8%9a%e0%b8%ad%e0%b8%a3%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>เตือนคนเล่นเฟซบุ๊ก-มายสเปซระวังโจรไซเบอร์</headline>
<lead>วาเลนเซีย-ผู้เชี่ยวชาญเตือนคนเล่นเว็บชุมชนออนไลน์ชื่อดังอย่างเฟซบุ๊ก มายสเปซ อาจตกเป็นเหยื่อโจรไซเบอร์เพราะข้อมูลส่วนตัวที่เผยไปบนเว็บ</lead>
<neck></neck>
<body><p>บรรดาผู้เชี่ยวชาญได้ออกโรงเตือนเมื่อวันพฤหัสบดี (30 ก.ค.) ว่าให้ผู้ที่เล่นเว็บไซต์ชุมชนออนไลน์อย่างเฟซบุ๊ก มายสเปซ ตลอดจนเว็บไซต์อื่นๆ ระมัดระวังตัวให้ดีเพราะอาจตกเป็นเหยื่อของอาชญากรไซเบอร์ที่หันมาหาเหยื่อตามเว็บไซต์พวกนี้กันมากขึ้น เนื่องจากผู้ใช้มักจะมีการลงข้อมูลส่วนตัวของตัวเองเอาไว้</p>
<p>ผู้เชี่ยวชาญที่เข้าร่วมงาน "<orgName>แคมปัส ปาร์ตี้</orgName>" ซึ่งเป็นการชุมนุมผู้เล่นอินเทอร์เน็ตครั้งใหญ่ที่สุดครั้งหนึ่งของโลกที่เมืองวาเลนเซีย ประเทศสเปน กล่าวว่า ข้อมูลต่างๆ ที่ผู้ใช้ลงเอาไว้ในเว็บไซต์อย่างชื่อ วันเดือนปีเกิด ที่อยู่ รายละเอียดเกี่ยวกับการทำงาน อีเมล และเบอร์โทรศัพท์ ได้กลายเป็นลาภลอยสำหรับแฮ็กเกอร์</p>
<p>อะเซียร์ มาร์ติเนซ ผู้เชี่ยวชาญด้านความปลอดภัยของ<orgName>บริษัทแพนด้า ซิเคียวริตี้</orgName> กล่าวว่า มีผู้ใช้เฟซบุ๊ก และทวิตเตอร์ติดไวรัสชื่อ "คูบเฟซ" ถึง 4,000 คนนับตั้งแต่เดือนสิงหาคมปีที่แล้ว โดยไวรัสตัวนี้จะขโมยแอ็คเคานท์ หรือรายชื่อเพื่อนของผู้เล่นชุมชนออนไลน์เหล่านี้ไป แล้วส่งเมลไปบอกเพื่อนที่อยู่ในรายชื่อให้เข้าไปยังเว็บไซต์ที่มีมัลแวร์ หรือซอฟต์แวร์ที่สามารถเจาะระบบคอมพิวเตอร์เข้าไปเพื่อวัตถุประสงค์ที่ไม่ดีได้</p>
<p>ยกตัวอย่างเช่น <orgName>คูบเฟซ</orgName>จะส่งข้อความไปเตือนเหยื่อว่าโปรแกรมแฟลชของเขาล้าสมัยแล้วต้องอัพเดทใหม่ พร้อมกับส่งลิงก์เชิญชวนให้เข้าไปดาวน์โหลดเวอร์ชั่นใหม่ ซึ่งที่จริงแล้วเป็นไวรัส หากผู้ใช้หลงเชื่อติดตั้งโปรแกรมนั้นลงไปที่เครื่องคอมพิวเตอร์ของตัวเองตามคำเชิญ มัลแวร์ก็จะสามารถขโมยข้อมูลเกี่ยวกับบัญชีธนาคารหรือบัตรเครดิตที่มีอยู่ในคอมพิวเตอร์ออกมาได้</p>
<p>"คุณต้องระวังเป็นอย่างมากเวลาที่มีคนมาขอเป็นเพื่อนกับคุณ" ลอรา การ์เซีย นักเขียนบล็อกเกี่ยวกับความปลอดภัยทางอินเทอร์เน็ตชื่อดังกล่าว เพราะแฮ็กเกอร์มักจะส่งเมลแบบนี้ออกมา อีกอย่างที่ต้องระวังคือ การตอบคำถาม ดูดวง หรือเกมที่ให้ผู้เล่นเฟซบุ๊ก หรือมายสเปซเล่นได้ฟรี เพราะบางครั้งสิ่งเหล่านี้เป็นเครื่องบังหน้าเพื่อลิงก์ไปยังเว็บที่มีมัลแวร์อยู่</p>
<p>มาร์ติเนซเสริมว่า การอวยพรวันเกิด หรือการส่งคำอวยพรในวันคริสต์มาสและโอกาสอื่นๆ ที่ดูเหมือนว่าส่งมาจากเพื่อนๆ ก็ต้องระวัง เพราะบางทีก็เป็นลิงก์ที่มาจากเว็บไซต์ที่พยายามจะทำให้ผู้ใช้ต้องเปิดเผยข้อมูลส่วนตัวอย่างรหัสผ่าน หรือบัญชีธนาคาร</p></body>
</news>
