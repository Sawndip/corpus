<teiHeader>
<fileDesc>
<titleStmt>
  <title>พบหางเครื่องบิน“แอร์ฟรานซ์”พร้อมศพผู้โดยสารทั้งสิ้น24ราย  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 21:31:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000065047  </bibl>
</sourceDesc>
</fileDesc>
</teiHeader>
<news>
<headline>พบหางเครื่องบิน“แอร์ฟรานซ์”พร้อมศพผู้โดยสารทั้งสิ้น24ราย</headline>
<lead><orgName>ทีมค้นหาของบราซิล</orgName>เมื่อวันจันทร์(8) พบส่วนแพนหางดิ่งของเครื่องบินแอร์ฟรานซ์ ซึ่งประสบอุบัติเหตุตกลงสู่มหาสมุทรแอตแลนติกเมื่อสัปดาห์ก่อน และเก็บกู้ศพผู้โดยสารของเที่ยวบินมรณะลำดังกล่าวเพิ่มเป็น 24 ศพแล้ว</lead>
<neck></neck>
<body><p>จนถึงตอนนี้ สามารถเก็บกู้ศพผู้โดยสารของสายการบินแอร์ฟรานซ์ขึ้นมาจากมหาสมุทรแอตแลนติกรวมทั้งสิ้น 24 ราย เจ้าหน้าที่บราซิลหลายคนกล่าว</p>
<p>แพนหางดิ่งของเครื่องบินแอร์ฟรานซ์ที่ค้นพบนี้ เป็นเบาะแสสำคัญที่สุดในตอนนี้ ที่จะช่วยคลายเงื่อนงำปริศนาว่าทำไมเครื่องบินแอร์ฟรานซ์ลำดังกล่าวถึงตกลงสู่มหาสมุทร ขณะบินฝ่าพายุมรสุมเมื่อวันจันทร์(1) พร้อมกับผู้โดยสารและลูกเรือ 228 ชีวิต ระหว่างเดินทางจากเมืองริโอเดจาเนโรในบราซิลไปยังกรุงปารีสของฝรั่งเศส โดยที่นักบินไม่ได้ส่งสัญญาณขอความช่วยเหลือ</p>
<p>กล่องดำของเครื่องบินจะติดตั้งอยู่ที่ส่วนหางของเครื่อง โดยจุดที่พบส่วนแพนหางดิ่งครั้งนี้ จะช่วยจำกัดพื้นที่การค้นหาใต้น้ำของเรือดำน้ำฝรั่งเศส ที่คาดว่าน่าจะเดินทางถึงบริเวณเกิดเหตุในวันนี้(10)</p>
<p>เรือพิฆาตลำหนึ่งของบราซิล ซึ่งขนย้ายศพผู้เสียชีวิต 16 รายแรก พร้อมด้วยซากชิ้นส่วนต่าง ๆ ของเครื่องบิน เดินทางถึงเกาะเฟอร์นันโด เด โนรอนญา ซึ่งอยู่ห่างจากชายฝั่งของบราซิลราว 370 กิโลเมตรวานนี้ (9) พ.ท.เฮนรี มุนฮอซ โฆษกกองทัพอากาศของบราซิลบอกกับผู้สื่อข่าว</p>
<p>จากเกาะดังกล่าว ร่างผู้เสียชีวิตและเศษชิ้นส่วนจะถูกส่งต่อไปที่รีซิเฟ เมืองชายฝั่งทางภาคตะวันออกเฉียงเหนือของบราซิล ซึ่งที่นี่ทีมสอบสวนจะตรวจพิสูจน์ว่าศพที่พบเป็นของใคร ด้วยการตรวจสอบประวัติทางทันตกรรมและเปรียบเทียบดีเอ็นเอกับญาติ ๆ</p>
<p><orgName>ทีมสอบสวนของฝรั่งเศส</orgName> ซึ่งประจำอยู่ที่เมืองรีซิเฟ จะดำเนินการตรวจสอบชิ้นส่วนต่าง ๆ ของเครื่องบินที่พบด้วย</p>
<p>ส่วนศพอื่น ๆ ที่เหลือจะถูกขนย้ายตามมา "ในเวลาที่เหมาะสม" ทั้งนี้จากคำแถลงของ<orgName>กองทัพอากาศ</orgName></p>
<p><orgName>ทีมค้นหาของบราซิลและฝรั่งเศส</orgName>ยังคงวนเวียนตรวจการณ์เหนือมหาสมุทรแอตแลนติก ตรงจุดซึ่งอยู่ห่างจากชายฝั่งตะวันออกเฉียงเหนือของบราซิลราว 1,100 กิโลเมตร เพื่อค้นหาศพผู้โดยสารและซากชิ้นส่วนของเครื่องบินเพิ่มเติม</p>
<p>มีความวิตกกันว่าเวลากำลังเหลือน้อยลงทุกขณะ สำหรับการติดตามค้นหากล่องดำ ซึ่งคาดกันว่าน่าจะนอนอยู่ใต้มหาสมุทรในความลึก 6,000 เมตรกิโลเมตร โดยสัญญาณไฟของกล่องดำจะหยุดทำงานใน 3 สัปดาห์</p>
<p><orgName>กองทัพเรือสหรัฐฯ</orgName>แถลงในวันอาทิตย์ (7) ว่า จะส่งเครื่องค้นตำแหน่งด้วยสัญญาณเสียง ซึ่งสามารถลากจูงได้จำนวน 2 ชุด และลูกเรือ 20 คน ตามไปสมทบเพื่อค้นหาตำแหน่งของกล่องดำ</p>
<p>หากสามารถระบุตำแหน่งของกล่องดำ ซึ่งบันทึกข้อมูลและเสียงตลอดเส้นทางการบิน เรือดำน้ำวิจัยของฝรั่งเศสอีกลำ ซึ่งเป็นลำเดียวกับที่ค้นพบซากเรือไททานิค ก็จะถูกส่งลงไปเก็บกู้กล่องดำ โดยเรือดำดังกล่าวซึ่งมีขนาดเล็ก คงจะเดินทางถึงใน 2 - 3 วันนี้</p></body>
</news>
