<teiHeader>
<fileDesc>
<titleStmt>
  <title>ค้าปลีกไอทียิ้ม คนแห่ช้อปเพิ่ม  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/23/news_29154160.php?news_id=29154160  </bibl>
</sourceDesc>
</fileDesc>
</teiHeader>
<news>
<headline>ค้าปลีกไอทียิ้ม คนแห่ช้อปเพิ่ม</headline>
<lead>ไอทีซิตี้ทุ่มสุดตัวรักษายอด 5.8 พันล้านบาท ผนึกผู้ค้ากระตุ้นตลาด เกาะกระแสเศรษฐกิจทั่วเอเชียฟื้น จัด “ไอที ซิตี้ เอ็กซ์โป” ลด 50% หวังดูดเงินกว่า 400 ล้านบาท ฟากผู้ค้าไอทีประสานเสียงครึ่งปีหลังไอทีฟื้นตัวแน่ คาดอีก 5 ปี ตลาดโตเพิ่ม 4 หมื่นล้านบาท จาก 4 แสนล้านบาท</lead>
<neck></neck>
<body><p>นายเอกชัย ศิริจิระพัฒนา กรรมการผู้อำนวยการ <orgName>บมจ.ไอที ซิตี้</orgName> กล่าวว่า ตลาดไอทีครึ่งปีหลังน่าจะเริ่มฟื้นตัว จากยอดขายไอที ซิตี้ เดือน พ.ค.-ก.ค. เพิ่มขึ้นแบบไม่คาดคิด โดยเติบโตขึ้นกว่าช่วง 4 เดือนแรก จากความมั่นใจของผู้ซื้อที่มากขึ้น รวมถึงความมั่นใจของบรรดาซัพพลายเออร์ในการนำเทคโนโลยีใหม่ออกสู่ตลาด</p>
<p>ทั้งยังมีปัจจัยการฟื้นตัวของเศรษฐกิจโดยภาพรวม ในภูมิภาคเอเชียแปซิฟิก โดยเฉพาะการออกมาประกาศผลประกอบการของบริษัทใหญ่ๆ ในอินเดีย และจีน ที่เติบโตไม่ต่ำกว่า 20-30% ทำให้<orgName>ไทย</orgName>ได้รับอานิสงส์ด้วย ขณะที่เดือน พ.ค. ตลาดใหญ่ที่สุดที่ทำให้ยอดขายไอทีสูงขึ้น คือ กลุ่มนักเรียน นักศึกษา ที่หันมาใช้อุปกรณ์ไอที ทั้งคอมพิวเตอร์ และโน้ตบุ๊คมากขึ้น</p>
<p>อย่างไรก็ตาม เขายอมรับว่า รายได้ทั้งปีของบริษัทจะไม่เติบโต โดยตั้งเป้าไว้ 5.8 พันล้านบาท ใกล้เคียงกับปี 2551 แม้ครึ่งปีแรกบริษัทจะเติบโตติดลบกว่า 15% แต่คาดว่าครึ่งปีหลังยอดขายจะพลิกฟื้นกลับมาเท่ากับปีที่แล้วได้</p>
<p>ล่าสุด บริษัทผนึกกำลังผู้ค้าไอทีกว่า 10 แบรนด์ดังร่วมกระตุ้นตลาดไอทีครึ่งปีหลัง จัดงานไอที ซิตี้ เอ็กซ์โป วันที่ 22 ก.ค.-12 ส.ค. ลดราคาสินค้าไอทีกว่า 50% ทั้งอินเตอร์แบรนด์ และโลคัลแบรนด์ คาดว่าจะมีเงินสะพัด 22 วัน ไม่ต่ำกว่า 400 ล้านบาท</p>
<p>อีกทั้งปีนี้ยังมีแผนขยายสาขาเพิ่ม 3-5 แห่ง รวมต่างจังหวัด ทั้งสิงห์บุรี สระบุรี และในกรุงเทพฯ ที่พันธุ์ทิพย์ บางกะปิ ซึ่งคาดว่าจะใช้งบประมาณต่อสาขาราว 8 ล้านบาท และมีแผน 5 ปีขยายสาขาครอบคลุม 50 จังหวัด โดยใช้งบอีกหลายร้อยล้านบาท จากกระแสเงินสดปัจจุบันที่มี 600 ล้านบาท ปัจจุบันมี 34 สาขา อยู่ในกรุงเทพฯ 18 สาขา ซึ่งค่อนข้างครอบคลุมกำลังซื้อ</p>
<p>นายอลงกรณ์ ตุงคะบรรหาร ผู้อำนวยการฝ่ายขาย <orgName>บริษัท เอเซอร์ คอมพิวเตอร์ จำกัด</orgName> กล่าวว่า เดือน พ.ค.-ก.ค.ถือเป็นช่วงที่หลายบริษัทไอทีเติบโต ยอดขายเพิ่มขึ้นไม่ต่ำกว่า 20-30% ส่วนหนึ่งมาจากแผนกระตุ้นเศรษฐกิจของภาครัฐ โดยเฉพาะเงินกู้ 4 แสนล้านบาทท ถือเป็นปัจจัยสำคัญช่วยกระตุ้นไอทีครึ่งปีหลัง เพราะงบดังกล่าวได้กระจายไปสู่หน่วยงานต่างๆ และทำให้โครงการไอทีเกิดเพิ่มขึ้น จึงคาดว่า นับจากนี้ตลาดไอทีไทยน่าจะเติบโตต่อปีราว 10% ไปถึงปี 2555</p>
<p>“ตอนนี้มูลค่าตลาดไอที น่าจะอยู่ราว 3-4 แสนล้านบาท ถ้าอีก 5 ปี โตปีละ 10% ก็น่าจะมีมูลค่าเพิ่มขึ้นไม่ต่ำกว่า 3-4 หมื่นล้านบาท” นายอลงกรณ์ กล่าว</p>
<p>นายวีระ อิงค์ธเนศ กรรมการผู้จัดการ <orgName>บมจ.เอสวีโอเอ</orgName> กล่าวว่า ตลาดไอทีครึ่งปีหลังจะแข่งขันสูงมากขึ้น ทำให้โลคัลแบรนด์ต้องพยายามหาช่องทางทำตลาดที่ไม่ซ้ำกันกับอินเตอร์แบรนด์ ด้วยงบประมาณกระตุ้นของภาครัฐ คาดว่า จะทำให้โครงการไอทีมีแนวโน้มดีขึ้น ซึ่งเป็นเป้าหมายหลักของกลุ่มโลคัลแบรนด์ปีนี้</p>
<p>ทั้งนี้ เขาระบุว่า ครึ่งปีแรกงานประมูลราชการไม่เกิดเลย แต่แนวโน้มครึ่งปีหลังจะดีขึ้น ซึ่งยอดขายครึ่งปีแรกของเอสวีโอเอยังเติบโตประมาณ 20% เพราะคนเริ่มมั่นใจในการใช้จ่ายมากขึ้น</p></body>
</news>
