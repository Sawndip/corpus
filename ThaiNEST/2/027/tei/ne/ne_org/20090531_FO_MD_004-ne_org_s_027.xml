<teiHeader>
<fileDesc>
<titleStmt>
  <title>โจรบุกเดี่ยวปล้นเพชร 6.6 ล้านยูโร  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-31 19:38:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000061015  </bibl>
</sourceDesc>
</fileDesc>
</teiHeader>
<news>
<headline>โจรบุกเดี่ยวปล้นเพชร 6.6 ล้านยูโร</headline>
<lead>ตำรวจฝรั่งเศสระบุโจรวัยห้าสิบบุกเดี่ยวใช้ปืนพกปล้นเครื่องเพชรมูลค่าราว 6.6 ล้านยูโร (9.3 ล้านดอลลาร์) ไปจากร้านโชปาร์ดกลางกรุงปารีสเมื่อวันเสาร์ (30 พ.ค.)</lead>
<neck></neck>
<body><p>โอลิเวียร์ เลบง โฆษกตำรวจของฝรั่งเศสระบุว่า โจรดังกล่าวเป็นชายวัยห้าสิบเศษ สวมสูทและหมวกทรงบอร์ซาลิโน ปลอมตัวเป็นลูกค้าเดินเข้าร้านโชปาร์ดซึ่งเป็นร้านสินค้าหรูมากๆ แห่งหนึ่งในปารีส ใกล้กับโรงแรมริตซ์ จากนั้นเขาได้ดึงปืนพกออกมาแล้วบังคับพนักงานขายให้ส่งเครื่องเพชรที่อยู่ในตู้โชว์ให้เขา เมื่อได้รับเครื่องเพชรดังกล่าวแล้ว โจรก็เดินออกจากร้านไปโดยไร้ร่องรอย</p>
<p>การโจรกรรมเครื่องเพชรครั้งนี้ใช้เวลาทั้งหมดเพียงสองนาทีเท่านั้น</p>
<p>"ชายแต่งตัวดีคนหนึ่งซึ่งดูเหมือนลูกค้าระดับเศรษฐีคนหนึ่ง เดินเข้ามาในร้านตอนบ่ายโมงตรง" คนทำงานในร้านโชปาร์ดซึ่งอยู่ในเหตุการณ์บอก และเล่าต่อไปว่า หลังจากนั้นชายคนดังกล่าวก็ดึงปืนพกออกมาและบังคับพนักงานคนหนึ่งส่งเครื่องเพชรรวม 12 ชิ้นให้เขา</p>
<p>"เหตุการ์เกิดขึ้นเร็วมาก" ผู้เห็นเหตุการณ์คนดังกล่าวระบุและว่า "เขาไม่ได้กวาดทุกอย่างในตู้โชว์ไป"</p>
<p>ส่วนพนักงานในร้านที่อยู่ใกล้เคียงกันในเพลซ แวงโดม ซึ่งเป็นย่านจำหน่ายเครื่องประดับราคาแพง บอกว่าพวกเขาไม่เห็นอะไรผิดสังเกตเลยในช่วงเวลาที่เกิดดังกล่าว</p>
<p><orgName>โชปาร์ด</orgName>เป็นผู้ผลิตนาฬิกาและเครื่องประดับสำหรับพวกดาราและคนดัง และมีสาขาอยู่ในเมืองใหญ่ๆ หลายแห่งทั่วโลก อีกทั้งยังเป็นผู้ผลิตรางวัลปาล์มทองคำที่แจกในเทศกาลภาพยนตร์เมืองคานส์อีกด้วย</p>
<p>ก่อนหน้านี้ในเดือนธันวาคมก็เคยเกิดเหตุปล้นเครื่องเพชรมูลค่า 100 ล้านดอลลาร์ในร้านแฮร์รี วินสตันบนถนนมงตาญย่านช็องส์-เอลิเซ</p>
<p>ทั้งนี้ ตำรวจตั้งข้อสงสัยว่าการโจรกรรมเป็นฝีมือของแก๊งโจรข้ามชาติที่ชื่อว่า "พิงค์ แพนเตอร์"</p>
<p>เมื่อวันที่ 13 พฤษภาคมที่ผ่านมา มีชาวเซอร์เบียสองคนที่สงสัยว่าจะอยู่ในแก๊งโจรดังกล่าว ถูกจับกุมที่กรุงปารีส พวกเขาถูกตั้งข้อหาว่าก่อเหตุโจรกรรมโดยการทุบกระจกหน้าร้านค้าในโมนาโก สวิตเซอร์แลนด์ และเยอรมนี</p>
<p> และเมื่อวันพฤหัสบดี(28)ที่ผ่านมา อดีตทหารชาวมอนเตเนโกรคนหนึ่งซึ่งคาดว่าเป็นสมาชิกแก๊งพิงค์แพนเตอร์เช่นกัน ก็ถูกตัดสินจำคุก 15 ปีในคดีปล้นที่แซงต์โทรเปซ</p>
<p> ตำรวจฝรั่งเศสระบุวิธีก่ออาชญากรรมของแก๊งดังกล่าวนี้ว่า "บุกปล้นแบบสายฟ้าแลบ กล้ามาก แต่มีการวางแผนอย่างละเอียดรอบคอบ"</p></body>
</news>
