<teiHeader>
<fileDesc>
<titleStmt>
  <title>ซิตี้กรุ๊ปชี้ศก.โลกต้องการโครงสร้างใหม่  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944326.php?news_id=28944326  </bibl>
</sourceDesc>
</fileDesc>
</teiHeader>
<news>
<headline><orgName>ซิตี้กรุ๊ป</orgName>ชี้ศก.โลกต้องการโครงสร้างใหม่</headline>
<lead>ดีทรอยต์ - <orgName>ซีอีโอซิตี้กรุ๊ป</orgName>ระบุ เศรษฐกิจโลกส่งสัญญาณมีเสถียรภาพ แต่จะไม่กลับสู่ระบบเดิมที่สร้างภาพลวงตาของผลกำไร วิกฤติในปัจจุบันแสดงให้เห็นว่า เศรษฐกิจโลกจำเป็นต้องมีโครงสร้างใหม่</lead>
<neck></neck>
<body><p>นายวิกรม บัณฑิต หัวหน้า<orgName>คณะเจ้าหน้าที่บริหาร (ซีอีโอ) ซิตี้ กรุ๊ป</orgName> สถาบันการเงินยักษ์ใหญ่ของสหรัฐ กล่าวต่อที่ประชุมสุดยอดผู้นำเศรษฐกิจแห่งชาติ ที่เมืองดีทรอยต์ รัฐมิชิแกน สหรัฐ เมื่อวันจันทร์ (15 มิ.ย.) ว่า มาตรการแข็งกร้าวที่ผู้กำหนดนโยบายทั่วโลกนำมาใช้ เริ่มประสบผลสำเร็จในการฟื้นฟูเศรษฐกิจ โดยมีสัญญาณแสดงความมั่นคงมากขึ้น แต่ถึงกระนั้น โลกยังมีความท้าทายทางเศรษฐกิจหลายประการรออยู่เบื้องหน้า</p>
<p>นายบัณฑิตกล่าวว่า เขามองเห็นข้อแตกต่างสำคัญของเศรษฐกิจโลกยุคหลังวิกฤติ โดยโครงสร้างเศรษฐกิจโลกมีแนวโน้มเปลี่ยนแปลงไปจากโครงสร้างเดิมที่ทุกคนคุ้นเคย สำหรับในสหรัฐ การออมโดยรวมยังไม่มากพอ ซึ่งจะส่งผลกระทบต่อการลงทุน ขณะที่ผู้บริโภคและภาคการเงินมีการกู้ยืมมากเกินไป ซึ่งก่อให้เกิดภาพลวงตาเกี่ยวกับผลตอบแทนทางการเงิน</p>
<p>การใช้จ่ายและการก่อหนี้ของผู้บริโภคสหรัฐ เป็นปัจจัยหลักที่ผลักดันการเติบโตของเศรษฐกิจโลกในช่วงที่ผ่านมา แต่สถานการณ์จะไม่เหมือนเดิมอีกต่อไป โลกต้องการแรงขับเคลื่อนใหม่ และรูปแบบธุรกิจใหม่ ภาคธุรกิจต้องค้นหาแรงขับเคลื่อนใหม่ๆ นอกเหนือจากการบริโภคและการก่อหนี้ของสหรัฐ ขณะที่<orgName>สหรัฐ</orgName>ประสบปัญญาหนักเนื่องจากต้องชำระหนี้ก้อนโตของรัฐบาล แต่การลดภาระหนี้อย่างฮวบฮาบก็จะส่งผลเสียต่อการเติบโตทางเศรษฐกิจ</p>
<p>ทางด้านนายโดมินิก สเตราส์-คาห์น ผู้อำนวยการ<orgName>กองทุนการเงินระหว่างประเทศ (ไอเอ็มเอฟ)</orgName> กล่าวระหว่างเยือนคาซัคสถานว่า ขณะนี้ยังเร็วเกินไปที่จะหารือเกี่ยวกับการถอนมาตรการใช้จ่ายเพื่อกระตุ้นเศรษฐกิจ เนื่องจากโลกยังไม่พ้นช่วงเลวร้ายที่สุดของภาวะเศรษฐกิจถดถอย ที่สร้างความเสียหายต่อผลผลิตภาคอุตสาหกรรม และทำให้ตำแหน่งงานในยุโรปลดลงอย่างรุนแรงเป็นประวัติการณ์</p>
<p>นายสเตราส์-คาห์น กล่าวว่า <orgName>กลุ่มประเทศอุตสาหกรรมชั้นนำ 8 ชาติ (จี 8)</orgName> มีจุดยืนร่วมกันว่า ขณะนี้เริ่มเห็นสัญญาณการฟื้นตัวทางเศรษฐกิจบางประการ แต่ยังจำเป็นต้องใช้ความระมัดระวัง <orgName>ไอเอ็มเอฟ</orgName>คาดว่าเศรษฐกิจโลกจะฟื้นตัวในช่วงใกล้เริ่มต้นปี 2553 </p>
<p>ขณะเดียวกัน <orgName>ซิตี้กรุ๊ป</orgName> และ<orgName>บรรษัทเงินทุนระหว่างประเทศ (ไอเอฟซี)</orgName> หน่วยงานในเครือธนาคารโลก ริเริ่มโครงการอุดหนุนเงินทุน 1,250 ล้านดอลลาร์ เพื่อกระตุ้นการค้าในประเทศเศรษฐกิจเกิดใหม่ เป็นโครงการอายุ 3 ปี ที่คาดว่าจะช่วยส่งเสริมการค้าได้ประมาณ 7,500 ล้านดอลลาร์ โดย <orgName>ซิตี้กรุ๊ป</orgName> จะสนับสนุนเงินทุน 60% หรือประมาณ 750 ล้านดอลลาร์ ขณะที่<orgName>ไอเอฟซี</orgName>และหน่วยงานพัฒนาอื่นๆ จะรับผิดชอบเงินทุนส่วนที่เหลือ</p>
<p>ความเคลื่อนไหวครั้งนี้เป็นส่วนขยายจากโครงการเสริมสภาพคล่องแก่การค้าโลกภายใต้การนำของธนาคารโลก ซึ่งระดมความช่วยเหลือจากรัฐบาลประเทศต่างๆ หน่วยงานเพื่อการพัฒนาระหว่างประเทศ และ<orgName>ธนาคารพาณิชย์</orgName> เพื่อสนับสนุนเงินทุนแก่ผู้ส่งออกและนำเข้าในตลาดเกิดใหม่ ที่ได้รับผลกระทบจากวิกฤติเศรษฐกิจโลก โดยตั้งเป้าอุดหนุน 50,000 ล้านดอลลาร์</p></body>
</news>
