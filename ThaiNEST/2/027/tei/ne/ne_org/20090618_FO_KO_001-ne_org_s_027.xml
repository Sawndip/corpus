<teiHeader>
<fileDesc>
<titleStmt>
  <title>ยูทูปประจานประท้วงนองเลือดอิหร่าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090618/17440/%e0%b8%a2%e0%b8%b9%e0%b8%97%e0%b8%b9%e0%b8%9b%e0%b8%9b%e0%b8%a3%e0%b8%b0%e0%b8%88%e0%b8%b2%e0%b8%99%e0%b8%9b%e0%b8%a3%e0%b8%b0%e0%b8%97%e0%b9%89%e0%b8%a7%e0%b8%87%e0%b8%99%e0%b8%ad%e0%b8%87%e0%b9%80%e0%b8%a5%e0%b8%b7%e0%b8%ad%e0%b8%94%e0%b8%ad%e0%b8%b4%e0%b8%ab%e0%b8%a3%e0%b9%88%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>ยูทูป</orgName>ประจานประท้วงนองเลือดอิหร่าน</headline>
<lead>เตหะราน-เว็บไซต์เผยรูปและคลิปชื่อดังกลายเป็นเครื่องมือประจานเหตุรุนแรงอันสืบเนื่องมาจากการประท้วงในอิหร่าน <orgName>สหรัฐ</orgName>ดอดขอให้ "ทวิตเตอร์" เลื่อนปิดเว็บซ่อม</lead>
<neck></neck>
<body><p><orgName>สำนักข่าวต่างประเทศ</orgName>รายงานเมื่อวันพุธ (17 มิ.ย.) ว่าถึงแม้<orgName>ทางการอิหร่าน</orgName>จะพยายามขัดขวางไม่ให้สื่อทั้งในและนอกประเทศนำเสนอข่าวการประท้วงผลเลือกตั้งประธานาธิบดีที่บานปลายกลายเป็นเหตุนองเลือดที่มีผู้ถูกยิงเสียชีวิตแล้ว 7 คน แต่ก็ยังคงมีรูปถ่าย และวิดีโอภาพเหตุการณ์ประท้วงดังกล่าวแพร่กระจายทางอินเทอร์เน็ต โดยเฉพาะอย่างยิ่งทางเว็บไซต์เผยแพร่คลิปอย่างยูทูบ ชุมชนออนไลน์อย่างทวิตเตอร์ และเว็บเผยแพร่รูปถ่ายอย่างฟลิคร์ ซึ่งสะท้อนให้เห็นว่า<orgName>ภาครัฐ</orgName>ไม่สามารถควบคุมสื่อได้อีกต่อไปในยุคที่ข้อมูลข่าวสารแพร่ถึงกันอย่างรวดเร็วทางอินเทอร์เน็ต</p>
<p> ขณะเดียวกัน มีรายงานว่า<orgName>กระทรวงการต่างประเทศสหรัฐ</orgName>ถึงกับขอร้องให้ทวิตเตอร์ ชุมชนออนไลน์ชื่อดัง เลื่อนกำหนดการปิดเว็บเพื่อซ่อมบำรุงออกไปก่อนเพื่อให้ชาวอิหร่านสามารถโพสต์ภาพ และบอกเล่าเหตุประท้วงลงในทวิตเตอร์ต่อได้ แต่ทางเว็บได้ออกมาปฏิเสธแล้วว่าสาเหตุที่เลื่อนการซ่อมบำรุงออกไปไม่ได้เป็นเพราะการร้องขอของทางการสหรัฐ</p>
<p> ด้านผู้ที่อยู่ในอิหร่านต่างพากันอัพโหลดวิดีโอที่ถ่ายภาพการประท้วงเข้ายูทูบกันไม่ขาดสาย โดยคลิปบางอันแสดงภาพชาวอิหร่านกำลังถูกตำรวจปราบจลาจลทุบตี บางภาพอ้างว่าเป็นซากความเสียหายที่ปรากฏให้เห็นหลังกองทัพบุกค้นหอพักในมหาวิทยาลัยเตหะรานเพราะสงสัยว่ามีนักศึกษาบางกลุ่มเข้าร่วมการชุมนุมประท้วงที่ประธานาธิบดีมาห์มูด อาห์หมัดดิเนจาดอ้างว่าตัวเองเป็นผู้ชนะแบบถล่มทลาย</p>
<p> นอกจากนี้ ยังมีคลิปวิดีโออีกหลายชุดที่แสดงภาพผู้ประท้วงรายหนึ่งถูกยิงเสียชีวิตระหว่างการชุมนุมประท้วงในกรุงเตหะรานเมื่อวันจันทร์ ทั้งยังมีคลิปวิดีโอภาพชาวอิหร่านทั้งในกรุงปารีส ประเทศฝรั่งเศส และอีกหลายเมืองทั่วโลกพร้อมใจกันประท้วงเหตุนองเลือดที่เกิดขึ้น</p>
<p> โฆษกของ<orgName>ยูทูบ</orgName>ยืนยันว่า ทางเว็บไซต์ยังคงเป็นช่องทางสำคัญให้คนอิหร่านได้เล่าเรื่องราวต่อชาวโลก แม้ว่า<orgName>ทางการอิหร่าน</orgName>จะพยายามปิดกั้นเว็บไซต์ยูทูบ และจำกัดช่องทางในการรายงานข่าวก็ตาม และว่าถึงแม้<orgName>ยูทูบ</orgName>จะมีนโยบายลบคลิปวิดีโอที่มีภาพและเนื้อหารุนแรงออก แต่ภาพความรุนแรงที่เกิดในเหตุประท้วงของอิหร่านครั้งนี้ได้รับการยกเว้นเพราะ<orgName>ยูทูบ</orgName>มองว่าคลิปวิดีโอดังกล่าวถือเป็นเอกสารทางประวัติศาสตร์อันทรงคุณค่า</p>
<p> ในส่วนของประธานาธิบดีบารัก โอบามาแห่งสหรัฐยังคงยืนยันไม่ขอก้าวก่ายกิจการภายในของอิหร่านแม้จะถูกกดดันให้หันมาสนับสนุนกลุ่มผู้ประท้วงในอิหร่านอย่างเปิดเผย โดยกล่าวว่าเท่าที่เห็น นโยบายของประธานาธิบดีอาห์มาดิเนจาดกับนโยบายของอดีตนายกรัฐมนตรีมีร์ ฮอสเซน มูซาวี ผู้พ่ายแพ้การเลือกตั้งไม่ได้แตกต่างกันมากนัก</p></body>
</news>
