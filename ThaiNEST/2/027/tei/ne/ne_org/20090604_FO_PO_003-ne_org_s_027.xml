<teiHeader>
<fileDesc>
<titleStmt>
  <title>‘ควีนส์’สเปน บินโลว์คอสต์ สอนมัธยัสถ์  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=50649  </bibl>
</sourceDesc>
</fileDesc>
</teiHeader>
<news>
<headline>‘ควีนส์’สเปน บินโลว์คอสต์ สอนมัธยัสถ์</headline>
<lead>สมเด็จพระราชินีของสเปนประทับเครื่องบินโลว์คอสต์ข้ามทวีปสู่ลอนดอนครั้งแรก</lead>
<neck></neck>
<body><p><orgName>เอเอฟพี</orgName>รายงานอ้างหนังสือพิมพ์เดลี เมล์ ในอังกฤษว่า สมเด็จพระราชินีโซเฟีย แห่งสเปน พระราชทานบทเรียนเรื่องการมัธยัสถ์ในยุควิกฤตเศรษฐกิจโลก ด้วยการประทับเที่ยวบินต้นทุนต่ำ หรือโลว์คอสต์ ไปยังกรุงลอนดอน ประเทศอังกฤษ ในราคาเพียง 13 ปอนด์ (ราว 732 บาท) </p>
<p>สมเด็จพระราชินีโซเฟียมีพระชนมายุ 70 พรรษา ประทับเที่ยวบินของสายการบินแห่งชาติไอบีเรียไปยังกรุงลอนดอน เพื่อทรงเยี่ยม พระเชษฐา อดีตสมเด็จพระราชาธิบดีคอนสแตนตินที่ 2 แห่งกรีซ ซึ่งเข้ารับการผ่าตัดหัวใจ </p>
<p>ทว่า ในเที่ยวบินกลับนั้นพระองค์ทรงเลือกที่จะประทับเที่ยวบินของสายการบินต้นทุนต่ำไรอันแอร์ ไปยังเมืองแซนแทนเดอร์ ทางตอนเหนือของสเปน เพื่อเข้าร่วมงานพิธีของกองทัพ ก่อนจะประทับเที่ยวบินของไรอันแอร์ไปยังกรุงลอนดอนอีกครั้ง </p>
<p>ทั้งนี้ นับเป็นครั้งแรกที่พระราชวงศ์ของสเปนประทับเที่ยวบินต้นทุนต่ำ แม้ว่าโดยปกติแล้วพระราชวงศ์เกือบทุกพระองค์จะประทับเที่ยวบินพาณิชย์ในการเสด็จส่วนพระองค์อยู่แล้วก็ตาม </p>
<p>ด้านโฆษก<orgName>สำนักพระราชวังสเปน</orgName> เปิดเผยว่า สมเด็จพระราชินีโซเฟียทรงประทับเครื่องบิน ต้นทุนต่ำครั้งนี้เพราะเที่ยวบินดังกล่าวเป็นตัวเลือกที่เหมาะสม ที่สุดในขณะนั้น โดยไรอันแอร์เป็นสายการบินพาณิชย์แห่งเดียว ที่มีเที่ยวบินตรงระหว่างแซน แทนเดอร์-ลอนดอน</p></body>
</news>
