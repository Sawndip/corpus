<teiHeader>
<fileDesc>
<titleStmt>
  <title>ม.อ.คิดเทคนิคราคาถูกตรวจน้ำนมดิบ  </title>
  <author>กานต์ดา บุญเถื่อน  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-18 06:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090718/60977/%e0%b8%a1.%e0%b8%ad.%e0%b8%84%e0%b8%b4%e0%b8%94%e0%b9%80%e0%b8%97%e0%b8%84%e0%b8%99%e0%b8%b4%e0%b8%84%e0%b8%a3%e0%b8%b2%e0%b8%84%e0%b8%b2%e0%b8%96%e0%b8%b9%e0%b8%81%e0%b8%95%e0%b8%a3%e0%b8%a7%e0%b8%88%e0%b8%99%e0%b9%89%e0%b8%b3%e0%b8%99%e0%b8%a1%e0%b8%94%e0%b8%b4%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline><orgName>ม.อ.</orgName>คิดเทคนิคราคาถูกตรวจน้ำนมดิบ</headline>
<lead><orgName>มหาวิทยาลัยสงขลานครินทร์</orgName>ประสบความสำเร็จพัฒนาเทคนิคตรวจหาสารปฏิชีวนะตกค้างในน้ำนมดิบ ราคาถูก ให้ผลแม่นยำ</lead>
<neck></neck>
<body><p>รศ.ปณต ถาวรังกูร <orgName>สถานวิจัยการวิเคราะห์สารปริมาณน้อยและไบโอเซนเซอร์ ภาควิชาฟิสิกส์ คณะวิทยาศาสตร์ มหาวิทยาลัยสงขลานครินทร์ (ม.อ.)</orgName>กล่าวถึงเทคนิคตรวจหาสารปฏิชีวนะตกค้างในน้ำนมดิบว่า จะเป็นประโยชน์สำหรับฟาร์มโคนม ผู้รับซื้อน้ำนมดิบหรือโรงงานแปรรูป โดยช่วยร่นเวลาและต้นทุนตรวจคัดกรองน้ำนมดิบ ก่อนนำไปแปรรูปเป็นผลิตภัณฑ์ที่ปลอดภัยสำหรับผู้บริโภค</p>
<p>“ใช้เวลาเพียง 10-15 นาที เจ้าหน้าที่จะรู้ผลทันทีว่า ในน้ำนมดิบมีสารเพนิซิลลิน จี (Penicillin G) ตกค้างหรือไม่ สารดังกล่าวเป็นยาฉีดรักษาโรคจากแบคทีเรียในแม่วัว เพื่อให้ได้น้ำนมดิบที่ มีคุณภาพและปลอดภัยสำหรับผู้บริโภค หลังกระบวนการแปรรูปเป็นผลิตภัณฑ์แล้ว ค่าใช้จ่ายในการตรวจวิเคราะห์ด้วยเทคนิคนี้ เฉลี่ยไม่เกินครั้งละ 10 บาทรู้ผลในเวลา 15 นาที จากเดิมที่เกษตรกรต้องอาศัยชุดตรวจสำเร็จรูป ที่แม้จะพัฒนาด้วยฝีมือคนไทย และใช้ครั้งเดียวทิ้ง แต่ต้นทุนยังสูงเกินร้อยบาทต่อชุด ทำให้ยังเข้าถึงกลุ่มผู้ใช้ได้น้อย"</p>
<p>ในการพัฒนาเทคนิคดังกล่าว นักวิจัยประยุกต์ใช้ความรู้ด้านไบโอเซนเซอร์ ที่เรียกว่า "อิมมูโนเซนเซอร์" เครื่องมือตรวจวัดโดยอาศัยการจับกันอย่างจำเพาะเจาะจงของแอนติเจนหรือ สารที่ต้องการตรวจวิเคราะห์ และแอนติบอดีที่เป็นตัวตรวจจับ เมื่อแอนติบอดีจับกับแอนติเจนได้ จะทำให้เกิดการเปลี่ยนแปลงของประจุไฟฟ้าก่อนและหลังจับ ซึ่งสามารถตรวจวัดได้แม้จะมีสารปริมาณน้อยมากในระดับ 1 ส่วนในล้านส่วน (1 ppm)</p>
<p>อิมมูโนเซนเซอร์นี้ ยังสามารถใช้ได้กับการตรวจวัดสารชนิดอื่นได้โดยการเปลี่ยนชนิดของแอนติบอดี ที่นำมาตรึงลงบนอิเล็กโทรดให้มีความจำเพาะกับสารที่ต้องการวิเคราะห์ เช่น ตรวจหาสารปนเปื้อนในการผลิตอินซูลิน ตรวจหาสารชีวพิษในน้ำดื่มสำหรับโรงงานอุตสาหกรรม</p>
<p>ทีมวิจัยยังเชื่อว่า จะสามารถประยุกต์ใช้เทคนิคนี้กับน้ำนมดิบจาก สัตว์อื่นนอกจากโคนม เพียงแต่เปลี่ยนสูตรการเจือจางในการวิเคราะห์ อย่างไรก็ตาม ขณะนี้ทีมงานอยู่ระหว่างพัฒนาอุปกรณ์ให้มีขนาดเล็กลง ในราคาไม่แพงและวิธีใช้ไม่ซับซ้อน เพื่อให้เกษตรกรทุกกลุ่มเข้าถึงเทคโนโลยีในราคาไม่แพง รวมทั้งสามารถพกพาไปปฏิบัติงานภาคสนามได้ด้วย</p>
<p>“วางแผนไว้ไม่เกินปีหน้าจะนำเทคนิควิเคราะห์ขนาดเล็กที่พัฒนาได้ ส่งต่อให้ภาคเอกชนที่สนใจนำไปต่อยอดเชิงพาณิชย์ โดยระหว่างนี้ก็พร้อมถ่ายทอดเทคนิค และให้คำปรึกษาช่วยเหลือด้านเทคโนโลยีการวิเคราะห์ที่พัฒนาได้สำหรับห้อง ปฏิบัติการที่สนใจ เพื่อเป็นทางเลือกหนึ่งในการวิเคราะห์สารตกค้างในน้ำนมดิบ”นักวิจัย กล่าว</p>
<p>ผลงานการพัฒนาเทคนิคตรวจหาสารเพนิซิลลิน จีตกค้างในน้ำนมดิบ ได้รับทุนวิจัยจาก 3 ส่วนคือ ศูนย์ความเป็นเลิศด้านนวัตกรรมทางเคมี สำนักงานกองทุนสนับสนุนการวิจัยและมหาวิทยาลัยสงขลานครินทร์</p></body>
</news>
