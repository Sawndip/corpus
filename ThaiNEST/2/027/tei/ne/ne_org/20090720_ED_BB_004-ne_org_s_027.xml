<teiHeader>
<fileDesc>
<titleStmt>
  <title>มอนิเตอร์ไอที-อินเทอร์เน็ต  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-20 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/20/news_29135383.php?news_id=29135383  </bibl>
</sourceDesc>
</fileDesc>
</teiHeader>
<news>
<headline><orgName>องค์กรมหาชนสายวิทย์</orgName>มั่นใจ'ไม่ยุบ'  ติงบ่วงระเบียบราชการคอยถ่วง</headline>
<lead>หลังจากนายกรัฐมนตรี อภิสิทธิ์ เวชชาชีวะ ประกาศเล็งปรับ "องค์กรมหาชน" ที่มีความซ้ำซ้อนและปฏิบัติภารกิจไม่สำเร็จตามเป้า กลางเวทีสัมมนา 1 ทศวรรษองค์การมหาชนกับการขับเคลื่อนเศรษฐกิจและสังคมไทย "<orgName>กรุงเทพธุรกิจ</orgName>" สำรวจความเห็นผู้บริหารองค์การมหาชนในสังกัดกระทรวงวิทยาศาสตร์ และเทคโนโลยี</lead>
<neck></neck>
<body><p><orgName>สทอภ.</orgName>อิงธีออสสร้างผลงาน</p>
<p>เริ่มจาก<orgName>สำนักงานพัฒนาเทคโนโลยีอวกาศและภูมิ สารสนเทศ (องค์การมหาชน)</orgName> <orgName>(สทอภ.)</orgName> ที่ปรับโครงสร้างเป็นองค์กรมหาชนมาตั้งแต่ปี 2542 ดร.ธงชัย จารุพพัฒน์ อดีตผู้อำนวยการ <orgName>สทอภ.</orgName> เชื่อว่า หากจะประเมินประสิทธิภาพการทำงานของ <orgName>สทอภ.</orgName> ตัวเขาเองไม่รู้สึกกังวล เพราะองค์กรนี้มีผลงานชัดเจนกับการบริหารดาวเทียมสำรวจทรัพยากรธรรมชาติดวง แรกของไทย (ธีออส) ตลอดจนพัฒนากำลังคนด้านเทคโนโลยีอวกาศอย่างต่อเนื่องในช่วงเวลา 8-9 ปีที่ผ่านมา</p>
<p>อย่างไรก็ตาม อดีตผู้อำนวยการสทอภ.เห็นพ้องกับแนวคิดของนายกรัฐมนตรี หากจะปรับหน่วยงานที่มีความซ้ำซ้อน ยุบ หรือรวมองค์กร และยังเสนอให้ปรับระบบการบริหารงานใหม่ เนื่องจากแม้หน่วยงานปรับเปลี่ยนรูปแบบดำเนินการเป็นองค์การมหาชนแล้ว แต่การปฏิบัติงานไม่ได้คล่องตัวมากขึ้นอย่างที่หลายคนเข้าใจ และยังติดระบบระเบียบทางราชการหลายอย่างที่ขัดแย้งกันเอง</p>
<p>“องค์การมหาชนยังคงทำงานภายใต้การตรวจสอบของ <orgName>สำนักงานการตรวจเงินแผ่นดิน (สตง.)</orgName> กฎระเบียบในการทำประชาพิจารณ์ ขั้นตอนการประกวดราคาแบบอี-ออกชั่น ทำให้งานหลายอย่างที่เร่งดำเนินการเป็นไปอย่างล่าช้า” ดร.ธงชัย ปัจจุบันดำรงตำแหน่งที่ปรึกษา <orgName>สทอภ.</orgName> กล่าว</p>
<p>นอกจากนี้ ระเบียบข้อบังคับบางเรื่องมีความขัดแย้ง และไม่เดินไปในทิศทางเดียวกัน เช่น ระเบียบห้ามองค์การมหาชนแสวงหารายได้ แต่เมื่อมีการตรวจสอบงบประมาณกลับมองถึงศักยภาพในการหารายได้เลี้ยงองค์กร เพื่อลดการสนับสนุนจากภาครัฐ</p>
<p><orgName>สดร.</orgName>ปั้นไทย "ฮับ-ดาราศาสตร์"</p>
<p>ด้าน รศ.บุญรักษา สุนทรธรรม ผู้อำนวยการ<orgName>สถาบันวิจัยดาราศาสตร์แห่งชาติ (องค์การมหาชน)</orgName> <orgName>(สดร.)</orgName> กล่าวว่า <orgName>สดร.</orgName> เป็นหนึ่งในหน่วยงานล่าสุดของกระทรวงวิทยาศาสตร์ ที่ได้รับแต่งตั้งให้เป็นองค์การมหาชนอย่างเป็นทางการ เมื่อวันที่ 1 มกราคม 2552 เขามองว่าการเป็นองค์กรมหาชนช่วยให้ระบบการคัดสรรบุคคลเข้าทำงานในตำแหน่ง ที่จำเป็นทำได้อย่างคล่องตัวมากขึ้น</p>
<p>"ข้อดีของการเป็นองค์กรมหาชนคือ เราสามารถคัดคนที่มีฝีมือเข้ามาร่วมงานได้อย่างรวดเร็ว โดยเฉพาะนักเรียนทุนเก่งๆ ที่มีจำนวนมาก โดยไม่ติดระบบราชการอย่างที่ผ่านมา” ผู้อำนวยการสดร. กล่าว</p>
<p>อย่างไรก็ตาม <orgName>สดร.</orgName>ตระหนักดีถึงการทำงานตอบสนองภารกิจของรัฐบาล และภารกิจมุ่งเพื่อประโยชน์ต่อประชาชน จึงเน้นยกระดับงานวิจัยวิชาการ ให้มีศักยภาพในการแข่งขันระดับสากล ภายใต้งบประมาณที่มีอยู่จำกัด ซึ่งเป็นสิ่งที่ท้าทายของการเป็นองค์กรมหาชนในก้าวต่อไป</p>
<p><orgName>สถาบันวิจัยดาราศาสตร์ฯ</orgName> เดินหน้ายุทธศาสตร์พัฒนางานวิจัยสู่ความเป็นเลิศ และเป็นศูนย์กลางด้านดาราศาสตร์ของภูมิภาคเอเชียตะวันออกเฉียงใต้ จัดทำหลักสูตรการเรียนการสอนดาราศาสตร์ ตั้งแต่ระดับประถมศึกษาจนถึงอุดมศึกษาของประเทศ ตลอดจนการสร้างเครือข่ายการวิจัยกับหน่วยงานทั้งในและนอกประเทศ ในส่วนโครงสร้างพื้นฐานที่กำลังดำเนินการคือ หอดูดาวแห่งชาติ ดอยอินทนนท์ จังหวัดเชียงใหม่ และหอดูดาวภูมิภาค</p>
<p><orgName>สดร.</orgName> นับเป็นหน่วยงานที่ปรับเปลี่ยนองค์กร สู่การเป็นองค์การมหาชนน้องใหม่ในปี 2552 พร้อมกับสถาบันเทคโนโลยีนิวเคลียร์ (องค์การมหาชน) สถาบันวิจัยแสงซินโครตรอน (องค์การมหาชน) และสถาบันสารสนเทศทรัพยากรน้ำและการเกษตร (องค์การมหาชน) ทั้งหมดล้วนสังกัดอยู่กระทรวงวิทยาศาสตร์และเทคโนโลยี</p>
<p><orgName>สนช.</orgName>ขับเคลื่อนนวัตกรรมประเทศ</p>
<p>นอกจากนี้ยังมีบางหน่วยงานใน<orgName>สังกัดกระทรวงวิทยาศาสตร์</orgName> ที่รอแต่งตั้งเป็นองค์การมหาชนคือ <orgName>สำนักงานนวัตกรรมแห่งชาติ (สนช.)</orgName></p>
<p>ดร.วันทนีย์ จองคำ ผู้อำนวยการฝ่ายบริหารโครงการนวัตกรรม <orgName>สนช.</orgName> กล่าวถึงความคืบหน้าในการจัดตั้งองค์การมหาชนว่า อยู่ระหว่างขั้นตอนพระราชกฤษฎีกา คาดว่าจะแล้วเสร็จในอีก 6 เดือน</p>
<p>ผู้อำนวยการฝ่ายบริหารโครงการนวัตกรรม มองว่า การดำเนินงานของ สนช. ภายใต้สำนักงานปลัดกระทรวงวิทยาศาสตร์และเทคโนโลยี แม้รูปการทำงานไม่เป็นราชการ ทำงานได้อย่างคล่องตัว แต่ด้วยภาระหน้าที่สนับสนุนภาคเอกชนสร้างนวัตกรรม ในรูปแบบของเงินทุนและเงินกู้ปลอดดอกเบี้ย ยังคงต้องรอการลงนามสัญญาจากปลัดกระทรวง (สป.) ซึ่งเป็นไปตามระบบราชการ ส่งผลให้การอนุมัติโครงการล่าช้า</p>
<p>“รูปแบบของการเป็นองค์กรมหาชน จะทำให้องค์กรมีความเป็นนิติบุคคล ทำงานได้คล่องตัว สามารถขยายงานให้กว้างขึ้น ทั้งนี้ 5 ปีที่ผ่านมาสำนักงานนวัตกรรมได้นำร่องให้เห็นว่า การทำนวัตกรรมสามารถเกิดขึ้นได้จริง โดยมีเอกชนมากมายสนใจร่วมลงทุน” ดร.วันทนีย์ กล่าว</p>
<p>ผู้อำนวยการฝ่ายบริหารโครงการฯ ยืนยันว่า บทบาทการทำงานของ สนช. ไม่ซ้ำซ้อนกับหน่วยงานอื่น เนื่องจากเป็นหน่วยงานรัฐที่สนับสนุนให้ทุนเอกชน เพื่อแบกรับความเสี่ยงจากการลงทุนในธุรกิจนวัตกรรม</p>
<p>ที่ผ่านมา <orgName>สำนักงานนวัตกรรมฯ</orgName> ยังขับเคลื่อนให้เกิดกลไกต่อยอดงานวิจัย จากมหาวิทยาลัยและสถาบันวิจัยไปยังภาคอุตสาหกรรม นำไปสู่การจดสิทธิบัตรนวัตกรรม ที่สร้างความแข็งแกร่งให้กับประเทศได้อีกทางหนึ่ง</p>
<p>อีกหน่วยงานที่อยู่ระหว่างการเตรียมพร้อมเป็น องค์การมหาชนคือ <orgName>กรมวิทยาศาสตร์บริการ</orgName> ปัจจุบันอยู่ระหว่างปรับโครงสร้างเป็นองค์การมหาชน ภายใต้ชื่อใหม่ <orgName>สถาบันปฏิบัติการวิทยาศาสตร์และเทคโนโลยีแห่งชาติ (องค์การมหาชน)</orgName> และอยู่ระหว่างขั้นตอนของคณะกรรมการกฤษฎีกาพิจารณาเช่นเดียวกับ<orgName>สำนักงานนวัตกรรมแห่งชาติ</orgName></p></body>
</news>
