<teiHeader>
<fileDesc>
<titleStmt>
  <title>อนุรักษนิยมกำชัยเลือกตั้งสภายุโรป  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=51322  </bibl>
</sourceDesc>
</fileDesc>
</teiHeader>
<news>
<headline>อนุรักษนิยมกำชัยเลือกตั้งสภายุโรป</headline>
<lead>พิษเศรษฐกิจหนุนฝ่ายขวา-<orgName>พรรคหัวรุนแรง</orgName>ครองสภายุโรป <orgName>ฝ่ายรัฐบาล</orgName>พ่ายหมดรูป</lead>
<neck></neck>
<body><p><orgName>พรรคการเมืองสายอนุรักษนิยม</orgName> หรือ<orgName>พรรคฝ่ายขวา</orgName> กวาดที่นั่งในการเลือกตั้งรัฐสภาสหภาพยุโรปถึง 271 ที่นั่ง จากทั้งหมด 736 ที่นั่ง ขณะที่<orgName>พรรคการเมืองสายสังคมนิยม</orgName>หรือ<orgName>พรรคฝ่ายซ้าย</orgName>ที่เคยเป็นเสียงส่วนใหญ่ในสภา ต้องพบกับความพ่ายแพ้ยับเยิน โดย<orgName>พรรคแรงงาน</orgName>ซึ่งเป็น<orgName>พรรครัฐบาลอังกฤษ</orgName> ต้องหล่นไปอยู่ที่อันดับ 3 และ<orgName>รัฐบาลพรรคสังคมนิยมของสเปน</orgName>ได้สัดส่วนที่นั่งเพียง 38.5% </p>
<p><orgName>พรรคฝ่ายขวา</orgName>นำโดย<orgName>พรรคคริสเตียนประชาธิปไตย</orgName>ของนายกรัฐมนตรี แองเจลา แมร์เกิล ตอกย้ำความพ่ายแพ้ให้กับพรรคสังคมนิยมประชาธิปไตย โดยคว้าที่นั่งถึง 31% <orgName>พรรคยูเอ็มพี</orgName> ของประธานาธิบดีนิโกลาส์ ซาร์โกซี แห่งฝรั่งเศส เบียดคะแนนที่นั่งของพรรคสังคมนิยมให้เหลือเพียง 16% ขณะที่พรรคฝ่ายขวาของออสเตรียคว้าที่นั่งในสภาเพิ่มอย่างเหนือความคาดหมาย ทำให้<orgName>พรรครัฐบาลสังคมนิยม</orgName>ต้องพ่ายแพ้อย่างยับเยินที่สุด </p>
<p>นอกจากนี้ <orgName>พรรคฝ่ายขวา</orgName>หัวรุนแรงยังสามารถคว้าส่วนแบ่งในสภาได้มากเป็นประวัติการณ์ โดย<orgName>พรรคต่อต้านอิสลามในเนเธอร์แลนด์</orgName> ได้คะแนนเสียงเป็นอันดับ 2 ส่วน “บีเอ็นพี” <orgName>พรรคเหยียดเชื้อชาติของอังกฤษ</orgName>คว้าที่นั่งในสภายุโรปเป็นครั้งแรก <orgName>พรรคเชื้อชาตินิยม ทรูฟินน์ ของฟินแลนด์</orgName> ได้คะแนนเสียงเพิ่มขึ้น 10% </p>
<p>ทั้งนี้ ยังรวมถึง<orgName>พรรคฝ่ายค้านของอิตาลี</orgName> ที่คัดค้านนโยบายต้อนรับผู้อพยพ <orgName>พรรคชาตินิยมในบัลแกเรียและโรมาเนีย</orgName> ล้วนแต่คว้าที่นั่งในสภาได้เพิ่มขึ้นอย่างเหนือความคาดหมาย </p>
<p>ทั้งนี้ รายงานระบุว่า ชัยชนะของ<orgName>พรรคฝ่ายขวา</orgName> บ่งชี้ถึงความไม่พอใจต่อการแก้ปัญหาเศรษฐกิจถดถอยของรัฐบาลฝ่ายซ้าย ภาวะเศรษฐกิจยังบ่มเพาะให้เกิดความไม่พอใจต่อผู้อพยพชาวต่างชาติที่เข้ามาทำงานในยุโรป ขณะที่คนท้องถิ่นต้องตกงานส่งผลให้<orgName>พรรคเหยียดเชื้อชาติ</orgName>ได้รับความนิยมเพิ่ม </p>
<p>อย่างไรก็ตาม การเลือกตั้งข้ามประเทศที่ใหญ่ที่สุดในโลกครั้งนี้ กลับมีผู้มาใช้สิทธิน้อยเกินคาด โดยมีสัดส่วนเพียง 43.5% จากผู้มีสิทธิออกเสียงทั้งหมด 388 ล้านคน </p></body>
</news>
