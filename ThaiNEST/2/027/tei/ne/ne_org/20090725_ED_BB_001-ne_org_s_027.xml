<teiHeader>
<fileDesc>
<titleStmt>
  <title>กทช.แนะดึง3จีหนุนเรียนทางไกล  </title>
  <author>พรหมเมศร์ ศิริสุขวัฒนานนท์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-25 10:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090725/63160/%e0%b8%81%e0%b8%97%e0%b8%8a.%e0%b9%81%e0%b8%99%e0%b8%b0%e0%b8%94%e0%b8%b6%e0%b8%873%e0%b8%88%e0%b8%b5%e0%b8%ab%e0%b8%99%e0%b8%b8%e0%b8%99%e0%b9%80%e0%b8%a3%e0%b8%b5%e0%b8%a2%e0%b8%99%e0%b8%97%e0%b8%b2%e0%b8%87%e0%b9%84%e0%b8%81%e0%b8%a5.html  </bibl>
</sourceDesc>
</fileDesc>
</teiHeader>
<news>
<headline><orgName>กทช.</orgName>แนะดึง3จีหนุนเรียนทางไกล</headline>
<lead><orgName>กทช.</orgName> จัดงานสัมมนา "3 จี" ตอบโจทย์การศึกษาทางไกลและการศึกษาแบบเคลื่อนที่ผ่านระบบโมบาย</lead>
<neck></neck>
<body><p>นายประสิทธิ์ ประพิณมงคลการ กรรมการ<orgName>กิจการโทรคมนาคมแห่งชาติ (กทช.)</orgName> กล่าวว่า <orgName>กทช.</orgName> ได้จัดงานสัมมนา "3 จี แอพพลิเคชั่น สำหรับการศึกษาทางไกลและการศึกษาแบบเคลื่อนที่ผ่านระบบโมบาย" เพื่อแสดงให้เห็นว่าสามารถประยุกต์ใช้เทคโนโลยี 3 จี กับการศึกษาทางไกลได้ และมีความเหมาะสมเป็นอย่างยิ่ง เพราะมีการใช้อุปกรณ์สื่อสารผสมผสานกัน เช่น โทรศัพท์มือถือ อินเทอร์เน็ต ซึ่งจำเป็นต้องใช้ระบบไร้สายด้วยความเร็วสูง</p>
<p>ทั้งนี้ ได้มีการเชิญผู้เชี่ยวชาญด้านเทคโนโลยี 3 จี มาร่วมแสดงความคิดเห็น และนำเสนอความคืบหน้าโครงการศึกษาทางไกลของสถาบันการศึกษาที่ร่วมมือกับ <orgName>กทช.</orgName> เช่น โครงการมหาวิทยาลัยแม่ฟ้าหลวง และโครงการมหาวิทยาลัยราชภัฏมหาสารคาม</p>
<p>ขณะที่ นายประสิทธิ์ชัย วีระยุทธวิไล รองประธานกรรมการผู้อำนวยการ <orgName>บมจ.สามารถเทลคอม</orgName> กล่าวว่า บริษัทได้พัฒนาแอพพลิเคชั่นใหม่ๆ ด้านการศึกษาทางไกลและด้านอีเลิร์นนิ่งเป็นจำนวนมาก ซึ่งทั้งหมดจะเป็นในลักษณะความร่วมมือระหว่างเทคโนโลยีจากบริษัท และระบบสื่อสารไร้สายของผู้ให้บริการโทรศัพท์มือถือ เพื่อแสดงให้เห็นว่าการเรียนทางไกลสามารถทำให้เกิดขึ้นอย่างจริงจังได้ ไม่ใช่ทางเลือกเท่านั้น</p>
<p>"โดยเฉพาะการเรียนผ่านระบบโมบาย แอพพลิเคชั่น ไม่ใช่แค่การเรียนผ่านคอมพิวเตอร์ แต่ต้องสามารถออกไปนอกสถานที่ได้และเชื่อมต่อระบบ รวมถึงมีแอพพลิเคชั่นที่เอื้อประโยชน์ ตรงนี้โครงข่ายไร้สายความเร็วสูง 3 จี มีความจำเป็นมาก ซึ่งปัจจุบันยังไม่มีการใช้งาน ทำให้เป็นอุปสรรคในการให้บริการอยู่บ้าง" นายประสิทธิชัยกล่าว</p>
<p>ด้านนางสาวนงลักษณ์ พินัยนิติศาสตร์ กรรมการผู้อำนวยการ <orgName>บมจ.ไทยคม</orgName> กล่าวว่า การศึกษาผ่านระบบโทรศัพท์มือถือ มีข้อดี คือ เป็นการขยายการให้บริการ อีเลิร์นนิ่งได้กว้างขวางมากขึ้น มีความสะดวกเพราะใช้งานผ่านโทรศัพท์มือถือได้ แต่ในทางกลับกัน ก็มีข้อจำกัดที่ต้องพัฒนาคอนเทนท์ให้เหมาะสม การที่มือถือมีขนาดเล็ก ทำให้ยากต่อการเรียนรู้</p>
<p>ดังนั้นลักษณะการเรียนรู้ผ่านโทรศัพท์มือถือ อาจเหมาะสำหรับเป็นหลักสูตรเสริมการเรียนรู้จากรูปแบบอื่นๆ เช่น การเรียนทางระบบดาวเทียม, การเรียนผ่านระบบอินเทอร์เน็ต เพื่อเพิ่มศักยภาพการเรียนรู้ให้สูงขึ้น</p>
<p>ส่วนนายพีระพล ฉัตรอนันทเวช ผู้ช่วยผู้อำนวยการ ฝ่ายการตลาด 3 จี <orgName>บริษัท ทรูมูฟ จำกัด</orgName> กล่าวว่า การใช้ 3 จี เพื่อให้บริการด้านการศึกษา จะทำให้ประชาชนได้รับประโยชน์มากขึ้น โดยเฉพาะปัจจุบันการให้บริการแบบคอนเวอร์เจนซ์เทคโนโลยีจะทำให้ข้อจำกัด ต่างๆ ลดลง เช่น มีการใช้ 3 จี ร่วมกับไวไฟ หรือไวแมกซ์ เพื่อทดแทนในบางพื้นที่ ลดค่าใช้จ่ายและลดการลงทุนซ้ำซ้อนลงได้</p></body>
</news>
