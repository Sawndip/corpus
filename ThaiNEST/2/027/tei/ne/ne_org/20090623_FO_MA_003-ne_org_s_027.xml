<teiHeader>
<fileDesc>
<titleStmt>
  <title>ลอบฆ่าปธน."อินกูเชเตีย"  </title>
  <author>เอพี, เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for03230652&sectionid=0104&day=2009-06-23  </bibl>
</sourceDesc>
</fileDesc>
</teiHeader>
<news>
<headline>ลอบฆ่าปธน."อินกูเชเตีย"</headline>
<lead></lead>
<neck></neck>
<body><p>ความพยายามในการลอบสังหารประธานาธิบดี ยูนุส เบ๊ค เยฟกูรอฟ ของสาธารณรัฐปกครองตนเองอินกูเชเตียของรัสเซียเมื่อวันที่ 22 มิถุนายน ส่งผลให้เขาได้รับบาดเจ็บสาหัสและมีผู้เสียชีวิตไป 3 ราย นับเป็นเหตุการณ์ที่สั่นคลอนความพยายามของรัสเซียที่จะฟื้นฟูเสถียรภาพในแคว้นคอเคซัสเหนือ</p>
<p>ตำรวจฝ่ายสืบสวนระบุว่า รถยนต์คันหนึ่งที่จอดอยู่ข้างทางเกิดระเบิดขึ้นในขณะที่ขบวนรถยนต์หุ้มเกราะของเยฟกูรอฟที่ออกเดินทางจากศูนย์ราชการในกรุงนาซราน วิ่งผ่านจุดเกิดเหตุเมื่อเวลาประมาณ 08.30 น. ตามเวลาท้องถิ่น โดย<orgName>สำนักข่าวอิทาร์ ทาส</orgName>และ<orgName>สำนักข่าวอินเตอร์แฟกซ์</orgName>รายงานว่า มีผู้เสียชีวิตอย่างน้อย 3 ราย จากการโจมตีครั้งนี้ คือผู้คุ้มกันของเยฟกูรอฟ 2 ราย และนายยูเว น้องชายของเยฟกูรอฟ</p>
<p><orgName>สำนักข่าวอาร์ไอเอ โนวอสติ</orgName>ระบุว่า ระเบิดที่ผู้ก่อเหตุใช้เป็นระเบิดทีเอ็นทีขนาด 200 กิโลกรัม</p>
<p>นายเยฟกูรอฟเป็นเจ้าหน้าที่ระดับสูงรายที่ 3 ของอินกูเชเตียที่ตกเป็นเป้าของการลอบโจมตีในช่วง 3 สัปดาห์ที่ผ่านมาและนับเป็นรายที่ 4 ในแคว้นคอเคซัสเหนือที่ตกอยู่ภายใต้ความอลหม่านในรอบ 1 เดือนที่ผ่านมา</p>
<p><orgName>อินกูเชเตีย</orgName>เป็นแหล่งที่อยู่อาศัยของผู้อพยพหนีภัยสงครามมาจากสาธารณรัฐปกครองตนเองเชชเนียที่อยู่ติดกันทางตอนใต้และนับเป็นหนึ่งในพื้นที่ยากจนที่สุดของรัสเซีย ซึ่งเหมือนพื้นที่ส่วนใหญ่ในแคว้นคอเคซัสเหนือที่มีความรุนแรงเพิ่มขึ้นเรื่อยๆ ในช่วงไม่กี่ปีที่ผ่านมา สาเหตุของความรุนแรงส่วนใหญ่เกิดจากกลุ่มแบ่งแยกดินแดนที่ปฏิบัติการในเชชเนียมาเป็นระยะเวลายาวนานกว่า 15 ปี แต่ยังมีสาเหตุอื่นๆ อย่างเช่น ความบาดหมางระหว่างชนชาติ ความยากจน การคอร์รัปชั่น และการเพิ่มขึ้นของกลุ่มมุสลิมหัวรุนแรงในพื้นที่อีกด้วย</p></body>
</news>
