<teiHeader>
<fileDesc>
<titleStmt>
  <title>ซัมซุงออกแคมเปญพรินเตอร์ รับนโยบายบริษัทแม่ขึ้นเบอร์1  </title>
  <author>มรกต คนึงสุขเกษม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-25 10:14:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090725/63158/%e0%b8%8b%e0%b8%b1%e0%b8%a1%e0%b8%8b%e0%b8%b8%e0%b8%87%e0%b8%ad%e0%b8%ad%e0%b8%81%e0%b9%81%e0%b8%84%e0%b8%a1%e0%b9%80%e0%b8%9b%e0%b8%8d%e0%b8%9e%e0%b8%a3%e0%b8%b4%e0%b8%99%e0%b9%80%e0%b8%95%e0%b8%ad%e0%b8%a3%e0%b9%8c-%e0%b8%a3%e0%b8%b1%e0%b8%9a%e0%b8%99%e0%b9%82%e0%b8%a2%e0%b8%9a%e0%b8%b2%e0%b8%a2%e0%b8%9a%e0%b8%a3%e0%b8%b4%e0%b8%a9%e0%b8%b1%e0%b8%97%e0%b9%81%e0%b8%a1%e0%b9%88%e0%b8%82%e0%b8%b6%e0%b9%89%e0%b8%99%e0%b9%80%e0%b8%9a%e0%b8%ad%e0%b8%a3%e0%b9%8c1.html  </bibl>
</sourceDesc>
</fileDesc>
</teiHeader>
<news>
<headline><orgName>ซัมซุง</orgName>ออกแคมเปญพรินเตอร์ รับนโยบายบริษัทแม่ขึ้นเบอร์1</headline>
<lead><orgName>ซัมซุง</orgName>ออกแคมเปญใหม่ "ยู แคน ทรัสต์" เสริมความเชื่อมั่นลูกค้า ดันยอดพรินเตอร์รับนโยบายบ.แม่วางเป็นธุรกิจทำเงินคลื่นลูกที่สี่ ชิงที่ 1ทั่วโลก</lead>
<neck></neck>
<body><p>นายบุญเลิศ วิบูลย์เกียรติ หัวหน้ากลุ่มธุรกิจไอที <orgName>บริษัท ไทยซัมซุง อิเลคโทรนิคส์ จำกัด</orgName> กล่าวว่า บริษัทเปิดตัวแคมเปญ "You Can Trust" เสริมสร้างความเชื่อมั่นแบรนด์พรินเตอร์ซัมซุงแก่ลูกค้าต่อเนื่อง โดยปีนี้ ตั้งเป้าจะเพิ่มสัดส่วนเป็น 30% ซึ่งจะทำให้ลดช่องห่างกับเบอร์ 1 เข้าไปใกล้กันยิ่งขึ้น</p>
<p>พร้อมกันนี้ บริษัทยังตั้งทีมงานดูแลตลาดธุรกิจขนาดกลางและเล็ก (เอสเอ็มบี) ขึ้นมาเสริมตลาดบีทูบี ที่มุ่งเข้าโครงการใหญ่ทั้งรัฐและเอกชน โดยเฉพาะธนาคาร และบีทูซี ที่ขายผ่านช่องทางจำหน่ายที่มี 3 ราย และโมเดิร์น เทรด ซึ่งตลาดแข็งแกร่งอยู่แล้ว พร้อมกับแต่งตั้ง<orgName>บริษัท เดอะแวลลูซิสเต็มส์ จำกัด</orgName> เข้าทำตลาดช่องทางใหม่ เริ่มสิ้นเดือน ก.ค.นี้</p>
<p>ขณะที่ น.ส.วิณีนาถ ธรรมวานิชพงศ์ หัวหน้ากลุ่มผลิตภัณฑ์พรินเตอร์ ไทยซัมซุง กล่าวว่า บริษัทยังมีโปรโมชั่นซื้อเครื่องแถมสินค้าซัมซุงมูลค่า สูงสุด 3,990 บาท ให้ซอฟต์แวร์ "แอค" ฟรี เพื่อใช้มอนิเตอร์การจัดการงานพิมพ์ในองค์กร ให้ทดลองยืมเครื่องฟรี 2 สัปดาห์เพื่อทดลองใช้ หากตัดสินใจซื้อเครื่องใหม่ จะให้ส่วนลด 20% หรือเลือกจ่ายเฉพาะค่าหมึกต่อแผ่น แล้วรับเครื่องฟรี โดยต้องทำสัญญาผูกพัน 36 เดือนๆ ละ 3 พันแผ่นขึ้นไป</p>
<p>นายบุญเลิศ กล่าวด้วยว่า นโยบายบริษัทแม่วางธุรกิจพรินเตอร์ไว้เป็นคลื่นลูกที่ 4 ของบริษัท เพราะเห็นตลาดทั่วโลกมีขนาดใหญ่มาก และมีโอกาสจะเติบโตในธุรกิจนี้ได้โดยไตรมาส 1 ปีนี้ทำกำไรทั่วโลกจากพรินเตอร์ได้ 100 ล้านดอลลาร์แล้ว หลังจากประสบความสำเร็จในคลื่นลูกที่ 1 ผลิตภัณฑ์ชิ้นส่วนอิเล็กทรอนิกส์ คลื่นลูกที่ 2 โทรทัศน์ และคลื่นลูกที่ 3 โทรศัพท์มือถือ ที่ปัจจุบันขึ้นสู่อันดับ 2 ของตลาดโลก และกำลังเบียดอันดับ 1</p>
<p>ทั้งนี้ ในประเทศไทย <orgName>ซัมซุง</orgName>ทำ ตลาดเลเซอร์พรินเตอร์เท่านั้น ตามแนวโน้มตลาดโลกที่เลเซอร์พรินเตอร์ มีอัตราการเติบโตสูง ขณะที่อิงค์เจ็ตเติบโตลดลง และบางประเทศอย่างเกาหลี ญี่ปุ่นมีขนาดตลาดเล็กกว่าเลเซอร์แล้ว</p></body>
</news>
