<teiHeader>
<fileDesc>
<titleStmt>
  <title>เทเลนอร์ปลื้มผลงานตลาดเอเชีย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/30/news_29196947.php?news_id=29196947  </bibl>
</sourceDesc>
</fileDesc>
</teiHeader>
<news>
<headline><orgName>เทเลนอร์</orgName>ปลื้มผลงานตลาดเอเชีย</headline>
<lead></lead>
<neck></neck>
<body><p>นายจอน เฟรดริค บัคคาส ประธานและประธานเจ้าหน้าที่บริหารของ<orgName>เทเลนอร์ กรุ๊ป</orgName> กล่าวว่า ผลการดำเนินงานครึ่งปีแรกยังคงดีขึ้นต่อเนื่อง ท่ามกลางสถานการณ์ทางเศรษฐกิจผันผวน ที่ส่งผลกระทบต่ออุตสาหกรรมโทรคมนาคมโดยตรง โดยบริษัทยังมีกระแสเงินสดที่แข็งแกร่ง และช่วงปลายไตรมาส 2 มียอดผู้ลงทะเบียนใช้บริการมือถือรวม 168 ล้านคน</p>
<p>ทั้งนี้ <orgName>บริษัท กรามีนโฟน</orgName> ในบังกลาเทศ และ<orgName>บริษัท โมบายล์</orgName> นอร์เวย์ แสดงให้เห็นถึงผลการดำเนินงานที่ดีเยี่ยมทั้งในแง่ของการเติบโตของรายได้และ กำไร ขณะที่ บริษัท เทเลนอร์ ปากีสถาน มีกำไรสูงสุดในไตรมาสนี้</p>
<p>นอกจากนี้ บริษัทมีแผนเปิดให้บริการมือถือในอินเดีย ภายในไตรมาส 4 ล่าสุดอยู่ระหว่างการวางรากฐานดำเนินงานทางธุรกิจ และเตรียมเปิดตัวบริษัท โดยได้มีการเห็นชอบในข้อตกลงสำคัญต่างๆ เรียบร้อยแล้ว ทั้งในส่วนของการจัดการอุปกรณ์จีเอสเอ็ม และการจ้างบริษัทภายนอกสำหรับเทคโนโลยีสารสนเทศ นอกเหนือไปจากการแบ่งปันใช้โครงสร้างพื้นฐาน</p>
<p>ด้านนายซิคเว่ เบรคเก้ เจ้าหน้าที่บริหารสูงสุด <orgName>เทเลนอร์ เอเชีย</orgName> กล่าวว่า <orgName>กลุ่มบริษัทเทเลนอร์</orgName>ในภูมิภาคเอเชีย ยังคงมีผลประกอบการที่ดี แม้ต้องเผชิญกับสถานการณ์ทางเศรษฐกิจที่ตกต่ำ โดยรายได้ในไตรมาส 2 ตอกย้ำให้เห็นถึงความสำคัญของภูมิภาคนี้ได้เป็นอย่างดี</p>
<p>ขณะที่ เมื่อเร็วๆ นี้นายทอเร่ จอห์นเซ่น ประธานเจ้าหน้าที่บริหาร <orgName>บมจ.โทเทิ่ล แอ็คเซ็ส คอมมูนิเคชั่น (ดีแทค)</orgName> ซึ่งมีเทเลนอร์ เป็นผู้ถือหุ้นหลัก เปิดเผยผลประกอบการไตรมาส 2 ว่า การเติบโตทั้งรายได้และลูกค้ามีการชะลอตัว เพราะสภาพเศรษฐกิจโดยรวมถดถอย โดยมีลูกค้าใหม่ทั้งสิ้น 254,933 เลขหมาย ทำให้ฐานลูกค้ารวมอยู่ที่ 19.2 ล้านเลขหมาย อย่างไรก็ตาม ยอดลูกค้าใหม่ลดลงจากสิ้นไตรมาสแรกที่มี 263,151 เลขหมาย</p>
<p>ส่วนรายได้รวมไตรมาส 2 อยู่ที่ 1.6 หมื่นล้านบาท ลดลง 3% เมื่อเทียบกับไตรมาสก่อน เป็นผลจากรายได้จากธุรกิจต่างประเทศ ทั้งบริการข้ามแดนอัตโนมัติและบริการโทรทางไกลระหว่างประเทศลดลงมาก แต่หากไม่นับการลดลงของรายได้จากธุรกิจต่างประเทศ รายได้จากบริการภายในประเทศ ทั้งบริการเสียงและข้อมูลยังคงทรงตัวอยู่ในระดับที่น่าพอใจ</p></body>
</news>
