<teiHeader>
<fileDesc>
<titleStmt>
  <title>ประธานเฟดถูกรัฐสภาซักฟอกหนัก กรณีแบงก์ออฟอเมริกาควบเมอร์ริล  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-26 21:18:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000072652  </bibl>
</sourceDesc>
</fileDesc>
</teiHeader>
<news>
<headline>‘ไมเคิล แจ็กสัน’ทิ้ง‘ดนตรี’ให้โลก แต่ก็ทิ้งหนี้สินไว้500ล้านดอลลาร์</headline>
<lead>นอกเหนือจากมรดกทางดนตรีอันยิ่งใหญ่ล้ำค่า และขบวนแถวของแฟนานุแฟนผู้ยกย่องเทิดทูนเขาแล้ว ไมเคิล แจ็กสัน ราชาเพลงป๊อบผู้เพิ่งล่วงลับ ยังได้ทิ้งหนี้สินก้อนมโหฬารเอาไว้เบื้องหลัง อีกทั้งการจากไปอย่างกะทันหันก็ได้ทำลายแผนการของเขาที่จะกลับมาโลดแล่นในยุทธจักร ซึ่งหลายๆ คนหวังว่าจะทำรายได้เป็นล้านๆ และคลี่คลายความยากลำบากด้านการเงินของเขาไปได้</lead>
<neck></neck>
<body><p>แจ็กสันเสียชีวิตอย่างกะทันหันเมื่อวันพฤหัสบดี(25) สิริอายุรวม 50 ปี โดยที่สามารถครองตำแหน่งนักร้องขวัญใจชาวอเมริกันและชาวโลกถึง 40 ปี ด้วยอัลบั้มยอดฮิตต่าง ๆมากมายรวมทั้ง “ทริลเลอร์” ซึ่งขายได้สูงสุดเป็นประวัติการณ์ในบรรดาเพลงป๊อบด้วยกัน</p>
<p>แม้ว่าจะได้เงินไปหลายร้อยล้านดอลลาร์ในฐานะนักร้องที่ประสบความสำเร็จสูงสุดคนหนึ่ง แต่ก่อนเสียชีวิตแจ็กสันกลับมีหนี้สูงถึง 500 ล้านดอลลาร์ ทั้งนี้<orgName>หนังสือพิมพ์วอลล์สตรีทเจอร์นัล</orgName>รายงานเมื่อต้นเดือนนี้ โดยอ้างการเปิดเผยของแหล่งข่าวหลายราย</p>
<p>อย่างไรก็ตาม แหล่งข่าวในอุตสาหกรรมเพลงรายหนึ่งชี้ว่า สินทรัพย์ที่มีค่าที่สุดของแจ็กสัน เป็นต้นว่า ลิขสิทธิ์เพลงของเขาเอง และการมีหุ้นส่วนอยู่ในแคตตาล็อกเพลงของวงดนตรีเดอะ บีเทิลส์ รวมแล้วมีมูลค่ากว่า 1,000 ล้านดอลลาร์ทีเดียว</p>
<p>ในช่วงไม่กี่ปีที่ผ่านมา ชื่อเสียงและอาชีพของเขาอยู่ในสภาพดิ่งลงเหว เนื่องจากปัญหาด้านคดีความและด้านการเงิน</p>
<p>เป็นที่ทราบกันดีว่าเขาเป็นพวกพร้อมใช้เงินมหาศาลทุ่มซื้อของเล่นและของเก่าต่าง ๆ ในปี 2005 ระหว่างที่เขาถูกดำเนินคดีในข้อหาล่วงละเมิดทางเพศเด็กชายหลายรายด้วยกัน ก็มีนักบัญชีผู้หนึ่งให้การกล่าวหาเขาว่า ใช้เงินมากกว่าที่หาได้ในปีแต่ละปีสูงถึง 20-30 ล้านดอลลาร์ทีเดียว</p>
<p>การที่เขาสามารถใช้ชีวิตหรูหราฟุ่มเฟือยเช่นนั้นได้ ส่วนหนึ่งมาจากเงินกู้ 200 ล้านดอลลาร์ ซึ่งเขาเอากรรมสิทธิ์เหนือแคตตาล็อกเพลงของบีเทิลส์ไปเป็นหลักทรัพย์ค้ำประกัน ทั้งนี้แจ็กสันมีหุ้นอยู่ในแคตตาล็อกเพลงดังกล่าว ด้วยการทำกิจการร่วมทุนกับ<orgName>โซนี่คอร์ป</orgName> ซึ่งใช้ชื่อว่า โซนี่/เอทีวี หลังจากนั้นในปี 2006 แจ็กสันก็ขอรีไฟแนนซ์เงินกู้ดังกล่าว เพื่อมิให้ตัวเองตกอยู่ในฐานะล้มละลาย</p>
<p>เมื่อเดือนพฤศจิกายนที่ผ่านมา แจ็กสันเพิ่งโอนกรรมสิทธิ์เหนือ “เนเวอร์แลนด์” คฤหาสน์บ้านไร่ซึ่งมีที่ดินอันกว้างใหญ่ในแคลิฟอร์เนีย ไปให้บริษัทที่เขาและ โคโลนี แคปิตอล ซึ่งเป็นกิจการลงทุนในอสังหาริมทรัพย์ ร่วมกันจัดตั้งขึ้น โดยที่โคโลนี แคปิตอล เป็นผู้ให้สินเชื่อ 23 ล้านดอลลาร์ และใช้เนเวอร์แลนด์ค้ำประกัน</p>
<p><orgName>วอลล์สตรีทเจอร์นัล</orgName>รายงานว่า โคโลนี แคปิตอลเพิ่งเข้าไปปรับปรุงฟาร์มในเนเวอร์แลนด์ รวมทั้งลดพื้นที่ลงมาและวางแผนจะขายออกไป ทอม บาร์รัก ซีอีโอของโคโลนีกล่าวเมื่อเดือนที่แล้วว่า เนเวอร์แลนด์น่าจะขายได้ราว 70 – 80 ล้านดอลลาร์ หรือมากกว่านั้นอีกหากว่าแจ็กสันกลับมาดังอีกครั้งหนึ่ง</p>
<p>บาร์รักได้ออกคำแถลงแสดงความเสียใจต่อการตายอย่างกะทันหันของแจ็กสัน แต่ก็มิได้กล่าวว่าจะส่งผลอะไรต่อธุรกิจของโคโลนีบ้าง</p>
<p>แจ็กสันนั้นกำลังวางแผนจะกลับมาในวงการดนตรีในฐานะนักร้องอีกครั้งหนึ่ง โดยจะเริ่มต้นการแสดงที่ลอนดอนในฤดูร้อนนี้ ซึ่งจะเป็นทัวร์คอนเสิร์ตแรกในรอบ 12 ปีของเขา</p>
<p><orgName>นิตยสารบิลบอร์ด</orgName>รายงานว่า <orgName>เออีไจ ไลฟ์</orgName> ซึ่งกำลังโปรโมตคอนเสิร์ตที่จะแสดงกันนี้ น่าจะขาดทุนราว 40 ล้านดอลลาร์ หากว่าไม่ได้ทำประกันไว้สูงพอที่จะครอบคลุมการลงทุนทำโปรดักชั่นที่ได้เริ่มไปแล้ว</p>
<p>บ็อบ รัสมุสเสน คณบดี<orgName>วิทยาลัยกฎหมายกูลด์</orgName> แห่ง<orgName>มหาวิทยาลัยเซาเทิร์นแคลิฟอร์เนีย</orgName> ให้ความเห็นว่า บริษัทไม่น่าจะสามารถเรียกเงินที่ลงทุนไปแล้วคืนจากกองมรดกของแจ็กสันได้ เพราะทันทีที่เขาตาย เขาก็ไม่มีพันธะผูกมัดใดๆ ที่จะต้องไปแสดงตามสัญญาแล้ว</p>
<p>คาดกันว่า <orgName>เออีจี</orgName> ยังจะต้องพลาดโอกาสทำเงินอีกราว 400 ล้านดอลลาร์ ซึ่งเป็นตัวเลขที่บริษัทประมาณการไว้ว่าจะทำได้ในระหว่างช่วง 3 ปีครึ่งที่วางแผนไว้ว่าจะทำงานร่วมกับแจ๊กสัน</p></body>
</news>
