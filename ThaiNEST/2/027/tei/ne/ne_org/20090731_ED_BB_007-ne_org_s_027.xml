<teiHeader>
<fileDesc>
<titleStmt>
  <title>2นักวิจัยเกษตรคว้านักวิทย์ดีเด่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/31/news_29204306.php?news_id=29204306  </bibl>
</sourceDesc>
</fileDesc>
</teiHeader>
<news>
<headline>2นักวิจัยเกษตรคว้านักวิทย์ดีเด่น</headline>
<lead>สองนักวิจัย<orgName>สาขาการเกษตรจากม.ขอนแก่น - ม.เกษตรฯ</orgName> ได้รับยกย่องให้เป็นนักวิทยาศาสตร์ดีเด่นปี 52 จากมูลนิธิส่งเสริมวิทยาศาสตร์ฯ เผยผลงานศึกษาปรับปรุงพันธุ์ถั่วลิสงเมล็ดโต เพิ่มมูลค่าให้ผลิตภัณฑ์หลังแปรรูป และผลงานยืดอายุกล้วยไม้ในแจกัน หนุนอุตฯไม้ตัดดอกส่งออก</lead>
<neck></neck>
<body><p><orgName>มูลนิธิส่งเสริมวิทยาศาสตร์และเทคโนโลยีในพระ บรมราชูปถัมภ์</orgName> ประกาศรายชื่อผู้ได้รับรางวัลนักวิทยาศาสตร์ดีเด่น ประจำปี 2552 จำนวน 2 คนจากคณะเกษตรศาสตร์คือ ศ.อารันต์ พัฒโนทัย มหาวิทยาลัยขอนแก่น และศ.สายชล เกตุษา มหาวิทยาลัยเกษตรศาสตร์ ส่วนรางวัลนักวิทยาศาสตร์รุ่นใหม่ 3 คน ได้แก่ ผศ.สุรัตน์ ละภูเขียว สำนักวิชาวิทยาศาสตร์ มหาวิทยาลัยแม่ฟ้าหลวง ผศ.ธรรมนูญ ศรีทะวงศ์ วิทยาลัยปิโตรเลียมและปิโตรเคมี และผศ.อมรชัย อาภรณ์วิชานพ คณะวิศวกรรมศาสตร์ จุฬาลงกรณ์มหาวิทยาลัย</p>
<p>ศ.อารันต์ พัฒโนทัย <orgName>ภาควิชาพืชศาสตร์และทรัพยากรการเกษตร</orgName> ได้วิจัยปรับปรุงสายพันธุ์ถั่วลิสงมาตลอด 30 ปี โดยเฉพาะพันธุ์ถั่วลิสงชนิดเมล็ดโต ซึ่งมีมูลค่าสูงหลังแปรรูปเป็นผลิตภัณฑ์ ทั้งยังวิจัยต่อเนื่องเพื่อปรับปรุงพันธุ์ให้ได้เมล็ดถั่วที่ใหญ่ขึ้น เพิ่มอัตราส่วนของกรดไขมันที่ช่วยลดไขมันในเลือด ลดความเสี่ยงของโรคความดัน โรคหลอดเลือดและโรคหัวใจให้กับผู้บริโภค</p>
<p>“ทีมวิจัยของเราพัฒนาพันธุ์ถั่วลิสงเมล็ดโตได้ เป็นครั้งแรกในไทย โดยการผสมข้ามสายพันธุ์ระหว่างถั่วลิสงไทยกับอเมริกา จนได้เป็นพันธุ์ถั่ว มข. 60-3 ซึ่งเผยแพร่ให้เกษตรกรนำไปปลูก รวมทั้งเชื่อมโยงการปลูกและการแปรรูปผลิตภัณฑ์ ทั้งระดับชุมชนและระดับอุตสาหกรรมให้ทำงานสัมพันธ์กันได้สำเร็จ”ศ.อารันต์ กล่าว</p>
<p>ถั่วลิสงพันธุ์ มข.60-3 ยังมีข้อด้อยคือ อายุการเก็บเกี่ยวค่อนข้างยาวหรือประมาณ 130 วัน ลำต้นกึ่งเลื้อยและฝักสุกแก่ไม่พร้อมกัน จึงได้ศึกษาและพัฒนาได้เป็นรุ่นถัดมาคือ มข. 60 อายุการเก็บเกี่ยวสั้นลงหรือประมาณ 110 วัน ลำต้นไม่เลื้อย และฝักสุกแก่ใกล้เคียงกัน ขณะนี้ได้เผยแพร่สู่เกษตรกรแล้วเช่นกัน</p>
<p>“การจะเป็นนักวิจัยที่ดีประสบความสำเร็จ เราจะต้องมีความมุ่งมั่น ใฝ่รู้ กัดติดกับงานวิจัย โดยไม่เปลี่ยนไปทางนู้นทีทางนี้ที รางวัลที่ได้รับดังกล่าวถือเป็นเกียรติและกำลังใจให้ทีมวิจัย มีแรงที่จะสร้างองค์ความรู้ให้ประเทศชาติต่อไป” นักวิทยาศาสตร์ดีเด่นประจำปี 2552 กล่าว</p>
<p>ศ.สายชล เกตุษา นักวิทยาศาสตร์ดีเด่นจากมหาวิทยาลัยเกษตรศาสตร์ ศึกษาสรีรวิทยาและเทคโนโลยีหลังการเก็บเกี่ยวของผลิตผลสดพืชสวน มาตั้งแต่ปี 2524 ครอบคลุมทั้งผัก ผลไม้ และไม้ดอกไม้ประดับ เพื่อปรับปรุงผลิตผลหลังการเก็บเกี่ยวให้มีคุณภาพดีและมูลค่าสูง</p>
<p>ผลงานที่ถือว่าสร้างมูลค่าการส่งออกให้เศรษฐกิจ ไทยได้มาก คือการพัฒนาสูตรสารละลายเคมี เพื่อใช้ในการปักแจกันและการบรรจุเปียกดอกกล้วยไม้สกุลหวายเพื่อการส่งออก เมื่อดอกกล้วยไม้ถึงปลายทางดอกไม้ยังอยู่ในสภาพสดและคุณภาพดีกว่าการไม่ใช้ สารละลาย</p>
<p>“การศึกษาอย่างต่อเนื่อง ทำให้ทราบกลไกการเสื่อมสภาพของผลผลิตหลังเก็บเกี่ยว และสามารถนำองค์ความรู้ไปพัฒนาวิธีป้องกันหรือลดการสูญเสีย จนได้ผลิตภัณฑ์ที่มีคุณภาพถึงมือผู้บริโภค และเพิ่มมูลค่าเพิ่มให้ตลาดส่งออกอย่างมีประสิทธิภาพ”ศ.สายชล กล่าวและว่า เทคโนโลยีที่ลดการสูญเสียหลังการเก็บเกี่ยว และรักษาคุณภาพของผลิตผลสด ให้มีอายุการใช้งานนานขึ้น มีหลายรูปแบบทั้งการควบคุมอุณหภูมิกับเก็บรักษาให้เหมาะสมกับพืชแต่ละชนิด ตลอดจนออกแบบบรรจุภัณฑ์และการใช้สารเคมี</p>
<p>ส่วนผลงานของสามนักวิทยาศาสตร์รุ่นใหม่ ดังนี้ ผศ.ธรรมนูญ วิจัยเรื่องการสังเคราะห์และพัฒนาโลหะออกไซด์ ที่มีขนาดผลึกระดับนาโนและมีรูพรุนในช่วงเมโซร์ หรือ 2-50 นาโนเมตร ผศ.อมรชัย ประยุกต์ใช้ความรู้ทางคณิตศาสตร์และคอมพิวเตอร์ วิเคราะห์ปรับปรุงและออกแบบกระบวนการที่ใช้ในอุตสาหกรรม สุดท้าย ผศ.สุรัตน์ ศึกษาเกี่ยวกับเคมีของสารผลิตภัณฑ์ธรรมชาติ สามารถแยกองค์ประกอบทางเคมีได้กว่า 80 สาร โดยกว่า 20 สารไม่เคยมีการรายงานโครงสร้างมาก่อน</p>
<p>นักวิทยาศาสตร์ทั้ง 5 คน จะเข้ารับพระราชทานโล่รางวัล จากสมเด็จพระเทพรัตนราชสุดาฯ สยามบรมราชกุมารี ในงานมหกรรมวิทยาศาสตร์และเทคโนโลยี วันที่ 9 ส.ค.นี้ ที่เมืองทองธานี</p></body>
</news>
