<teiHeader>
<fileDesc>
<titleStmt>
  <title>ม.อ.ถ่ายทอดวิชาหมักก๊าซขยะผักลดของเสียชุมชน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/31/news_29204307.php?news_id=29204307  </bibl>
</sourceDesc>
</fileDesc>
</teiHeader>
<news>
<headline><orgName>ม.อ.</orgName>ถ่ายทอดวิชาหมักก๊าซขยะผักลดของเสียชุมชน</headline>
<lead><orgName>ม.สงขลานครินทร์</orgName>เปลี่ยนเศษอาหารเป็นเชื้อเพลิง ก๊าซหุงต้มใช้ในโรงอาหาร ประกาศเผยแพร่เทคโนโลยีให้สถานประกอบการในท้องถิ่นนำไปประยุกต์ใช้ เผยต่อยอดหาเทคนิคแยกมีเทนออกจากก๊าซชีวภาพ มุ่งใช้ประโยชน์เต็มศักยภาพ</lead>
<neck></neck>
<body><p>ผศ.สุเมธ ไชยประพัทธ์ <orgName>คณะวิศวกรรมศาสตร์ มหาวิทยาลัยสงขลานครินทร์ (ม.อ.)</orgName> กล่าวว่า มหาวิทยาลัยพร้อมที่จะถ่ายทอดเทคโนโลยีการหมักขยะเศษอาหารให้เป็นเชื้อเพลิง ก๊าซหุงต้ม ให้แก่สถานประกอบการร้านอาหารในท้องถิ่นและสถาบันการศึกษา สำหรับนำไปประยุกต์ใช้ประโยชน์ และใช้ประกอบการเรียนการสอนแบบปฏิบัติได้จริง</p>
<p>“โครงการส่งเสริมเทคโนโลยีก๊าซชีวภาพ เพื่อจัดการของเสียเศษอาหาร” ได้รับการสนับสนุนจาก<orgName>กองทุนเพื่อส่งเสริมการอนุรักษ์พลังงาน สำนักงานนโยบายและแผนพลังงาน (สนพ.)</orgName> ซึ่งเปิดโอกาสให้สถานประกอบการที่มีศักยภาพ รวมทั้งสถาบันการศึกษา ที่มีเศษอาหารเหลือทิ้งปริมาณตั้งแต่ 200 กิโลกรัมต่อวันขึ้นไป สมัครเข้าร่วมโครงการ โดยมอบหมายให้สถาบันวิจัยพลังงาน จุฬาลงกรณ์มหาวิทยาลัย เป็นผู้ดำเนินโครงการ</p>
<p>เศษอาหารของ ม.อ.ได้จากโรงอาหารบริเวณหอพักนักศึกษา วิทยาเขตหาดใหญ่ ผ่านกระบวนการหมักด้วยถังหมักที่ออกแบบโดย<orgName>คณะวิศวกรรมศาสตร์ ม.อ.</orgName> ถังหมักดังกล่าวอยู่ไม่ไกลโรงอาหาร เพื่อความสะดวกในการขนถ่ายเศษอาหาร หลังจากหมักได้ 2 -3 วันจะได้ก๊าซหุงต้ม ที่ส่งผ่านท่อลำเลียงก๊าซกลับสู่โรงอาหารอีกครั้ง</p>
<p>“หากพูดถึงความคุ้มค่าที่เป็นตัวเงิน อาจจะดูว่าประหยัดได้ไม่มากนัก เพราะปริมาณก๊าซที่ได้ในแต่ละวัน จะมีประมาณ 30 ลูกบาศก์เมตร หรือเท่ากับก๊าซแอลพีจี 15 กิโลกรัม จากเศษอาหาร 280 กิโลกรัม โดยอาจจะได้น้ำและกากที่เกิดจากการหมักที่เป็นปุ๋ยได้อีกส่วนหนึ่ง แต่เรามองผลที่ได้ในเชิงวิชาการมากกว่า” ผศ.สุเมธ กล่าว</p>
<p>องค์ความรู้นี้นอกจากจะใช้สำหรับประกอบการเรียน การสอนแล้ว ยังพัฒนาต่อยอดไปสู่การวิจัยในส่วนที่เกี่ยวข้องได้ เช่น ศึกษาระยะเวลาในการหมักที่เหมาะสม ศึกษาวัสดุที่นำมาหมักแล้วได้ก๊าซที่มีคุณภาพ ขณะที่ในปัจจุบันกำลังศึกษาวิจัยเพื่อแยกก๊าซมีเทน ซึ่งเป็นก๊าซติดไฟ ออกมาจากก๊าซชีวภาพที่ได้จากการหมัก เพื่อนำมาใช้ประโยชน์อย่างเต็มที่ต่อไปด้วย</p></body>
</news>
