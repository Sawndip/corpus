<teiHeader>
<fileDesc>
<titleStmt>
  <title>ไออาตาคาดสายการบินทั่วโลกขาดทุน9พันล้านดอลลาร์ในปีนี้  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-08 21:23:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000064492  </bibl>
</sourceDesc>
</fileDesc>
</teiHeader>
<news>
<headline><orgName>ไออาตา</orgName>คาดสายการบินทั่วโลกขาดทุน9พันล้านดอลลาร์ในปีนี้</headline>
<lead><orgName>สมาคมการขนส่งทางอากาศระหว่างประเทศ (International Air Transport Association - IATA)</orgName> คาดวานนี้(8)สายการบินทั่วโลกจะขาดทุนรวมกันถึง 9,000 ล้านดอลลาร์ในปีนี้ ซึ่งสูงกว่าที่เคยตั้งคาดการณ์ไว้เมื่อสามเดือนก่อนถึงเกือบสองเท่าตัว เนื่องจากราคาน้ำมันทำท่าขยับสูงขึ้น และผู้ใช้บริการน้อยลงตามภาวะวิกฤตเศรษฐกิจโลก</lead>
<neck></neck>
<body><p>“นี่เป็นสถานการณ์ที่ลำบากที่สุดเท่าที่อุตสาหกรรมการบินเคยเผชิญมา” จิโอวานนี บิซิญานี ผู้อำนวยการใหญ่และประธานเจ้าหน้าที่บริหารของไออาตา กล่าวในระหว่างการประชุมประจำปีของสมาคมเมื่อวานนี้ (8) ที่กรุงกัวลาลัมเปอร์ ประเทศมาเลเซีย และเสริมด้วยว่า “ผมเป็นพวกมองโลกตามความเป็นจริง และตอนนี้ก็ยังไม่เห็นว่าจะมีอะไรมาสนับสนุนให้มองในแง่ดีได้เลย”</p>
<p>อย่างไรก็ตาม ยังมีคนที่มองในแง่ดีอยู่บ้าง เป็นต้นว่า จอห์น ลีห์ ผู้อำนวยการฝ่ายพาณิชย์ของบริษัทผลิตเครื่องบินแอร์บัส เขาระบุว่าปี 2009 คงลำบากมากทีดียว แต่การที่<orgName>สายการบินยูไนเต็ด แอร์ไลน์</orgName>สั่งซื้อเครื่องบินใหม่เพิ่มอีก 150 ลำจากแอร์บัส และจากบริษัทคู่แข่งคือ โบอิ้ง แสดงให้เห็นว่าตลาดกำลังเริ่มดีดตัวกลับแล้ว</p>
<p>“กรณีการยกเลิกคำสั่งซื้อมีไม่มากนัก จึงไม่ใช่ปัญหาใหญ่ ส่วนใหญ่ลูกค้าจะขอเลื่อนเวลาออกไปมากกว่า” เขาบอก</p>
<p>ทางด้านอาร์วินด์ จาดาฟ ประธานกรรมการของแอร์อินเดีย ซึ่งเป็น<orgName>สายการบินของรัฐบาล</orgName> กล่าวว่าบริษัทกำลังพิจารณาเรื่องการเลื่อนการสั่งซื้อเครื่องบินจากโบอิ้งอยู่เช่นกัน ขณะนี้แอร์อินเดียอยู่ในระหว่างการดำเนินการสั่งซื้อเครื่องบินจากโบอิ้งเป็นมูลค่าถึงกว่า 8,000 ล้านดอลลาร์ ซึ่งรวมถึงเครื่อง “ดรีมไลเนอร์ บี787” จำนวน 27 ลำ</p>
<p>“เรากำลังดูว่าจะเลือกทางไหนดี อาจจะเป็นการปรับกำหนดการสั่งซื้อใหม่ก็ได้ ตอนนี้เราไม่มีเงินสด คุณจะให้เราทำยังไงล่ะ”</p>
<p>ส่วน<orgName>คาเธย์ แปซิฟิกของฮ่องกง</orgName> กล่าวว่ากำลังคิดหาทางเลื่อนกำหนดการส่งมอบเครื่องบินใหม่อยู่ เพราะบริษัทยังไม่เห็นว่าธุรกิจจะฟื้นตัวขึ้นได้เมื่อไร</p>
<p>อย่างไรก็ตาม ยังมีข่าวดีอยู่บ้างจากกาตาร์ แอร์เวส์ซึ่งมีคำสั่งซื้อเครื่องบินมูลค่าราว 27,000 ล้านดอลลาร์ และขอเร่งการส่งมอบให้เร็วขึ้น</p>
<p>โดยภาพรวมทั่วโลกแล้ว มีเครื่องบินที่มีกำหนดการส่งมอบภายในช่วงสามปีนี้เป็นจำนวนราว 4,000 ลำ ซึ่งคิดเป็นร้อยละ 17 ของจำนวนเครื่องบินที่มีอยู่ทั้งหมดในปัจจุบัน</p>
<p>“ปัญหาก็คือว่า เครื่องบินที่สั่งซื้อไว้ในช่วงเวลาที่ธุรกิจไปได้ดี กลับมาส่งมอบในช่วงภาวะเศรษฐกิจถดถอย การหาลูกค้ามาขึ้นเครื่องจึงเป็นเรื่องท้าทายมาก” บิซิญานีกล่าว</p>
<p>ก่อนหน้านี้ในเดือนมีนาคม ไออาตาเคยคาดหมายว่าอุตสาหกรรมการบินทั่วโลกจะประสบขาดทุนรวม 4,700 ล้านดอลลาร์ในปี 2009 นอกจากนั้นยังได้ปรับตัวเลขคาดการณ์ยอดขาดทุนในปี 2008 จาก 8,500 ล้านดอลลาร์ เป็น 10,400 ล้านดอลลาร์ด้วย</p>
<p>ยิ่งกว่านั้น เมื่อ<orgName>ธุรกิจสายการบิน</orgName>มาถูกซ้ำเติมจากการแพร่ระบาดของไวรัสไข้หวัดใหญ่สายพันธุ์ เอช1เอ็น1 ต่างก็ต้องหาทางลดต้นทุนอย่างเต็มที่เพื่อให้กิจการรอดพ้นจากวิกฤต โดย<orgName>แจแปน แอร์ไลน์</orgName> ซึ่งเป็นสายกาบินเอเชียที่ใหญ่ที่สุดเมื่อพิจารณาจากรายได้ ก็ประกาศว่ามีแผนจะลดเส้นทางบินระหว่างประเทศลงราว 10 เปอร์เซ็นต์ในปีนี้ไปจนถึงเดือนมีนาคม 2010</p>
<p>ทว่าปัญหาใหญ่อีกประการหนึ่งก็คือการที่ราคาน้ำมันเพิ่มสูงขึ้น ซึ่ง<orgName>บิซิญานี</orgName>ระบุว่าเป็นเรื่องที่รัฐบาลของประเทศต่างๆ จะปัดความรับผิดชอบโดยไม่ดำเนินการใดๆ ไม่ได้</p>
<p>“ความเสี่ยงที่เราเห็นในช่วงหลายสัปดาห์ที่ผ่านมาก็คือว่า เมื่อมีสัญญาณการฟื้นตัวของเศรษฐกิจแม้เพียงเล็กน้อย ราคาน้ำมันจะขยับขึ้นตามทันที ต้องไม่ยอมให้พวกนักเก็งกำไรอาศัยเศรษฐกิจโลกเป็นตัวประกันแบบนี้”</p>
<p><orgName>ไออาตา</orgName>คาดการณ์ว่า เนื่องจากการให้บริการจะลดต่ำลง ต้นทุนด้านน้ำมันเชื้อเพลิงของอุตสาหกรรมการบินจึงจะลดลงราว 59,000 ล้านดอลลาร์ มาอยู่ที่ 106,000 ล้านดอลลาร์ในปี 2009 หรือลดลงจากปี 2008 ราว 31 เปอร์เซ็นต์</p>
<p>นอกจากนั้น <orgName>อุตสาหกรรมการบิน</orgName>จะมีรายได้ลดลงราว 80,000 ล้านดอลลาร์ โดยอยู่ที่ 448,000 ล้านดอลลาร์ ในปี 2009</p></body>
</news>
