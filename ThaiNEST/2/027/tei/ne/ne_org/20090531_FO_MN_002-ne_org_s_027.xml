<teiHeader>
<fileDesc>
<titleStmt>
  <title>เปิดวิสัยทัศน์"รมว.คลังเงา"ญี่ปุ่น หวังสร้างเงินสกุลเอเชียแทนเงิน$  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-31 20:10:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000061028  </bibl>
</sourceDesc>
</fileDesc>
</teiHeader>
<news>
<headline>เปิดวิสัยทัศน์"<orgName>รมว.คลังเงา</orgName>"ญี่ปุ่น หวังสร้างเงินสกุลเอเชียแทนเงิน$</headline>
<lead>“<orgName>รัฐมนตรีคลังเงา</orgName>” ของญี่ปุ่น ซึ่งวาดหวังจะได้นั่งเก้าอี้ขุนคลังคนต่อไปปลายปีนี้ เผยวิสัยทัศน์ คิดสร้างสกุลเงินสำหรับตลาดร่วมเอเชีย เพราะในอนาคตเงินดอลลาร์จะไม่ใช่เงินสกุลหลักอีกต่อไป</lead>
<neck></neck>
<body><p>มาซาฮารุ นากางาวะ “<orgName>รัฐมนตรีคลังเงา</orgName>” จาก<orgName>พรรคฝ่ายค้าน</orgName>ใหญ่ที่สุดของญี่ปุ่น กล่าวว่าถ้าหาก<orgName>พรรคเดโมแครติก ปาร์ตี ออฟ แจแปน (ดีพีเจ)</orgName> ของเขาได้รับชัยชนะในการเลือกตั้งทั่วไปในปีนี้ เขาก็จะปรับโครงสร้างเศรษฐกิจของญี่ปุ่นให้มีเมตตาและนุ่มนวลยิ่งกว่าเดิม</p>
<p>“คุณไม่มีทางกระตุ้นสังคมขึ้นมาได้โดยใช้กฎป่าที่ว่าคนเข้มแข็งจะยิ่งเข้มแข็งขึ้นเรื่อยๆ” เขาบอก “ในสนามกอล์ฟ ผู้เล่นคนเดิมจะชนะเสมอ ถ้าหากไม่มีการให้แต้มต่อแก่คนอื่นๆ”</p>
<p>ทั้งนี้ ทาโร อาโซะ นายกรัฐมนตรีของญี่ปุ่น จะต้องจัดการเลือกตั้งทั่วไปภายในเดือนกันยายนปีนี้ ซึ่งพรรคฝ่ายค้านดีเจพีหวังที่จะโค่น<orgName>พรรคลิเบอรัล เดโมแครติก ปาร์ตี (แอลดีพี)</orgName> ของอาโซะลงให้ได้ หลังจากที่<orgName>แอลดีพี</orgName>ครองอำนาจเป็นรัฐบาลอย่างแทบจะต่อเนื่องโดยตลอดในช่วงกว่าครึ่งศตวรรษที่ผ่านมา</p>
<p>นอกจากนั้น นากางาวะ ยังระบุถึงเค้าโครงการเปลี่ยนแปลงบางประการที่เขาเตรียมการไว้หากได้รับตำแหน่งรัฐมนตรีคลังของญี่ปุ่น</p>
<p>เมื่อมองภาพกว้างในระดับภูมิภาค เขากล่าวว่า<orgName>เอเชีย</orgName>ควรร่วมมือกันแก้ปัญหาด้านความมั่นคงและเศรษฐกิจในฐานะที่เป็น “ประชาคมที่มีเอกภาพ”</p>
<p>เขาเสนอด้วยว่า “สกุลเงินของเอเชียควรรวมกันเป็นสกุลเดียว ในเส้นทางของการจัดตั้งเขตเศรษฐกิจที่เป็นหนึ่งเดียวขึ้นในภูมิภาค” ทว่า เขาไม่ได้ระบุกรอบเวลาที่แน่นอนของเรื่องนี้ โดยชี้ว่าจะต้องขึ้นอยู่กับพัฒนาการทางเศรษฐกิจและการเมืองของจีนอย่างมากด้วย</p>
<p>นากางาวะ กล่าวว่า ทุกคนต้อง “ขบคิดพิจารณาในเรื่องที่เงินดอลลาร์มีแนวโน้มว่าจะไม่สามารถเป็นเงินสกุลหลักของโลกได้อีกต่อไปในระยะกลางและระยะยาว” เพราะโลกกำลังจัดระเบียบใหม่หลังยุคสงครามเย็น</p>
<p> เขายังเห็นว่า ก่อนที่จะมีเงินสกุลร่วมของเอเชีย “<orgName>รัฐบาลญี่ปุ่น</orgName>ควรพยายามทำให้ “เขตเอเชีย” หันมาใช้เงินสกุลเยนในการซื้อขายแลกเปลี่ยนแทนที่จะใช้ดอลลาร์สหรัฐฯ และตอนนี้ถึงเวลาแล้วที่<orgName>ญี่ปุ่น</orgName>จะดำเนินการเรื่องนี้แล้ว”</p>
<p>ทั้งนี้ <orgName>รัฐบาลญี่ปุ่น</orgName>อาจเพิ่มเงินกู้ยืมให้แก่กองทุนการเงินระหว่างประเทศ (ไอเอ็มเอฟ) โดยมีเงื่อนไขว่าเป็นเงินกู้ยืมในสกุลเยน และ<orgName>ญี่ปุ่น</orgName>ยังควรค้ำประกันพันธบัตรรัฐบาลประเทศในเอเชีย ซึ่งออกเป็นสกุลเงินของญี่ปุ่นด้วย</p>
<p>ในเดือนมิถุนายนนี้ นากางาวะ จะมีอายุ 59 ปี เขาจบการศึกษาด้านการต่างประเทศจากมหาวิทยาลัยจอร์จทาวน์ในสหรัฐฯ และมีลูกๆ สี่คน เขาเป็น ส.ส. ในเขตมิเอะตอนกลาง และพูดถึงตัวเองว่าเป็นพวกที่รู้อะไรกว้างๆ ไม่ใช่ผู้เชี่ยวชาญทางเศรษฐกิจ</p>
<p>นากางาวะ ยังมีมุมมองต่อญี่ปุ่นในภาพรวมอีกว่า ที่ผ่านมานั้น<orgName>ญี่ปุ่น</orgName>เดินตามรอยของสหรัฐฯ และลัทธิเสรีนิยมมาตลอด แต่ตอนนี้เป็นเวลาที่<orgName>ญี่ปุ่น</orgName>จะต้องเป็นประเทศที่ “มีความเป็นเอเชียมากขึ้น”</p>
<p>เขาบอกว่า “ขณะนี้เป็นเวลาที่<orgName>ญี่ปุ่น</orgName>จะพูดแล้วว่าต้องการจะสร้างสรรค์โลกแบบไหน ไม่ใช่แค่ปรับตัวเองให้เข้ากับสภาพการณ์ที่เกิดขึ้นเหมือนที่เคยเป็นมา” ตั้งแต่แพ้สงครามโลกครั้งที่สอง</p>
<p>ส่วนภายในประเทศนั้น เขามีแนวทางสอดคล้องกับยูกิโอะ ฮาโตยามะ หัวหน้าพรรคดีพีเจคนใหม่ ในเรื่องการสร้าง “สังคมที่มีความเห็นอกเห็นใจซึ่งกันและกัน”</p>
<p><orgName>พรรคดีพีเจ</orgName> ประกาศว่า จะลดภาษีธุรกิจให้กับบริษัทขนาดเล็กเพื่อจะได้มีโอกาสในการแข่งขันสูงขึ้น นอกจากนั้น ยังจะใช้เงิน 21 ล้านล้านเยน (220,000 ล้านดอลลาร์) เพื่อพลิกฟื้นเศรษฐกิจในช่วงสองปีข้างหน้า โดยมีทั้งมาตรการการลดภาษี การให้เงินช่วยหลือแก่ครอบครัวที่มีบุตร และเลิกเก็บค่าทางด่วน</p>
<p>ส่วน นายกรัฐมนตรี ทาโร อาโซะ มีแผนใช้เงินงบประมาณ 15.4 ล้านล้านเยน ในปีงบประมาณปัจจุบันซึ่งจะสิ้นสุดในเดือนมีนาคม 2010</p></body>
</news>
