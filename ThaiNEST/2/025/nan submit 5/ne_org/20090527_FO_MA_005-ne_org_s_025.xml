<teiHeader>
<fileDesc>
<titleStmt>
  <title>พม่าอ้างเตรียมปล่อยซูจีแต่มะกันทำเสียเรื่อง "ซูจี"ให้การแย้ง-ปัดข้อหาละเมิดคำสั่งรบ.  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01270552&sectionid=0104&day=2009-05-27  </bibl>
</sourceDesc>
</fileDesc>
</teiHeader>
<news>
<headline><orgName>พม่า</orgName>อ้างเตรียมปล่อยซูจีแต่มะกันทำเสียเรื่อง "ซูจี"ให้การแย้ง-ปัดข้อหาละเมิดคำสั่ง<orgName>รบ.</orgName></headline>
<lead><orgName>รัฐบาลพม่า</orgName>ทำเนียน อ้างคิดจะปล่อยตัวซูจีเป็นอิสระอยู่แล้ว แต่มาเกิดเรื่องชายมะกันแอบดอดเข้าบ้านเสียก่อน เจ้าตัวขึ้นศาลให้การแย้งครั้งแรก โดยปฏิเสธข้อกล่าวหาละเมิดคำสั่งกักตัวของทางการ ทนายจำเลยเชื่อ<orgName>ศาล</orgName>เร่งรวบรัดปิดคดีเพื่อยื้อขังซูจีต่อ</lead>
<neck></neck>
<body><p>ความคืบหน้าการไต่สวนคดีนางออง ซาน ซูจี นักต่อสู้เพื่อประชาธิปไตยในพม่า ข้อหาละเมิดคำสั่งกักบริเวณของ<orgName>รัฐบาล</orgName>นั้น ล่าสุด เมื่อวันที่ 26 พฤษภาคม นางซูจีได้ขึ้นให้การโต้แย้งเป็นครั้งแรกต่อ<orgName>ศาลพิเศษ</orgName>ในเรือนจำอินเส่ง เมืองย่างกุ้งของพม่า โดยซูจีปฏิเสธว่านางไม่ได้ละเมิดคำสั่งกักบริเวณในบ้านพักเป็นเวลา 6 ปีของทางการ<orgName>พม่า</orgName>แต่อย่างใด จากกรณีที่นายจอห์น ยิตทอว์ ชายชาวอเมริกัน แอบว่ายน้ำข้ามทะเลสาบเข้ามายังบ้านพักของนาง</p>
<p>จากการเปิดเผยของกลุ่มผู้สื่อข่าวพม่าและนักการทูตต่างชาติที่ได้รับอนุญาตให้เข้าร่วมฟังการไต่สวนคดีนี้ได้เป็นครั้งที่ 2 ระบุว่า ซูจีได้กล่าวตอบผู้พิพากษาว่า ตนไม่ได้ละเมิดคำสั่งกักบริเวณ ตนไม่ได้รู้ในทันทีถึงการมาของนายยิตทอว์ แต่ได้รับแจ้งจากผู้ช่วยในบ้านที่มาบอกเมื่อเวลา 05.00 น.ของวันเกิดเหตุ</p>
<p>เมื่อถูกผู้พิพากษาถามว่า ได้แจ้งเรื่องนี้ให้เจ้าหน้าที่รับทราบหรือไม่ ซูจีตอบว่า ไม่ได้แจ้ง และเมื่อถูกถามว่าได้ให้อาหารแก่นายยิตทอว์และให้เขาพักอยู่ในบ้านหรือไม่ ซูจีตอบว่า "ฉันให้เขาพักชั่วคราวเท่านั้น"</p>
<p>ข่าวแจ้งว่า ก่อนหน้าที่ซูจีจะขึ้นให้การโต้แย้งนั้น นายญาน วิน หนึ่งในทีมทนายความของซูจี ได้แสดงความไม่พอใจที่ไม่ได้รับเวลาให้พบนางซูจีมากพอเพื่อที่จะซักซ้อมคำให้การของซูจี ขณะที่ฝ่ายอัยการได้ยกเลิกที่จะให้พยานฝ่ายโจทก์ที่เหลืออีก 9 คนขึ้นให้ปากคำในชั้น<orgName>ศาล</orgName>เมื่อวันก่อน ซึ่งดูเหมือนว่าเป็นความพยายามของทางการพม่าที่จะเร่งรัดปิดคดีนี้ให้ได้โดยเร็ว</p>
<p>"ซึ่งนั่นอาจเป็นไปได้ที่มีการเขียนคำตัดสินไว้แล้ว" นายญาน วิน กล่าว ทั้งนี้ หากซูจีถูก<orgName>ศาล</orgName>ตัดสินว่ามีความผิด นางอาจต้องโทษจำคุกถึง 5 ปี</p>
<p>ขณะที่ก่อนหน้านั้น พล.ต.ต.มินต์ เต็น นายตำรวจระดับสูงของ<orgName>พม่า</orgName> ได้กล่าวอ้างกับกลุ่มผู้สื่อข่าวและนักการทูตต่างชาติที่ได้รับอนุญาตเข้าร่วมฟังการไต่สวนคดีว่า ทางการ<orgName>พม่า</orgName>กำลังพิจารณาจะปล่อยตัวนางซูจีอยู่แล้ว เนื่องจากเห็นแก่มนุษยธรรมและการที่ซูจีเป็นบุตรสาวของนายพลอ่อง ซาน รัฐบุรุษผู้ก่อตั้งประเทศพม่า ทางการจึงคิดที่จะลดหย่อนโทษให้ แต่มาเกิดเรื่องชายอเมริกันแอบเข้าไปในบ้านพักของนางเสียก่อน ซึ่งนางได้ให้ที่พัก ให้อาหารและพูดคุยกับชายชาวอเมริกันรายนี้ ซึ่งเป็นการละเมิดต่อคำสั่งกักบริเวณของทางการ เจ้าหน้าที่จึงต้องยกเลิกความคิดที่จะปล่อยตัวนางไป อย่างไรก็ดี <orgName>รัฐบาล</orgName>มีสิทธิตามกฎหมายที่จะขยายเวลาการควบคุมตัวซูจีได้ต่อไปอีก 6 เดือน เพราะซูจีเพิ่งรับโทษกักบริเวณมาได้เพียงแค่ 4 ปีครึ่งเท่านั้น </p>
<p>การไต่สวนคดีซูจี เจ้าของรางวัลโนเบลสาขาสันติภาพ มีขึ้นท่ามกลางเสียงก่นประณามของนานาชาติที่เรียกร้องให้<orgName>รัฐบาลทหารพม่า</orgName>ปล่อยตัวซูจีโดยเร็ว ขณะที่นักสังเกตการณ์ชี้ว่า การดำเนินคดีซูจีครั้งใหม่นี้มีอาจเป็นแผนสกัดซูจีไม่ให้ได้มีส่วนร่วมในการเลือกตั้งทั่วไปในพม่าที่จะมีขึ้นในปีหน้า (<orgName>เอพี</orgName>/<orgName>รอยเตอร์</orgName>/<orgName>เอเอฟพี</orgName>) </p></body>
</news>
