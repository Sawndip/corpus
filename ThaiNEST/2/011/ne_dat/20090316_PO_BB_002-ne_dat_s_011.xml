<news>
<headline>นปช.จะล้อมทำเนียบ<date when="25520329">29มี.ค.</date>-มท.จัดโซนชุมนุม</headline>
<lead>"จตุพร"เผยจะระดมคนล้อมทำเนียบฯ <date when="25520329">29 มี.ค.</date> ไม่ยืนยัน"ทักษิณ" โฟนอิน ด้าน"ชวรัตน์" หนุนจัดโซนเสื้อแดงชุมนุมป้องกันมือที่สามป่วน</lead>
<neck></neck>
<body><p>นายจตุพร พรหมพันธุ์ ส.ส.สัดส่วนพรรคเพื่อไทย และแกนนำแนวร่วมประชาธิปไตยต่อต้านเผด็จการแห่งชาติ(นปช.) ระบุว่า มั่นใจ<date when="25520329">วันที่ 29 มี.ค.</date>จะมีผู้สนับสนุนเดินทางมาร่วมชุมนุมใหญ่เพื่อขับไล่รัฐบาลมากกว่าชุมนุมครั้งก่อน โดยนัดรวมตัวที่บริเวณท้องสนามหลวงก่อนเคลื่อนขบวนไปปิดล้อมทำเนียบรัฐบาลช่วงกลางวัน แต่ยังไม่ยืนยันอดีตนายกรัฐมนตรีจะโฟนอินมายังกลุ่มผู้ชุมนุมหรือไม่
</p>
<p>"เราประกาศตั้งแต่วันที่ 26 กุมภา ว่าเราจะใช้เวลาหนึ่งเดือนในการไปรวบรวมคนให้มากันมากกว่านี้ และประกาศจุดยืนว่าให้คนเสื้อแดงในแต่ละจังหวัดต่อต้านคนในรัฐบาลของนายอภิสิทธิ์ เวชชาชีวะ ไปที่ไหนจะไม่ให้การต้อนรับ"
</p>
<p>เขากล่าวอีกว่า ยุทธศาสตร์การเคลื่อนไหวครั้งนี้มีเป้าหมายเดียว คือ การขับไล่รัฐบาลตามที่เคยประกาศไว้เมื่อ<date when="25520226">วันที่ 26 ก.พ.<offset>ที่ผ่านมา</offset></date> เนื่องจากข้อเรียกร้องของกลุ่ม นปช.ทั้ง 4 ข้อไม่ได้รับการตอบสนองจากรัฐบาล ได้แก่ การเร่งดำเนินคดีกับกลุ่มพันธมิตรประชาชนเพื่อประชาธิปไตย ที่ยึดทำเนียบรัฐบาลและสนามบิน ให้ปลดนายกษิต ภิรมย์ ออกจากตำแหน่ง รมว.ต่างประเทศ การยกเลิกรัฐธรรมนูญฉบับ<date when="2550----">ปี 50</date> แล้วนำรัฐธรรมนูญฉบับ<date when="2540----">ปี 40</date> มาประกาศใช้แทน และการยุบสภา
</p>
<p>"หลังจากญัตติไม่ไว้วางใจได้อภิปรายผ่านพ้นไปนั้น ก็จะมีการนัดหมายชุมนุมของคนเสื้อแดงอีกครั้งในวันที่ 29 มีนาคม" นายจตุพร กล่าว
</p>
<p>แกนนำกลุ่ม นปช.กล่าวว่า การเคลื่อนไหวจะเป็นไปด้วยความสงบ ปราศจากอาวุธ และจะเคลื่อนกลุ่มผู้ชุมนุมไปยังทำเนียบรัฐบาลในเวลากลางวันเพื่อป้องกันการแทรกแซงของมือที่ 3 เหมือนเหตุการณ์เมื่อ<date when="25520314">วันที่ 14 มี.ค.</date>ที่ผ่านมา ซึ่งจะมีการแจ้งความดำเนินคดีที่ สภ.ธัญบุรี ในช่วงบ่าย<date>วันนี้</date>
</p>
<p>แกนนำกลุ่ม นปช.กล่าวว่า ขณะนี้ยังไม่ได้หารือกันว่า พ.ต.ท.ทักษิณ ชินวัตร อดีตนายกรัฐมนตรี จะโทรศัพท์ข้ามประเทศ(โฟนอิน) มายังกลุ่มผู้ชุมุนมหรือไม่ แต่ใน<date when="25520321">วันที่ 21 มี.ค.</date> อดีตนายกรัฐมนตรีจะโฟนอินมายังกลุ่มผู้ชุมนุมที่ จ.เชียงราย และ <date when="25520322">22 มี.ค.</date>ที่ จ.เชียงใหม่
</p>
<p>มท.1 หนุนจัดโซนเสื้อแดงชุมนุม กันมือที่สามป่วน
</p>
<p>นายชวรัตน์ ชาญวีรกูล รมว.มหาดไทย กล่าวถึงกรณีที่นายถาวร เสนเนียม รมช.มหาดไทย เสนอวิธีรักษาความปลอดภัยรัฐมนตรี โดยจัดพื้นที่ให้กลุ่มเสื้อแดงอยู่ในที่ที่ควบคุมได้ว่า ยังไม่เห็นรายละเอียด ไม่ทราบว่านายถาวรไปเสนอที่ไหน แต่ถือเป็นผลดี เพราะควรจะมีการจัดสัดส่วน ให้กลุ่มเสื้อแดงอยู่ในพื้นที่ทีกำหนด เพราะหากเกิดเรื่องขึ้น จะอ้างบุคคลที่ 3 ไม่ได้ และต้องอยู่ที่จุดที่มีระยะห่างจากรัฐมนตรีที่ลงพื้นที่นั้นๆ และคงจะมีการเสนอเป็นเรื่องเร่งด่วนต่อนายกรัฐมนตรี
</p>
<p>อย่างไรก็ตาม การจำกัดพื้นที่ไม่ได้เป็นการลิดรอนสิทธิเสรีภาพ เพราะเป็นการป้องกันไม่ให้เกิดการปะทะ เป็นการปราม ไม่ใช่ปราบ และไม่ใช่เป็นการจำกัดหรือห้ามชุมนุม
</p></body>
</news>
