<news>
<headline>นายกฯชี้มาบตาพุดเขตควบคุมมลพิษไม่กระทบลงทุน</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 13.00 น.<date>วันนี้</date> (<date when="25520317">17 มี.ค.</date>) ที่ทำเนียบรัฐบาล นายอภิสิทธิ์ เวชชาชีวะ นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงกรณีที่ภาคเอกชนบางส่วนต้องการยื่นอุทธรณ์ต่อศาลปกครอง จ.ระยอง ที่มีคำวินิจฉัยให้คณะกรรมการสิ่งแวดล้อมฯ ประกาศพื้นที่นิคมอุตสาหกรรมมาบตาพุด และใกล้เคียงเป็นเขตควบคุมมลพิษ ว่า นึกว่าเขาไม่ยื่นแล้ว แต่คิดว่าคงไม่มีปัญหา และจะทำความเข้าใจกันได้ ทั้งนี้ คำว่าเขตควบคุมมลพิษนั้นไม่ใช่เขตที่ไม่ให้มีการลงทุน แต่เป็นเพียงมีโอกาสในการบริหารจัดการสิ่งแวดล้อม โดยมีท้องถิ่นเข้ามามีส่วนร่วมมากขึ้น อย่างไรก็ตาม คงต้องมีการทำความเข้าใจกันต่อไป เพราะมติดังกล่าวของคณะกรรมการฯ เพิ่งออกมาเมื่อ<date when="25520316">วันที่ 16 มี.ค. <offset>ที่ผ่านมา</offset></date> 
</p>
ี้<p>นายกรัฐมนตรี กล่าวอีกว่า ที่จริงเราพยายามรับฟังเสียงจากทุกฝ่ายเมื่อมีปัญหา และในการพิจารณาของคณะกรรมการฯ ได้นำข้อห่วงใยของภาคเอกชนเข้าไป ซึ่งทุกคนเห็นว่าเป็นข้อห่วงใยที่เราสามารถมีคำตอบได้ เช่น ความห่วงใยในทำนองที่ว่า เมื่อประกาศเขตควบคุมมลพิษแล้วจะเกิดความตระหนกตกใจหรือไม่ว่าจะทำให้ไม่มี ใครเข้าไปเที่ยวใน จ.ระยอง ทั้งที่มันไม่ได้ส่งผลกระทบ เพราะอยู่ที่การทำความเข้าใจที่ถูกต้อง 
</p>
<p>เมื่อถามว่า ควรมีการนำผู้แทนภาคเอกชนเข้าร่วมเป็นกรรมการดังกล่าวด้วยหรือไม่ นายอภิสิทธิ์ กล่าวว่า องค์ประกอบของคณะกรรมการฯ ตอนนี้เป็นไปตามกฎหมายอยู่.
</p></body>
</news>
