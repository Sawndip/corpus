<teiHeader>
<fileDesc>
<titleStmt>
  <title>เครื่องดูดน้ำวนสวนน้ำพัทยาดูดเด็กนานาชาติดับคาท่อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090710/20146/%e0%b9%80%e0%b8%84%e0%b8%a3%e0%b8%b7%e0%b9%88%e0%b8%ad%e0%b8%87%e0%b8%94%e0%b8%b9%e0%b8%94%e0%b8%99%e0%b9%89%e0%b8%b3%e0%b8%a7%e0%b8%99%e0%b8%aa%e0%b8%a7%e0%b8%99%e0%b8%99%e0%b9%89%e0%b8%b3%e0%b8%9e%e0%b8%b1%e0%b8%97%e0%b8%a2%e0%b8%b2%e0%b8%94%e0%b8%b9%e0%b8%94%e0%b9%80%e0%b8%94%e0%b9%87%e0%b8%81%e0%b8%99%e0%b8%b2%e0%b8%99%e0%b8%b2%e0%b8%8a%e0%b8%b2%e0%b8%95%e0%b8%b4%e0%b8%94%e0%b8%b1%e0%b8%9a%e0%b8%84%e0%b8%b2%e0%b8%97%e0%b9%88%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>เครื่องดูดน้ำวนสวนน้ำพัทยาดูดเด็กนานาชาติดับคาท่อ</headline>
<lead>เด็กเมืองผู้ดีวัย 14 ลงเล่นสระน้ำวนในสวนน้ำเมืองพัทยา หายไปร่วมชั่วโมง แม่เลี้ยงชาวไทยไม่พบ เจอกลายเป็นศพในท่อน้ำ คนดูแลงงตะแกรงปิดเปิดได้อย่างไร</lead>
<neck></neck>
<body><p> เมื่อเวลา 16.30 น. วันที่ 10 กรกฎาคม <persName>พ.ต.ท.อนุเชษฐ์ กาศสมบูรณ์</persName> พนักงานสอบสวน สภ.เมืองพัทยา หน่วยสอบสวนย่อยโค้งดงตาล รับแจ้งมีผู้เสียชีวิตภายในสวนน้ำพัทยาปาร์ค ตั้งอยู่เลขที่ 345 หมู่ 12 ต.หนองปรือ อ.บางละมุง จ.ชลบุรี หลังรับแจ้งจึงเดินทางไปตรวจสอบ พร้อมด้วยเจ้าหน้าที่หน่วยกู้ภัยสว่างบริบูรณ์ เมืองพัทยา</p>

 <p>ที่เกิดเหตุพบศพ <persName>ด.ช.เนติน คาก</persName> อายุ 14 ปี ชาวอังกฤษ เสียชีวิตภายในบ่อพักน้ำใต้ห้องเครื่องสวนน้ำ เจ้าหน้าที่ของสวนน้ำดังกล่าวนำศพขึ้นมาไว้บนพื้นห้องเครื่องสวนน้ำแล้ว จากนั้นเจ้าหน้าที่ตำรวจตรวจสอบ สภาพศพไม่สวมเสื้อ ใส่กางเกงขาสามส่วนสีดำ เนื้อตัวขาวซีด</p>

 <p><persName>นางจินตนา คาก</persName> อายุ 30 ปี แม่เลี้ยงชาวไทย กล่าวทั้งน้ำตาว่า เลี้ยงผู้ตายมาตั้งแต่อายุ 5 ขวบ โดยพ่อผู้ตายเป็นชาวอังกฤษมีอาชีพเป็นวิศวกร ขุดเจาะอุโมงค์ทำเหมืองแร่ที่ประเทศอินเดีย โดยมาเมืองไทยทุก 3 เดือน และครั้งนี้นอกจากมาเที่ยวพักผ่อนเมืองไทยแล้ว ยังตั้งใจมารับผู้ตายไปเรียนต่อที่ประเทศอินเดีย หลังจบการศึกษาที่โรงเรียนนานาชาติแห่งหนึ่งในเมืองพัทยา</p>

 <p><persName>นางจินตนา</persName> กล่าวอีกว่า ก่อนผู้ตายมาพบจุดจบได้พาเที่ยวภายในสวนน้ำ พร้อมครอบครัวรวม 6 คน โดยผู้ตายเล่นบริเวณจุดเกิดเหตุที่เป็นสระน้ำวนมีความลึก 1 เมตร กว้าง 8 เมตร ตนเห็นว่าผู้ตายหายไปจึงไปดู พบตะแกรงที่ปิดท่อดูดน้ำวนไปเก็บไว้ใต้ห้องเครื่องที่มีขนาด 1.20x1.20 เมตร เปิดอยู่จึงไปตามเจ้าหน้าที่ดูแลความปลอดภัยนักท่องเที่ยว แต่ถูกต่อว่า "กุเรื่องขึ้นมา มันเป็นไปไม่ได้"</p>

 <p>หลังจากนั้นตนพยายามหาผู้ตายนานประมาณ 1 ชั่วโมง ต่อมาเจ้าหน้าที่ไปเปิดตะแครงภายในห้องเครื่อง พบศพผู้ตายลอยอยู่ เจ้าหน้าที่จึงนำศพขึ้นมาไว้บนพื้นห้องเครื่อง</p>

 <p>"บริษัทน่าจะมีการนำกุญแจมาล็อก หรือหาวิธีที่ดีกว่านี้ เพื่อไม่ให้เปิดขึ้นมาได้ เพื่อความปลอดภัยของนักท่องเที่ยวที่มาเล่นภายในสวนน้ำวน" <persName>นางจินตนา</persName> กล่าว</p>

 <p>ด้าน<persName>นายดำรงศักดิ์ สงมะเริง</persName> อายุ 40 ปี เจ้าหน้าที่ดูแลความปลอดภัยของนักท่องเที่ยว กล่าวว่า หลังจาก<persName>นางจินตนา</persName>มาแจ้ง ตนพร้อมพวกรวม 3 คน จึงมาดูจุดเกิดเหตุ พบว่าฝาท่อนั้นปิดปกติ จึงบอก<persName>นางจินตนา</persName>ว่า "เป็นไปไม่ได้ที่จะถูกดูดเข้าไป"</p>

 <p>ทั้งนี้สวนน้ำวนดังกล่าวเปิดมากว่า 10 ปี ไม่เคยเกิดเหตุแบบนี้มาก่อน กรณีนี้มีความเป็นไปได้ที่ ผู้ตายถูกดูดเข้าไปนั้น อาจเป็นเพราะผู้ตายรู้เท่าไม่ถึงการณ์ โดยยกฝาปิดขึ้นมา จึงถูกดูดเข้าไปเสียชีวิต</p>

 <p>ส่วน <persName>พ.ต.ท.อนุเชษฐ์ กาศสมบูรณ์</persName> พนักงานสอบสวน กล่าวว่า เบื้องต้นจากการสอบสวนพยานในที่เกิดเหตุไม่มีใครพบเห็นเหตุการณ์ที่เกิดขึ้น เจ้าหน้าที่ตำรวจและพนักงานสอบสวนต้องสอบสวนอย่างละเอียดจากผู้เสียหายและเจ้าหน้าที่พร้อมพยานแวดล้อม เพื่อหาสาเหตุที่แท้จริง</p>
<p> ขณะที่ทางสวนน้ำในเบื้องต้นยอมรับผิดชอบค่าเสียหายทุกอย่าง</p></body>
</news>
