<teiHeader>
<fileDesc>
<titleStmt>
  <title>เอไอเอสให้เช่าเพลงรอสายเอาใจวัยแนว  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 02:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090709/58073/%e0%b9%80%e0%b8%ad%e0%b9%84%e0%b8%ad%e0%b9%80%e0%b8%ad%e0%b8%aa%e0%b9%83%e0%b8%ab%e0%b9%89%e0%b9%80%e0%b8%8a%e0%b9%88%e0%b8%b2%e0%b9%80%e0%b8%9e%e0%b8%a5%e0%b8%87%e0%b8%a3%e0%b8%ad%e0%b8%aa%e0%b8%b2%e0%b8%a2%e0%b9%80%e0%b8%ad%e0%b8%b2%e0%b9%83%e0%b8%88%e0%b8%a7%e0%b8%b1%e0%b8%a2%e0%b9%81%e0%b8%99%e0%b8%a7.html  </bibl>
</sourceDesc>
</fileDesc>
</teiHeader>
<news>
<headline>เอไอเอสให้เช่าเพลงรอสายเอาใจวัยแนว</headline>
<lead>เอไอเอส ปิ๊งไอเดีย "ให้เช่า" เพลงรอสาย คิดค่าบริการ 3-5 บาทต่อเดือน เอาใจลูกค้านิยมเปลี่ยนเพลงทุก 1 - 2 เดือน คุ้มค่ากว่าซื้อขาด 20 บาท</lead>
<neck></neck>
<body><p><persName>นายปรัธนา ลีลพนัง</persName> ผู้อำนวยการสำนักการตลาดบริการเสริม บมจ.แอดวานซ์ อินโฟร์ เซอร์วิส (เอไอเอส) กล่าวว่า เอไอเอสใช้ แนวคิดใหม่ให้บริการเพลงรอสาย เปลี่ยนจาก "ซื้อ" เป็นให้ "เช่า" เพลงรอสายเป็นรายเดือน อัตราเพลงละ 3 - 5 บาทต่อเดือน เจาะกลุ่มเป้าหมายที่ชอบเปลี่ยนเพลงเป็นประจำทุก 1 - 2 เดือน ซึ่งมีประมาณ 60% ของลูกค้า 6 ล้านรายที่ใช้บริการของเอไอเอส ทำให้ลูกค้าคุ้มค่ามากขึ้นเพราะจ่ายเงินน้อยลง จากเดิมต้องจ่ายเงินซื้อ 20 บาทต่อเพลง</p>
<p>"ข้อดีของการเช่าเพลงคือ ถ้าเป็นคนชอบเปลี่ยนเพลงบ่อย จะประหยัดค่าใช้จ่ายมากกว่า เช่น ต้องการใช้เพลงนี้แค่ 1 เดือน ก็จ่ายแค่ 3-5 บาท หรือถ้าจะใช้เพลงเดิมต่อไปอีก 1 - 2 เดือน ก็ยังคุ้มค่าไม่ต้องจ่ายถึง 20 บาท ถ้าเปรียบเทียบในอัตราที่เท่ากัน ลูกค้าสามารถเปลี่ยนเพลงใหม่ได้หลายเพลง และเปลี่ยนได้บ่อยขึ้น ซึ่งเอไอเอสมีคลังเพลงให้เช่ามากกว่าหมื่นเพลง"</p>
<p>ทั้งนี้ ลูกค้าสามารถใช้บริการเช่าเพลงรอสาย ผ่านช่องทางดาวน์โหลดเพลงรอสายของเอไอเอสได้ ทุกช่องทาง จนกระทั่งเมื่อเลือกเพลงที่ต้องการแล้ว ระบบจะถามว่า จะซื้อ หรือจะเช่า ลูกค้าก็สามารถกดเลือกได้เลย โดยระบบจะเก็บเงินทุกเดือนจนกว่าจะลบเพลง</p>
<p>ส่วนลูกค้าที่ใช้บริการเพลงรอสายหลักๆ อีก 2 กลุ่ม แบ่งเป็นกลุ่มที่เปลี่ยนเพลงเป็นประจำหรือซื้อเพลงใหม่ตลอดประมาณ 15% จะใช้แพ็คเกจโหลดไม่อั้นของจีเอ็มเอ็ม แกรมมี่ ราคา 20 บาทต่อเดือน ซึ่งได้รับการตอบรับดีมาก อีกกลุ่มประมาณ 25% จะเปลี่ยนเพลงก็ต่อเมื่อเจอเพลงที่ถูกใจเท่านั้น ซึ่งกลุ่มนี้จะยังคงใช้บริการซื้อขาด 20 บาทต่อเพลง การทำตลาดจะเน้นหาเพลงที่หาได้ยากเป็นหลัก</p>
<p><persName>นายปรัธนา</persName> กล่าวต่อไปว่า แม้เศรษฐกิจจะชะลอตัวในครึ่งปีที่ผ่านมา แต่ตลาดบริการเสริมยังเติบโตตามเป้าที่วางไว้ กระนั้นก็จะประมาทไม่ได้ เพราะมีแนวโน้มที่คนต้องการประหยัดมากขึ้น เพราะได้รับผลกระทบด้านความเชื่อมั่น ต้องใช้จ่ายอย่างระมัดระวังมากขึ้น ดังนั้นการออกบริการให้เช่าเพลงรอสาย จะช่วยกระตุ้นการตัดสินใจดาวน์โหลดเพลงใหม่ได้ง่ายขึ้น</p>
<p>ปัจจุบันทุกค่ายเพลงยกเว้น 2 ค่ายยักษ์ใหญ่เข้าร่วมแพ็คเกจนี้ทั้งหมด ถือเป็นแพ็คเกจที่ตรงเป้าหมายทั้งลูกค้าที่ดาวน์โหลดเป็นประจำ และค่ายเพลงอื่นๆ ซึ่งมีเพลงที่เป็นที่นิยมอยู่จำนวนหนึ่ง ขณะที่ลักษณะการให้ดาวน์โหลดจาก 2 ค่ายใหญ่คือ จีเอ็มเอ็ม แกรมมี่ ที่ร่วมกับเอไอเอส และอาร์เอสร่วมกับดีแทค ในแพ็คเกจโหลดได้ไม่จำกัด</p>
<p>การออกแพ็คเกจนี้ เอไอเอสตั้ง เป้าจะช่วยเพิ่มทั้งปริมาณการดาวน์โหลดและรายได้ ประมาณ 20% หรือดาวน์โหลดเพิ่มเป็น 1.2 - 1.3 ล้านครั้งต่อเดือน และมีรายได้เพิ่มขึ้นหลายร้อยล้านบาท</p></body>
</news>
