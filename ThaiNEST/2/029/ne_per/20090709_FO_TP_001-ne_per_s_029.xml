<teiHeader>
<fileDesc>
<titleStmt>
  <title>สหรัฐเล็งจำกัด การเก็งกำไร ตลาดพลังงาน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/090709/7497  </bibl>
</sourceDesc>
</fileDesc>
</teiHeader>
<news>
<headline>สหรัฐเล็งจำกัด การเก็งกำไร ตลาดพลังงาน</headline>
<lead>คณะกรรมการกำกับดูแลการซื้อขายสินค้าโภคภัณฑ์ล่วงหน้า  หรือซีเอฟทีซี  ของสหรัฐ  เตรียมพิจารณาเข้าควบคุมการเก็งกำไรในตลาดพลังงานโลก  หวังแก้ปัญหาความผันผวนของราคาสินค้าโภคภัณฑ์</lead>
<neck></neck>
<body><p><persName>แกรี เจนสเลอร์</persName> ที่เพิ่งเข้ารับตำแหน่งประธานซีเอฟทีซีเมื่อเดือนพ.ค.แถลงเมื่อวันอังคารว่า ซีเอฟทีซีจะจัดทำประชาพิจารณ์ในเดือนนี้และเดือนหน้าเพื่อรวบรวมความเห็นจากผู้บริโภคและนักลงทุนในตลาดว่าควรจะมีกฎควบคุมสัญญาการซื้อขายน้ำมันก๊าซธรรมชาติและพลังงานอื่นๆหรือไม่เพื่อให้สอดคล้องกับแนวทางปฏิบัติที่ใช้กับตลาดสินค้าเกษตรล่วงหน้าและลดผลกระทบจากการเก็งกำไร</p>
<p> ความเคลื่อนไหวนี้เป็นส่วนหนึ่งในความพยายามของรัฐบาลสหรัฐภายใต้การนำของ<persName>ประธานาธิบดีบารักโอบามา</persName>ที่ต้องการสร้างเสถียรภาพแก่ตลาดเงินประกอบกับผลกระทบจากการซื้อขายเก็งกำไรในตลาดน้ำมันโลกรุนแรงขึ้นในช่วง2ปีที่ผ่านมาโดยเมื่อ1ปีก่อนราคาน้ำมันดิบพุ่งพรวดแตะระดับสูงสุดเป็นประวัติการณ์ที่บาร์เรลละ 147.27ดอลลาร์ ก่อนจะค่อยๆทรุดลงมา70%กว่าในช่วงสิ้นปีที่แล้วและรีบาวด์กลับขึ้นมาอีกครั้งในปีนี้</p>
<p> แต่อย่างไรก็ดี ผู้สันทัดกรณีบางคนแย้งว่าอาจไม่ใช่การเก็งกำไรเพียงอย่างเดียวที่ทำให้ราคาน้ำมันผันผวนหากแต่มีปัจจัยพื้นฐานอื่นๆร่วมด้วยเช่นสถานการณ์เศรษฐกิจโลกและความต้องการพลังงานที่มากขึ้นของประเทศยักษ์ใหญ่</p>
<p> การทำประชาพิจารณ์ทั้งสองครั้งก็เพื่อพิจารณาการเข้าจำกัดการถือครองสัญญาซื้อขายพลังงานของเหล่านักลงทุนและบรรดาสถาบันเพื่อป้องกันการเก็งกำไรรวมถึงมาตรการอื่นๆที่ซีเอฟทีซีควรนำมาใช้เพื่อรับประกันว่าการซื้อขายจะเป็นไปอย่างถูกต้องและเป็นธรรม</p>
<p> นักลงทุนส่วนหนึ่งแสดงความเห็นด้วยหากแนวทางดังกล่าวจะช่วยลดปัญหาความผันผวนของราคาได้จริงขณะที่บางคนยังเป็นห่วงว่าหากซีเอฟทีซีใช้มาตรการที่เข้มงวดเกินไปก็อาจกระทบต่อสภาพคล่องของตลาดได้</p></body>
</news>
