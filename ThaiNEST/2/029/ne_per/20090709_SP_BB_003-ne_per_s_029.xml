<teiHeader>
<fileDesc>
<titleStmt>
  <title>ชุมพลเล็งตั้ง"น้องนก"ทูตกีฬา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/09/news_29074018.php?news_id=29074018  </bibl>
</sourceDesc>
</fileDesc>
</teiHeader>
<news>
<headline>ชุมพลเล็งตั้ง"<persName>น้องนก</persName>"ทูตกีฬา</headline>
<lead>"<persName>น้องนก</persName>" <persName>นพวรรณ เลิศชีวกานต์</persName> แชมป์จูเนียร์วิมเบิลดันชาวไทย กลับถึงเมืองไทย สุดปลื้มคนแห่รอต้อนรับ ด้าน "รมต.กีฬา" เตรียมทำเรื่องให้เป็น "ทูตกีฬา" และพาเตรียมเข้าพบนายกรัฐมนตรี เช้าวันที่ 9 ก.ค. ขณะที่บริษัทเอเยนซีในเมืองนอกรุมแย่งตัวขอดูแลเรื่องสปอนเซอร์ ส่วน จ.เชียงใหม่ เตรียมงานต้อนรับยิ่งใหญ่ วันที่ 13 ก.ค.นี้</lead>
<neck></neck>
<body><p>"<persName>น้องนก</persName>" <persName>นพวรรณ เลิศชีวกานต์</persName> นักหวดสาวไทยวัย 17 ปี ที่เพิ่งคว้าแชมป์เทนนิสแกรนด์สแลม "วิมเบิลดัน 2009" ทั้งประเภทหญิงเดี่ยวและประเภทหญิงคู่ ได้เดินทางกลับถึงเมืองไทยแล้ว ด้วยสายการบินไทย เที่ยวบิน ทีจี 917 เวลา 15.00 น. เมื่อวันที่ 8 ก.ค. โดยมีผู้ใหญ่วงการกีฬา อาทิเช่น <persName>นายชุมพล ศิลปอาชา</persName> รัฐมนตรีว่าการกระทรวงการท่องเที่ยวและกีฬา "<persName>บิ๊กหนุ่ม</persName>" <persName>นายกนกพันธุ์ จุลเกษม</persName> ผู้ว่าการกีฬาแห่งประเทศไทย (กกท.) "<persName>บิ๊กบรรณ</persName>" <persName>พล.ร.อ.บรรณวิทย์ เก่งเรียน</persName> เลขาธิการลอนเทนนิสสมาคมแห่งประเทศไทย "<persName>บิ๊กแนต</persName>" <persName>นายชัยภักดิ์ ศิริวัฒน์</persName> ผู้ปกครอง และ<persName>นายประมวล เลิศชีวกานต์</persName> บิดาของนักหวดสาวไทย ไปรอต้อนรับที่ท่าอากาศยานสุวรรณภูมิ</p>
<p><persName>นพวรรณ</persName> กล่าวว่า ดีใจมากที่มีคนมาต้อนรับเยอะ ต้องขอขอบคุณทุกคนรวมทั้งขอบคุณ <persName>นายสุวัจน์ ลิปตพัลลภ</persName> นายกลอนเทนนิสสมาคมแห่งประเทศไทย ที่ให้การสนับสนุนมาตลอด จากนี้ไปจะพักอยู่เมืองไทย 3 สัปดาห์ ก่อนไปแข่งขันที่ประเทศแคนาดา 3 รายการ จากนั้นจะลุยต่อในศึก "ยูเอส โอเพ่น 2009" รายการแกรนด์สแลมสุดท้ายของปี</p>
<p>"ในยูเอส โอเพ่น นกอยากได้แชมป์อีก แต่คงต้องตั้งเป้าไว้ที่เข้ารอบชิงชนะเลิศให้ได้ก่อน ไม่ให้กดดันตัวเอง หลังจากวันนี้ จะพักตีเทนนิสสัก 5 วัน เพื่อเตรียมฝึกซ้อมอย่างหนักต่อไป"</p>
<p><persName>นายชุมพล</persName> กล่าวว่า ในนามของตัวแทนคนไทย 65 ล้านคน มีความยินดีที่ได้ต้อนรับ <persName>น้องนก</persName> กลับบ้าน หลังสร้างประวัติศาสตร์ให้คนไทย จากนี้ไป กระทรวงการท่องเที่ยวและกีฬา โดย กกท. จะให้การสนับสนุนทุกรูปแบบอย่างเต็มที่ สำหรับเรื่องพาสปอร์ตแดง หรือทูตกีฬานั้น ขอให้ผู้ว่าการ กกท. ทำเรื่องมาถึงตนโดยด่วน เพื่อจะได้ประสานไปยังกระทรวงการต่างประเทศ เพื่อออกพาสปอร์ตแดงให้ต่อไป นอกจากนี้ ยังได้ประสานนำน้องนกเข้าพบ<persName>นายอภิสิทธิ์ เวชชาชีวะ</persName> นายกรัฐมนตรี ที่ตึกไทยคู่ฟ้า ห้องสีม่วง เวลา 08.30 น. วันที่ 9 ก.ค.ด้วย</p>
<p><persName>นายชัยภักดิ์</persName> ในฐานะผู้ปกครอง กล่าวว่า ตอนนี้ มีหลายบริษัทติดต่อขอเป็นเอเยนซีให้<persName>น้องนก</persName> แต่สนใจมากสุด คือ บริษัทเบสต์ ซึ่งมีสำนักงานใหญ่อยู่ที่กรุงวอชิงตัน ดีซี ประเทศสหรัฐ ที่อยากจะเข้ามาดูแลเรื่องสปอนเซอร์และการจัดกิจกรรมต่างๆ โดยขอหักรายได้ จำนวน 20 เปอร์เซ็นต์ ไม่รวมเงินรางวัลจากการแข่งขัน และจะให้ถ่ายโฆษณาชิ้นใหญ่ทันที หากตกลงเซ็นสัญญากันในที่สุด</p>
<p>นายประมวล บิดา กล่าวว่า ลูกสาวจะกลับเชียงใหม่ วันจันทร์ที่ 13 ก.ค. สายการบินไทย ทีจี 106 เดินทางจากกรุงเทพฯ เวลา 10.20 น. ถึงเชียงใหม่ เวลา 11.40 น. เพื่อร่วมงานเลี้ยงต้อนรับที่ จ.เชียงใหม่ ซึ่งได้รับการประสานงานจาก<persName>นายสมชัย ใหม่จันทร์แดง</persName> ผู้อำนวยการท่องเที่ยวและกีฬา จ.เชียงใหม่ หลังจากนั้น จะกลับกรุงเทพฯ ในวันรุ่งขึ้นทันที</p></body>
</news>
