<teiHeader>
<fileDesc>
<titleStmt>
  <title>ทีมชาติไทยแซงกิเลน 3-2 บอลอุ่นเครื่องนัดพิเศษ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.naewna.com/news.asp?ID=169460  </bibl>
</sourceDesc>
</fileDesc>
</teiHeader>
<news>
<headline>ทีมชาติไทยแซงกิเลน 3-2 บอลอุ่นเครื่องนัดพิเศษ</headline>
<lead></lead>
<neck></neck>
<body><p>ฟุตบอลอุ่นเครื่องนัดพิเศษ ระหว่างทีมชาติไทย ชุดเอเชียนคัพ 2011 รอบคัดเลือก กับ ทีมสโมสร เมืองทอง-หนองจอก ยูไนเต็ด ในศึกไทยพรีเมียร์ลีก ที่สนามธันเดอร์โดม เมืองทองธานี ซึ่งเป็นสนามเหย้าของเมืองทองฯ</p>
<p> เกมการแข่งขันดำเนินมาถึงนาทีที่ 11 เมืองทองฯ ได้ประตูขึ้นนำก่อน 1-0 จากจังหวะที่ <persName>ซูมาโฮโร ยายา</persName> เปิดจากเส้นหลังฝั่งซ้ายให้ <persName>รณชัย รังสิโย</persName> หัวหอกดาวรุ่ง ขึ้นโขกโล่งๆจากนั้นทีมชาติไทยตามตีเสมอได้ในนาทีที่ 31 เมื่อ<persName>อาทิตย์ สุนทรพิธ</persName> มิดฟิลด์เท้าฉมัง เปิดบอลให้ <persName>สุรีย์ สุขะ</persName> โหม่งลูกย้อยข้ามหัว <persName>กวิน ธรรมสัจจานันท์</persName> ผู้รักษาประตูเมืองทองฯ เข้าสู่ก้นตาข่ายเป็นประตู 1-1 และจบครึ่งแรกด้วยสกอร์นี้</p>
<p>มาในครึ่งหลัง ทีมชาติไทยเปลี่ยนตัวผู้เล่นขนานใหญ่ โดย <persName>ปีเตอร์ รีด</persName> ส่ง <persName>กิตติศักดิ์ ระวังป่า</persName>, <persName>สุทธินันท์ พุกหอม</persName>, <persName>ภานุพงษ์ วงศ์ษา</persName> และ <persName>คัพฟ้า บุญมาตุ่น</persName> ลงมาเล่นแทน <persName>โกสินทร์</persName>, <persName>ณัฐพร</persName>, <persName>เกียรติประวุฒิ</persName> และ <persName>อาทิตย์</persName> ตามลำดับ ซึ่งได้ผล สามารถแซงขึ้นนำเป็น 2-1 ได้ในนาทีที่ 55 จากลูกฟรีคิกของ<persName>ภานุพงษ์</persName></p>
<p> แต่ทางด้านเมืองทองฯ ก็ไม่ยอมง่ายๆ ไล่ตามตีเสมอเป็น 2-2 ได้ในนาทีที่ 68 จาก <persName>ปิยะชาติ ถามะพันธ์</persName> ที่ยิงเสียบสามเหลี่ยมอย่างงดงาม</p>
<p>เกมการแข่งขันมาสนุกยิ่งขึ้นในช่วงท้าย และเป็นทีมชาติไทยที่เด็ดขาดกว่าเจ้าถิ่นโดยในนาทีที่ 83 ได้ประตูชัยจาก <persName>พิชิตพงษ์ เฉยฉิว</persName> ที่โฉบเข้ามาโหม่งลูกเตะมุมเบียดเสาแรกเข้าไป หมดเวลาทีมชาติไทย ชนะ เมืองทองฯ3-2 </p></body>
</news>
