<teiHeader>
<fileDesc>
<titleStmt>
  <title>เว็บรัฐบาลมะกันโดนถล่ม เจ๊งถ้วนหน้าถึงเกาหลีใต้  </title>
  <author>เอพี, เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for02090752&sectionid=0104&day=2009-07-09  </bibl>
</sourceDesc>
</fileDesc>
</teiHeader>
<news>
<headline>เว็บรัฐบาลมะกันโดนถล่ม เจ๊งถ้วนหน้าถึงเกาหลีใต้</headline>
<lead></lead>
<neck></neck>
<body><p>รายงานข่าวเมื่อวันที่ 8 กรกฎาคมแจ้งว่า มีการโจมตีระบบคอมพิวเตอร์ที่ไม่ปกติแพร่ขยายเป็นวงกว้างต่อเว็บไซต์ของหน่วยงานรัฐบาลหลายแห่งของสหรัฐซึ่งในจำนวนนี้รวมถึงเว็บไซต์ที่มีหน้าที่ในการต่อสู้กับอาชญากรรมไซเบอร์ตั้งแต่เมื่อวันที่ 4 กรกฎาคมที่ผ่านมา ซึ่งตรงกับวันชาติของสหรัฐ</p>
<p>แหล่งข่าวจากหน่วยงานของรัฐบาลหลายๆ หน่วยงานระบุว่า เว็บไซต์ของกระทรวงการคลัง สำนักงานอารักขาบุคคลสำคัญ (ยูเอสเอสเอส) คณะกรรมการกำกับดูแลการค้าแห่งรัฐ (เอฟทีซี) และกระทรวงคมนาคมต่างไม่สามารถใช้การได้ในหลายๆ ช่วงเวลาตั้งแต่วันที่ 4 กรกฎาคมต่อเนื่องมาจนถึงสัปดาห์นี้ โดยเว็บไซต์บางแห่งยังคงประสบปัญหาจนถึงช่วงค่ำของวันที่ 7 กรกฎาคมที่ผ่านมา นอกจากนี้เจ้าหน้าที่ยังระบุว่าเหตุการณ์นี้ยังมีความเชื่อมโยงกับการโจมตีเว็บไซต์ของรัฐบาลเกาหลีใต้และเว็บไซต์ของเอกชนบางแห่งด้วย</p>
<p>วันเดียวกันสำนักงานด้านการรักษาความปลอดภัยข้อมูลแห่งชาติของเกาหลีใต้เปิดเผยว่า เว็บไซต์ของเกาหลีใต้ 11 แห่งในจำนวนนี้รวมถึงเว็บไซต์ของทำเนียบประธานาธิบดี และเว็บไซต์ของกระทรวงกลาโหมทำถูกโจมตีจนทำให้ไม่สามารถใช้การได้เป็นเวลากว่า 4 ชั่วโมงเมื่อช่วงเย็นวันที่ 7 กรกฎาคม โดยศูนย์ปฏิบัติการด้านอาชญากรรมไซเบอร์ของสำนักงานตำรวจแห่งชาติได้จัดตั้งทีมเพื่อสวบสวนเรื่องนี้แล้วแต่ปฏิเสธที่จะยืนยันรายงานข่าวที่ระบุว่าแหล่งต้นตอของการโจมตีนี้มาจากประเทศจีน</p></body>
</news>
