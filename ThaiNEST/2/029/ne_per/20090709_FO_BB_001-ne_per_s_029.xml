<teiHeader>
<fileDesc>
<titleStmt>
  <title>คาดเอเชียเจอภาวะหมีครึ่งปีหลัง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/09/news_29074104.php?news_id=29074104  </bibl>
</sourceDesc>
</fileDesc>
</teiHeader>
<news>
<headline>คาดเอเชียเจอภาวะหมีครึ่งปีหลัง</headline>
<lead>ฮ่องกง-นักวิเคราะห์คาด ความเฟื่องฟูในตลาดหุ้นเอเชียจะยุติลงในช่วงครึ่งหลังของปีนี้ เพราะนักลงทุนหันไปสนใจปัจจัยบวกของเศรษฐกิจสหรัฐมากขึ้น ท่ามกลางการฟื้นตัวที่เปราะบางของเอเชีย</lead>
<neck></neck>
<body><p>นักวิเคราะห์คาดการณ์ว่า นักลงทุนต่างชาติจะชะลอการลงทุนในตลาดหุ้นเอเชียในช่วง 6 เดือนหลังของปีนี้ โดยปริมาณการซื้อขายเดือน มิ.ย.อยู่ในระดับปานกลาง เนื่องจากนักลงทุนบางส่วนชะลอการลงทุน โดย<persName>นายมาร์ค โคนิน</persName> หัวหน้าคณะเจ้าหน้าที่ด้านการลงทุนจากอาร์ซีเอ็ม แอทเซ็ท แมเนจเมนท์ ให้ความเห็นว่า หากไม่แน่ใจว่าตลาดอยู่ในภาวะกระทิงหรือไม่ ก็แสดงว่าตลาดกำลังอยู่ในภาวะหมี</p>
<p>อีพีเอฟอาร์ โกลบอล ซึ่งติดตามการเคลื่อนไหวของกระแสเงินทุนหมุนเวียน ระบุว่า เงินทุนไหลเข้าสู่กองทุนหุ้นในเอเชีย ไม่นับรวมญี่ปุ่น เริ่มชะลอตัวลงในเดือน มิ.ย. โดยสองสัปดาห์ที่ผ่านมา เริ่มเห็นสัญญาณของเงินทุนไหลออกจากกองทุนตลาดเกิดใหม่เป็นครั้งแรก นับตั้งแต่เดือน มี.ค. ก่อนจะหวนกลับมาใหม่ในอีก 1 สัปดาห์ถัดมา แต่ก็ยังมีปริมาณน้อย</p>
<p>บรรดาผู้จัดการกองทุนทั่วโลก ได้รับแรงกดดันให้เข้าลงทุนในเอเชีย หลังเงินทุนมหาศาล ที่ไหลเข้าสู่กองทุนต่างๆ ช่วยเพิ่มความมั่นใจให้แก่บรรดานักลงทุน ที่มองว่า ตลาดเอเชียมีแนวโน้มดี เนื่องจากภาพรวมเศรษฐกิจค่อนข้างดีกว่าตลาดประเทศพัฒนาแล้ว ในซีกโลกตะวันตก</p>
<p>อย่างไรก็ตาม เอเชียไม่มีภูมิต้านทานต่อภาวะเศรษฐกิจซบเซาทั่วโลก ที่เกิดขึ้นต่อเนื่อง และบรรดานักวิเคราะห์ ก็ยังไม่แน่ใจว่า การบริโภคในสหรัฐ จะฟื้นตัว ขณะที่หลายประเทศในเอเชีย ที่พึ่งพาการส่งออก ก็กำลังเผชิญปัญหายอดส่งออกทรุดเช่นกัน </p>
<p><persName>นายแจน เดอ บรุจ์น</persName> ผู้จัดการกองทุนบ้าน เทรดนีดเดิล ที่มีฐานอยู่ในอังกฤษ คาดว่า แม้เอเชียจะไม่แย่เหมือนที่หลายคนกังวล แต่ในที่สุดแล้ว เศรษฐกิจชาติเอเชียโดยรวม ยกเว้นจีน อินโดนีเซีย และอินเดีย จะหดตัวในปีนี้ และว่า ตลาดการเงินจีน ยังคงมีความน่าสนใจ โดยเฉพาะอย่างยิ่งในธุรกิจประกันภัยและอสังหาริมทรัพย์</p>
<p>ข้อมูลจากอีพีเอฟอาร์ โกลบอล ระบุว่า กระแสเงินทุนในหุ้นทั้งหมดในภูมิภาคเอเชีย ยกเว้นญี่ปุ่น อยู่ที่ระดับ 14,400 ล้านดอลลาร์ สำหรับปีงบการเงินที่สิ้นสุดในวันที่ 24 มิ.ย. เพิ่มขึ้นจาก 9,600 ล้านดอลลาร์ ในช่วงครึ่งหลังของปีที่แล้ว ส่วนดัชนีเซี่ยงไฮ้คอมโพสิต ทะยานขึ้น 70% ต่อปีจนถึงขณะนี้ ขณะที่ดัชนีหั่งเส็ง ของฮ่องกง ปรับตัวขึ้น 24% ดัชนีคอมโพสิต ของเกาหลีใต้ พุ่งขึ้น 28% และดัชนีหุ้นบอมเบย์ ของอินเดีย ทะยานขึ้น 47%</p></body>
</news>
