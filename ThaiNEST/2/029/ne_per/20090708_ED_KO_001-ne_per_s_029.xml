<teiHeader>
<fileDesc>
<titleStmt>
  <title>เอกชนลุยแทนกระทรวงไอซีทีจัดเอ็กซ์โปโชว์นวัตกรรมใหม่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090708/19673/%e0%b9%80%e0%b8%ad%e0%b8%81%e0%b8%8a%e0%b8%99%e0%b8%a5%e0%b8%b8%e0%b8%a2%e0%b9%81%e0%b8%97%e0%b8%99%e0%b8%81%e0%b8%a3%e0%b8%b0%e0%b8%97%e0%b8%a3%e0%b8%a7%e0%b8%87%e0%b9%84%e0%b8%ad%e0%b8%8b%e0%b8%b5%e0%b8%97%e0%b8%b5%e0%b8%88%e0%b8%b1%e0%b8%94%e0%b9%80%e0%b8%ad%e0%b9%87%e0%b8%81%e0%b8%8b%e0%b9%8c%e0%b9%82%e0%b8%9b%e0%b9%82%e0%b8%8a%e0%b8%a7%e0%b9%8c%e0%b8%99%e0%b8%a7%e0%b8%b1%e0%b8%95%e0%b8%81%e0%b8%a3%e0%b8%a3%e0%b8%a1%e0%b9%83%e0%b8%ab%e0%b8%a1%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>เอกชนลุยแทนกระทรวงไอซีทีจัดเอ็กซ์โปโชว์นวัตกรรมใหม่</headline>
<lead>เอกชนลุยเอง "เอทีซีไอ"จับมือพันธมิตรในวงการจัดงาน "แบงค็อก ไอซีที แอนด์ บรอดคาสติ้ง เอ็กซ์โป 2009" คาดเงินสะพัดไม่ต่ำกว่า 4,000 ล้านบาท หลังกระทรวงไอซีทีเลื่อนการจัดงานไอซีที เอ็กซ์โปอย่างไม่มีกำหนด ปลัดยันไม่ห้ามหน่วยงานในสังกัดร่วมงาน</lead>
<neck></neck>
<body><p><persName>นายบุญรักษ์ สรัคคานนท์</persName> สมาคมอุตสาหกรรมเทคโนโลยีสารสนเทศไทย (เอทีซีไอ) กล่าวว่า เอทีซีไอ ร่วมกับสมาคมโทรคมนาคมแห่งประเทศไทยในพระบรมราชูปถัมภ์ สมาคมสื่อสาธารณะแห่งประเทศไทย สมาคมเคเบิลทีวีแห่งประเทศไทย สมาคมโทรทัศน์ดาวเทียม (ประเทศไทย) สมาคมสิทธิผู้บริโภค มูลนิธิสภาวิทยาศาสตร์และเทคโนโลยีแห่งประเทศไทย และหน่วยงานที่เกี่ยวข้อง เตรียมจัดงาน “แบงค็อก ไอซีที แอนด์ บรอดคาสติ้ง เอ็กซ์โป 2009" พร้อมกับงานบรอดคาสติ้ง แอนด์ คอนเทนท์ เอ็กซ์โป 2009 วันที่ 5-9 สิงหาคม ณ อิมแพ็ค เมืองทองธานี</p>
<p>"การจัดงานดังกล่าว เพื่อแสดงศักยภาพความก้าวหน้าทางเทคโนโลยีและนวัตกรรมล่าสุดของอุตสาหกรรม คาดว่าจะมีผู้เข้าร่วมงานกว่า 2 แสนคน และมีเงินสะพัดไม่ต่ำกว่า 4,000 ล้านบาท โดยจะดึงผู้เข้าร่วมแสดงจากทั้งในและต่างประเทศไม่น้อยกว่า 200 บริษัท" <persName>นายบุญรักษ์</persName> กล่าวและว่า งานนี้เป็นคนละงานกับไอซีที เอ็กซ์โป ของกระทรวงไอซีทีที่จัดต่อเนื่องมาทุกปี แต่ปีนี้ได้ประกาศเลื่อนไปไม่มีกำหนด เมื่อกระทรวงเลื่อน เอกชนต้องเดินหน้าต่อ โดยไม่ได้ใช้ชื่องานของกระทรวง และเชิญนายกรัฐมนตรีมาเป็นประธานและองค์ปาฐก</p>
<p><persName>นายสือ ล้ออุทัย</persName> ปลัดกระทรวงไอซีที กล่าวว่า กระทรวงมีหนังสือวันที่ 1 กรกฎาคม ที่ผ่านมา เลื่อนจัดงานไอซีที เอ็กซ์โป 2009 ออกไปอย่างไม่มีกำหนด จากเดิมจะจัดวันที่ 4 สิงหาคมนี้ โดยแจ้งไปยังบริษัท ปิโก้, อิมแพ็ค อารีน่า และบริษัทต่างๆ ที่กระทรวงเคยทำหนังสือเชิญชวนร่วมงานแล้ว ทั้งนี้ เมื่อพิจารณาจากเวลาที่เหลืออยู่เพียงเดือนเดียว กระทรวงไม่พร้อมจัดงานทันตามกำหนดอย่างแน่นอน และยืนยันว่าไม่มีหนังสือจากกระทรวงสั่งห้ามหน่วยงานในสังกัดสนับสนุนงานเอ็กซ์โปของเอกชน เพราะอย่างไรก็เป็นงานไอซีทีของประเทศ</p></body>
</news>
