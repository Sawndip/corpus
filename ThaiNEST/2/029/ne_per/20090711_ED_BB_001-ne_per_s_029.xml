<teiHeader>
<fileDesc>
<titleStmt>
  <title>แฮปปี้ชูบริการโทรผิดไม่คิดตังค์ รักษาฐานลูกค้าใจดี 8.7 ล้านราย  </title>
  <author>พรหมเมศร์ ศิริสุขวัฒนานนท์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-11 19:04:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090711/59050/%e0%b9%81%e0%b8%ae%e0%b8%9b%e0%b8%9b%e0%b8%b5%e0%b9%89%e0%b8%8a%e0%b8%b9%e0%b8%9a%e0%b8%a3%e0%b8%b4%e0%b8%81%e0%b8%b2%e0%b8%a3%e0%b9%82%e0%b8%97%e0%b8%a3%e0%b8%9c%e0%b8%b4%e0%b8%94%e0%b9%84%e0%b8%a1%e0%b9%88%e0%b8%84%e0%b8%b4%e0%b8%94%e0%b8%95%e0%b8%b1%e0%b8%87%e0%b8%84%e0%b9%8c-%e0%b8%a3%e0%b8%b1%e0%b8%81%e0%b8%a9%e0%b8%b2%e0%b8%90%e0%b8%b2%e0%b8%99%e0%b8%a5%e0%b8%b9%e0%b8%81%e0%b8%84%e0%b9%89%e0%b8%b2%e0%b9%83%e0%b8%88%e0%b8%94%e0%b8%b5-8.7-%e0%b8%a5%e0%b9%89%e0%b8%b2%e0%b8%99%e0%b8%a3%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>แฮปปี้ชูบริการโทรผิดไม่คิดตังค์ รักษาฐานลูกค้าใจดี 8.7 ล้านราย</headline>
<lead>ดีแทคชูอันดับหนึ่งให้บริการซีอาร์เอ็มพรีเพด ผู้ใช้บริการใจดี 8.7ล้านราย ช่วยรักษายอดลูกค้าลดยอดการยกเลิกบริการ เปิดบริการ“โทรผิดไม่คิดตังส์"</lead>
<neck></neck>
<body><p><persName>นายธนา เธียรอัจฉริยะ</persName> รองประธานเจ้าหน้าที่บริหารกลุ่มงานพาณิชย์ บมจ.โทเทิ่ล แอ็คเซส คอมมูนิเคชั่น (ดีแทค) กล่าวว่า การบริหารความสัมพันธ์ลูกค้า (ซีอาร์เอ็ม) เป็นหนึ่งในการแข่งขันในช่วงครึ่งปีแรกที่ผ่านมา เพื่อรักษาฐานลูกค้า เพราะตลาดผู้ใช้บริการเริ่มเต็มแล้ว ซึ่งที่ผ่านมาดีแทคเปิดบริการ ใจดี มาอย่างต่อเนื่อง เป็นจุดแข็งที่ช่วยลดยอดการยกเลิกบริการของดีแทค ซึ่งปัจจุบันดีแทคมีลูกค้าแฮปปี้ที่ใช้บริการ "ใจดี" ประมาณ 8.7 ล้านราย ถือว่ามากที่สุดในตลาดผู้ให้บริการมือถือ </p>
<p>ช่วงไตรมาสแรกที่ผ่านมา ยอดการยกเลิกบริการลดลง แม้ว่าแฮปปี้จะทำตลาดเพิ่มจำนวนลูกค้าได้น้อยลงจากสภาพตลาดที่เริ่มเต็ม แต่ในภาพรวมยังเติบโต โดยเฉลี่ยมีการเพิ่มของลูกค้าใหม่ ประมาณ 1.3 ล้านราย และมีการยกเลิกประมาณ 1.1 ล้านราย เท่ากับว่ามียอดลูกค้าใหม่ประมาณ 1 - 2 แสนรายต่อเดือน แสดงให้เห็นว่าการแข่งขันครึ่งปีที่ผ่านมา เป็นการแข่งด้านซีอาร์เอ็ม เพื่อรักษายอดลูกค้าและแย่งชิงลูกค้าที่มีการยกเลิกบริการ </p>
<p>ทั้งนี้ คาดว่าต่อเดือนหนึ่งจะมีการยอดลูกค้ารวมในตลาดที่ยกเลิกบริการประมาณ 3 ล้านราย และประมาณ 70% จะกลับไปใช้ผู้ให้บริการรายเดิม </p>
<p>ล่าสุด แฮปปี้เปิดบริการใจดีใหม่ “ โทรผิดไม่คิดตังค์ ” เป็นใจดีอันดับที่ 7 ที่ออกมา ถ้าโทรผิด เครือข่ายใดก็ได้ โทรศัพท์มือถือหรือโทรศัพท์บ้านก็ได้ ใช้เวลาไม่เกิน 1 นาที ให้กด *100 จะได้รับเอสเอ็มเอสจากระบบคืนเงินค่าโทรให้ โดยให้บริการคืนเงินได้เดือนละ 2 ครั้ง และในอนาคตอาจจะเพิ่มจำนวนคืนเงินการโทรผิดให้ ถือเป็นอีกหนึ่งบริการใจดีแบบบ้านๆ ที่ต่างจากผู้ให้บริการรายอื่น ที่เน้นความมีระดับ หรือเน้นการบันเดิ้ลบริการ </p>
<p>ส่วนบริการซีอาร์เอ็มของดีแทค โพสต์เพด ยอมรับว่ายังเป็นรองเจ้าตลาดที่ทุ่มงบมากมายกับการสร้างบริการพรีวิเลจ แต่ดีแทคกำลัง หาแนวทางที่แตกต่าง โดยมี 2 แนวคิด คือ 1. ความเป็นส่วนตัว เพราะลูกค้าที่ใช้บริการโพสต์เพดต้องการความเป็นส่วนตัวสูงกว่า และ 2. ความโปร่งใส เช่น การคำนวณค่าบริการตรงทุกบาททุกสตางค์ ไม่มีการปัดยอด ซึ่งอยู่ระหว่างการพัฒนาระบบการเงินอยู่</p>
<p>ครึ่งปีหลังแข่งลดต้นทุน</p>
<p><persName>นาย ธนา</persName> กล่าวต่อไปว่า ในครึ่งปีหลังการแข่งขันจะเน้นที่การลดต้นทุนเป็นหลัก เพราะเศรษฐกิจไม่ดี มีปัจจัยลบมากระทบความเชื่อมั่นมากมาย การสร้างรายได้ทำได้ยาก ดังนั้นต้องหันมาลดต้นทุนแทน แต่ไม่ได้มีการปลดหรือเลิกจ้างคน เห็นได้จากในไตรมาสแรก ทั้งเอไอเอสและดีแทค ลดต้นทุนและค่าใช้จ่ายอย่างเห็นได้ชัดและมีแนวโน้มลดมากขึ้นอีก </p>
<p>ส่วนการแข่งขันอื่นๆ ทุกอย่างจะอยู่ในกรอบเดิมๆ แต่พยายามสร้างสีสันเพื่อกระตุ้นตลาด คู่แข่งอาจจะออกโปรโมชั่นที่ปรับได้ตามการใช้งาน แต่ดีแทคจะเน้นออกโปรโมชั่นใหม่อย่างต่อเนื่อง เพราะคนขายชอบให้มีโปรโมชั่นใหม่ สามารถทำตลาดและขายได้ง่ายกว่า เป็นแนวทางที่แตกต่าง </p>
<p>“ ก่อนหน้านี้ แฮปปี้ออกซิมโก๊ะตี๋ จริงๆ ไม่ได้แตกต่างจากซิมประหยัดก่อนหน้านี้เลย แต่เป็นการสร้างกิมมิคให้กับบริการ มีการหยิบคาแร็กเตอร์มาใช้ ก็สามารถทำการตลาดได้ดี มีผู้ใช้สนใจเปลี่ยนและเปิดบริการใหม่มาก ” <persName>นายธนา</persName> กล่าว </p>
<p>ทั้งนี้ การแข่งขันใหม่ๆ จะเกิดขึ้นต่อเมื่อคณะกรรมการกิจการโทรคมนาคมแห่งชาติ (กทช.) ให้ใบอนุญาต 3 จี ยังไม่เห็นแนวโน้มว่าได้ในปีหน้า ซึ่งมองในมุมที่ดีคือ ไม่มีคู่แข่งรายใหม่ในตลาด แต่อุตสาหกรรมก็ไม่เดินหน้า</p>
<p>3 จีช่วงแรกยังไม่ใช่รายได้หลัก</p>
<p>ด้าน<persName>นายทอเร่ จอห์นเซ่น</persName> ประธานเจ้าหน้าที่บริหาร ของดีแทค กล่าวว่า ถ้าไม่มี 3 จี ผู้ให้บริการก็ยังเดินหน้าให้บริการต่อได้ สร้างรายได้จากการให้บริการได้ เพราะถ้าพิจารณาแล้วในช่วงแรก 3 จี จะเป็นสัดส่วนรายได้ประมาณ 15% ของรายได้รวมเท่านั้น แต่ 3 จี จะมาเติมเต็มประสบการณ์ และเป็นวิวัฒนาการของเทคโนโลยีที่ต้องก้าวต่อไป </p>
<p>ในระหว่างที่ยังไม่มี 3 จี ดีแทคจะ มุ่งเน้นการให้บริการเอดจ์ ในส่วนของบริการสื่อสารข้อมูล ตอนนี้อยู่ระหว่างการพัฒนาบริการในขั้นต่อไป และไม่จำเป็นต้องโฆษณาว่าดี แต่ให้ลูกค้าใช้บริการจริงๆ สัมผัสว่าดีกว่าคู่แข่ง สร้างการตลาดแบบปากต่อปาก </p>
<p>“ ดีแทคมีโครงข่ายครอบคลุมเป็นรองเอไอเอส เพราะไม่มีคลื่นความถี่ 900 สำหรับให้บริการด้านเสียง แต่ดีแทคก็มีคลื่น 1800 ที่ให้บริการด้านดาต้าได้ดี ” <persName>นายจอห์นเซ่น</persName> กล่าว</p>
<p>บริหารช่องทางหนี้เสียลด</p>
<p><persName>นายธนา</persName> กล่าวต่อว่า หนี้เสียของดีแทค ตั้งแต่ต้นปี มีประมาณ 5% ของรายได้จากบริการโพสต์เพด ซึ่งคิดเป็น 35% ของรายได้รวม เท่ากับว่ามีสัดส่วนที่น้อยมาก แม้ว่าเศรษฐกิจจะไม่ดี แต่ดีแทคได้ คาดการณ์ไว้แล้ว และมีการปรับปรุงช่องทางการหาลูกค้าใหม่ๆ ที่เน้นลงในรายละเอียดมากขึ้น เพื่อลดอัตราหนี้เสียลง ซึ่งตอนนี้ก็มีแนวโน้มจะลดลงต่ำกว่า 5% ด้วย </p>
<p>จากเดิมก่อนหน้านี้ มีหนี้เสียสูง 7-8% เป็นผลมาจากการแข่งขันแจกซิม ทำให้ยอดหนี้เสียเพิ่มสูงขึ้นไปด้วย เป็นการทำตลาดที่ผิดๆ และเป็นบทเรียนให้ทุกผู้ให้บริการว่าจะไม่มีการแจกซิมอีก </p>
<p>ส่วนการตัดบริการลูกค้าที่ค้างชำระค่าบริการ ดีแทคไม ได้มีการเปลี่ยนระยะเวลาให้สั้นลง ถ้าลูกค้าค้างชำระเกิน 2 เดือนจึงจะมีการตัดบริการ โดยช่วงแรกจะยังให้สามารถรับสายได้ แต่ไม่สามารถโทรออกได้ เพื่อเป็นสัญญาณเตือนให้รีบไปชำระค่าบริการที่ค้างอยู่ ก่อนที่จะถูกตัดบริการจริง และถ้ามีการตัดบริการก็สามารถต่อใหม่ได้โดยการชำระเงิน และไม่ต้องเสียค่าธรรมเนียม 107 บาทด้วย </p></body>
</news>
