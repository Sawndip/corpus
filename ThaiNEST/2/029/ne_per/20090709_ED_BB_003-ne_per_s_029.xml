<teiHeader>
<fileDesc>
<titleStmt>
  <title>อุตฯมือถือพ้นกับดักศก.ครึ่งปีแรก อานิสงส์ไอโฟน-ตลาดเอเชีย  </title>
  <author>กิ่งกาญจน์ ตรียงค์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/global/20090709/58034/%e0%b8%ad%e0%b8%b8%e0%b8%95%e0%b8%af%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b8%9e%e0%b9%89%e0%b8%99%e0%b8%81%e0%b8%b1%e0%b8%9a%e0%b8%94%e0%b8%b1%e0%b8%81%e0%b8%a8%e0%b8%81.%e0%b8%84%e0%b8%a3%e0%b8%b6%e0%b9%88%e0%b8%87%e0%b8%9b%e0%b8%b5%e0%b9%81%e0%b8%a3%e0%b8%81-%e0%b8%ad%e0%b8%b2%e0%b8%99%e0%b8%b4%e0%b8%aa%e0%b8%87%e0%b8%aa%e0%b9%8c%e0%b9%84%e0%b8%ad%e0%b9%82%e0%b8%9f%e0%b8%99-%e0%b8%95%e0%b8%a5%e0%b8%b2%e0%b8%94%e0%b9%80%e0%b8%ad%e0%b9%80%e0%b8%8a%e0%b8%b5%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>อุตฯมือถือพ้นกับดักศก.ครึ่งปีแรก อานิสงส์ไอโฟน-ตลาดเอเชีย</headline>
<lead>กระแสไอโฟนฟีเวอร์ส่งผลดีลควบรวมกิจการในกลุ่มเทคโนโลยีและสื่อที่ เกี่ยวกับมือถือครึ่งปีแรกคึกคัก พร้อมเปิดโอกาสสร้างธุรกิจให้แก่บริษัทเกิดใหม่</lead>
<neck></neck>
<body><p>เว็บไซต์ข่าวต่างประเทศ รายงานว่า เทคโนโลยีโทรศัพท์เคลื่อนที่ และแอพพลิเคชั่น กำลังขับเคลื่อนให้เกิดดีลควบรวมกิจการระลอกใหม่ โดยช่วงครึ่งปีแรกที่ผ่านมา เฉพาะในสหรัฐมีประกาศควบรวมกิจการด้านนี้แล้วถึง 16 ดีล</p>
<p>ยอดควบรวมเพิ่ม46%</p>
<p>กลุ่ม จอร์แดน เอ็ดมินสตัน บริษัทด้านการลงทุนในสหรัฐ เปิดเผยว่า ช่วงดังกล่าวกิจกรรมที่เกี่ยวกับการควบรวมกิจการในกลุ่มเทคโนโลยีและสื่อ ด้านมือถือเพิ่มขึ้น 46% โดยกลุ่มเทคโนโลยีมือถือนั้น สัดส่วนหลักๆ มาจากการซื้อกิจการ โดยไอเอซี และอะเมซอน เพื่อเข้าไปลงทุนพัฒนาแอพพลิเคชั่นสำหรับไอโฟน ซึ่งเมื่อเดือนที่ผ่านมา อะเมซอน ก็เพิ่งเข้าไปซื้อสแนปเทลล์ ผู้พัฒนาโซลูชั่นด้านโฆษณาและการทำตลาดผ่านมือถือ</p>
<p>นอกจากนี้ กลุ่มที่กำลังมาแรงไม่แพ้กัน ได้แก่ การเข้าไปลงทุนด้านเครือข่ายสังคมบนมือถือ และคอนเทนท์สำหรับมือถือ</p>
<p>อย่างไรก็ตาม กลุ่มที่เกิดการควบรวมกิจการอย่างคึกคักที่สุด ยังคงเป็นการซื้อขายกิจการในกลุ่มเทคโนโลยีและสื่อออนไลน์ ด้วยมูลค่ารวม 1.3 พันล้านดอลลาร์ จากจำนวน 84 ดีล</p>
<p>การซื้อขายกิจการดังกล่าว มาจากทั้งฟากที่เป็นเทคโนโลยีใหม่ๆ และบริษัทสื่อที่อยู่ในกลุ่ม "โอลด์ มีเดีย" รวมถึงบริษัทการเงิน ที่ต้องการขยายการลงทุนเข้าสู่คอนเทนท์สื่อออนไลน์ เว็บไซต์เครือข่ายสังคม เกม เว็บไซต์หางาน และอีคอมเมิร์ซ</p>
<p>ไอโฟนจุดพลุเกิดดีลใหม่ๆ</p>
<p>รายงาน ข่าว กล่าวว่า บทบาทไอโฟนนอกเหนือจากการจุดพลุให้เกิดดีลควบรวมกิจการใหม่ๆ ด้านการพัฒนาแอพพลิเคชั่นแล้ว ยังเปิดโอกาสให้บริษัทหน้าใหม่ๆ มีโอกาสแจ้งเกิดในวงการมากขึ้น เพราะมีกลุ่มนักลงทุนพร้อมเข้าไปสนับสนุน</p>
<p>ล่าสุด ChubbyBrain ซึ่งเป็นแหล่งข้อมูลข่าวสารสำหรับบรรดานักลงทุนและบริษัทเกิดใหม่ ได้ออกมาเปิดเผยว่า ช่วงเวลาเกือบ 2 ปีนับตั้งแต่ไอโฟนออกวางตลาด กลุ่มลงทุน (เวนเจอร์ แคปปิตอล) ได้เทเงินสนับสนุนมากกว่า 100 ล้านดอลลาร์ เข้าไปยังบริษัทเกิดใหม่ที่เป็นผู้พัฒนาแอพพลิเคชั่นรองรับไอโฟน จำนวน 17 แห่ง</p>
<p>ทั้งนี้ การลงทุนโดยเฉลี่ยสำหรับบริษัทเกิดใหม่กลุ่มนี้อยู่ที่รายละ 4.6 ล้านดอลลาร์ อย่างไรก็ตาม มีบางรายที่ได้รับการสนับสนุนด้านเงินทุนถึง 15.5 ล้านดอลลาร์</p>
<p>ปัจจุบันคาดกันว่าเว็บไซต์จำหน่ายแอพพลิเคชั่น (แอพ สโตร์) ของแอ๊ปเปิ้ล เป็นแหล่งรวมแอพพลิเคชั่นถึงมากกว่า 50,000 แอพพลิเคชั่น</p>
<p>เอเชียแปซิฟิกโตสวนศก.</p>
<p>ขณะที่บริษัทวิจัยชื่อดัง โอวุ่ม เปิดเผยรายงานตลาดโทรศัพท์มือถือภูมิภาคเอเชียแปซิฟิก ว่า จะเติบโตแตะ 290 พันล้านดอลลาร์ในปี 2554 สวนทางตลาดทั่วโลกที่อยู่ในภาวะชะลอตัว</p>
<p>อย่างไรก็ตาม ด้านประมาณการเติบโตของรายได้นั้นจะปรับตัวลงจาก 10% มาอยู่ที่ 8% ขณะที่อัตราเติบโตรายได้เฉลี่ยต่อปี ยังคงรักษาระดับที่ 6.6% ไปถึงปี 2556</p>
<p><persName>นายนาธาน เบอร์ลีย์</persName> นักวิเคราะห์ของโอวุ่ม ระบุว่า ตลาดมือถือในเอเชียได้รับผลกระทบจากภาวะเศรษฐกิจชะลอตัวไม่มากนัก เนื่องจากมีตลาดจีนและอินเดียช่วยขับเคลื่อนรายได้จากบริการมือถือให้เติบโตต่อเนื่อง</p>
<p>พร้อมกันนี้ โอวุ่ม คาดการณ์ว่า ภายในปี 2557 ผู้ให้บริการมือถือของเอเชียแปซิฟิกจะมีรายได้จากบริการแตะหลัก 326 พันล้านดอลลาร์</p>
<p>ยอดใช้มือถือ6.42พันล้าน</p>
<p>โอวุ่ม เปิดเผยตัวเลขประมาณการว่า ภายในปี 2557 ยอดใช้มือถือทั่ว โลกจะอยู่ที่ 6.42 พันล้านราย เติบโต 59% จากปี 2551 โดยจีนและอินเดียจะมีสัดส่วนรวมกันถึง 30% ด้วยจำนวนเลขหมาย 76% และ 69% ต่อประชากรรวม ตามลำดับ ขณะที่จำนวนผู้ใช้มือถือเอเชียเพิ่มสัดส่วนเป็น 78% และจะยังคงรักษาระดับนี้ต่อไป เนื่องจากมีแนวโน้มการใช้หลายซิม และบริการด้านข้อมูลมากขึ้น</p>
<p>อย่างไรก็ตาม ในแง่รายได้ต่อเลขหมายมีแนวโน้มลดลง โดยจะเติบโตเพียง 40% ระหว่างปี 2551-2557 สวนทางกับยอดใช้มือถือที่ ขยายตัวในสัดส่วน 80% นอกจากนี้ แม้จำนวนนาทีในการโทรออกจะเพิ่มขึ้น 155% แต่รายได้จากบริการเสียงกลับโตเพียง 20% แม้จะยังคงเป็นตัวสร้างรายได้หลักประมาณ 66% ให้กับบริการมือถือในภูมิภาคนี้</p>
<p>ด้าน <persName>นายสตีเว่น ฮาร์ทลีย์</persName> นักวิเคราะห์อาวุโส ของโอวุ่ม กล่าวว่า เครือข่ายที่มีประสิทธิภาพ และราคาที่ช่วยให้แข่งขันได้ จะเป็นสองปัจจัยสำคัญ ท่ามกลางภาวะที่ตลาดอิ่มตัวอย่างมาก และรายได้ต่อเลขหมายจากตลาดเกิดใหม่อยู่ในระดับต่ำ</p></body>
</news>
