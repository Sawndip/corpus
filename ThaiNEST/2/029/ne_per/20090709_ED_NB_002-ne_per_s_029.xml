<teiHeader>
<fileDesc>
<titleStmt>
  <title>กทช. เปิดศูนย์ Call Center 1200 รับเรื่องร้องเรียนเกี่ยวกับบริการโทรคมนาคม  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255207080125&tb=N255207  </bibl>
</sourceDesc>
</fileDesc>
</teiHeader>
<news>
<headline>กทช. เปิดศูนย์ Call Center 1200 รับเรื่องร้องเรียนเกี่ยวกับบริการโทรคมนาคม</headline>
<lead>สำนักงานคณะกรรมกิจการโทรคมนาคมแห่งชาติ หรือ สำนักงาน กทช. จัดตั้งศูนย์ Call Center 1200 เพื่อรับเรื่องร้องเรียนเกี่ยวกับบริการโทรคมนาคม รักษาผลประโยชน์ของผู้บริโภคในกิจการโทรคมนาคม</lead>
<neck></neck>
<body><p><persName>นายฐากร ตัณฑสิทธิ์</persName> รองเลขาธิการคณะกรรมการกิจการโทรคมนาคมแห่งชาติ กล่าวว่า ศูนย์ Call Center 1200 จัดตั้งขึ้นโดยมีวัตถุประสงค์หลักเพื่อรับเรื่องร้องเรียนเกี่ยวกับบริการ โทรคมนาคม รักษาผลประโยชน์ของผู้บริโภคในกิจการโทรคมนาคม นอกจากนั้นยังช่วยสนับสนุนการทำหน้าที่ในภารกิจต่าง ๆ ของสำนักงาน กทช. ศูนย์ Call Center 1200 ของสำนักงาน กทช. มีบุคลากรที่มีคุณภาพและมีทักษะความสามารถการให้บริการได้อย่างมีมาตรฐาน มีความสะดวก รวดเร็ว เอาใจใส่ทุกเรื่องกับปัญหาที่ประชาชนร้องเรียนมา และช่วยประสานงานไปยังหน่วยงานที่เกี่ยวข้องทั้งภาครัฐและภาคเอกชน </p>
<p>รองเลขาธิการ กทช. กล่าวอีกว่า ขั้นต่อไป สำนักงาน กทช. จะพัฒนาให้ผู้พิการหรือผู้ด้อยโอกาส สามารถใช้บริการของศูนย์ Call Center 1200 ได้เท่าเทียมกับคนปกติ โดยในอนาคตจะจัดทำเว็บไซต์ วีดีโอแช็ท ขึ้นมารองรับ ซึ่งสามารถใช้ภาษามือในการติดต่อสื่อสารกับเจ้าหน้าที่ศูนย์ Call Center 1200 ได้ และสามารถติดต่อกับผู้ที่อยู่ห่างไกลผ่านทางวิทยุสื่อสารได้ในกรณีที่มีความ จำเป็นด้วย </p>
<p>ประชาชนที่มีปัญหา ในการใช้บริการโทรคมนาคม ไม่ว่าจะเป็น อินเทอร์เน็ต โทรศัพท์บ้าน โทรศัพท์มือถือ สามารถแจ้งปัญหา และร้องเรียนมายัง Call Center 1200 หรือ โทรสาร 0-2271-3516 และที่ E-mail : 1200@ntc.or.th </p></body>
</news>
