<teiHeader>
<fileDesc>
<titleStmt>
  <title>“กรมคุก” งดจัดเยี่ยมญาติใกล้ชิด หวั่นญาตินำหวัด 09 แพร่นักโทษ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-10 17:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000078097  </bibl>
</sourceDesc>
</fileDesc>
</teiHeader>
<news>
<headline>“กรมคุก” งดจัดเยี่ยมญาติใกล้ชิด หวั่นญาตินำหวัด 09 แพร่นักโทษ</headline>
<lead>กรมราชทัณฑ์สั่งงดจัดงานพบญาติใกล้ชิดทุกเรือนจำ หวั่นญาติเป็นพาหะนำไข้หวัดสายพันธุ์ใหม่ 2009 เข้ามาแพร่ระบาด พร้อมจับตานักโทษต้องสงสัยหากมีอาการให้แยกตรวจทันที</lead>
<neck></neck>
<body><p>วันนี้ (10 ก.ค.) ที่กรมราชทัณฑ์ <persName>นายธนพัฒน์ จันทรปรรณิก</persName> รองอธิบดีกรมราชทัณฑ์ ฝ่ายปฏิบัติการ กล่าวถึงมาตรการป้องกันการแพร่ระบาดโรคไข้หวัดสายพันธุ์ใหม่ 2009 ภายในเรือนจำและทัณฑสถานทั่วประเทศว่า ในวันนี้กรมราชทัณฑ์ได้ส่งหนังสือเวียน ฉบับที่ 2 ไปตามเรือนจำและทัณฑสถานทุกแห่งทั่วประเทศ ให้เข้มงวดกวดขันในการป้องกันการแพร่ระบาดของโรคไข้หวัดสายพันธุ์ใหม่ 2009 โดยเฉพาะญาติจะต้องผ่านการตรวจวัดไข้ก่อน รวมทั้งนักโทษเข้าใหม่จะต้องตรวจสุขภาพทุกราย หากรายใดพบมีไข้ก็ควรกักตัวไว้ เพื่อดูอาการห้ามส่งเข้าไปปะปนกับนักโทษรายอื่นในเรือนจำเด็ดขาด รวมทั้งให้จับตานักโทษเก่าที่อยู่ในเรือนจำเป็นกรณีพิเศษ หากนักโทษรายใดน่าสงสัยให้จับแยกออกมาตรวจทันที</p>
       
       <p><persName>นายธนพัฒน์</persName>กล่าวต่อไปว่า ส่วนกรณีที่บางเรือนจำเตรียมจัดงานพบญาติใกล้ชิดได้มีคำสั่งให้ระงับไว้ชั่วคราวก่อน เนื่องจากสถานการณ์การแพร่ระบาดของโรคยังไม่น่าไว้ใจ เกรงว่าญาติจะเป็นพาหะนำโรคเข้ามาติดนักโทษภายในเรือนจำได้ และหากสถานการณ์การแพร่ระบาดของโรคเข้าสู่สภาวะปกติก็จะอนุญาตให้จัดงานได้ ทั้งนี้ สำหรับเรือนจำที่จะต้องเข้มงวดมากเป็นพิเศษ คือ เรือนจำแรกรับที่ต้องรับนักโทษรายใหม่ๆ เข้ามา เช่นในพื้นที่ส่วนกลางคือเรือนจำพิเศษกรุงเทพ</p>
       
       <p>ด้าน <persName>นพ.จอน เลอวิทย์วรพงษ์</persName> ผอ.ทัณฑสถานโรงพยาบาลราชทัณฑ์ กล่าวว่า สถานการณ์การแพร่ระบาดของโรคไข้หวัดสายพันธุ์ใหม่ 2009 นี้ พบว่าขณะนี้สถานการณ์ภายนอกยังไม่น่าไว้วางใจ มีการสั่งปิดโรงเรียนกวดวิชา ร้านเกมหลายแห่ง ทางกรมราชทัณฑ์จึงได้ออกมาตรการป้องกันในการเฝ้าระวังไม่ให้โรคนี้เข้าไปแพร่ระบาดในเรือนจำ ในส่วนของโรงพยาบาลขณะนี้ยังไม่พบนักโทษป่วยเป็นไข้หวัดสายพันธุ์นี้ ส่วนใหญ่ป่วยเป็นไข้หวัดธรรมดา ประมาณ 2-3 รายเท่านั้น และได้รักษาจนหายและส่งตัวกลับเข้าเรือนจำไปแล้ว</p>
       
       <p>อย่างไรก็ตาม ขณะนี้ทางโรงพยาบาลราชทัณฑ์ก็ได้รับการสนับสนุนผ้าปิดปากจากกระทรวงสาธารณะสุข ให้นำแจกจ่ายให้แก่เจ้าหน้าที่และนักโทษ ที่อยู่ภายในเรือนจำทั่วประเทศแล้ว นอกจากนี้ยังได้สั่งให้เจ้าหน้าที่ผู้คุมช่วยสังเกตอาการนักโทษที่ดูแลอยู่หากรายใดต้องสงสัยให้รีบแยกออกมาทันที</p></body>
</news>
