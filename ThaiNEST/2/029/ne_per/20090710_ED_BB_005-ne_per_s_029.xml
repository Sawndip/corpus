<teiHeader>
<fileDesc>
<titleStmt>
  <title>เอแบคผุดเวอร์ชวลอีคอมเมิร์ซสานอี-ยู  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/10/news_29080145.php?news_id=29080145  </bibl>
</sourceDesc>
</fileDesc>
</teiHeader>
<news>
<headline>เอแบคผุดเวอร์ชวลอีคอมเมิร์ซสานอี-ยู</headline>
<lead>เอแบคทุ่มกว่า 30 ล้านเนรมิต “อียูนิเวอร์ซิตี้” สานต่อเฟส 2 เพิ่มร้านค้าอีคอมเมิร์ซแบบเวอร์ชวล ตั้งเป้ามูลค่าซื้อขาย 10 ล้านบาท พร้อมดึงเอไอเอส ร่วมให้บริการระบบชำระเงินผ่านมือถือ เช็คเกรด ตารางเรียนด้วยบริการ “เอยู ยูทาวน์ ซิม” พร้อมโทรฟรี</lead>
<neck></neck>
<body><p><persName>น.ส.มาลิวร เตียนโพธิ์ทอง</persName> กรรมการผู้จัดการบริษัท มาโช บิส จำกัด ผู้ดูแลด้านการตลาดโครงการยูทาวน์ (UTown) ของมหาวิทยาลัยอัสสัมชัญ (เอแบค) กล่าวว่า หลังจากเอแบคเปิดตัวเว็บไซต์โลกเสมือนจริง www.utown.in.th ไปเมื่อปี 2551 วันนี้ได้พัฒนาต่อยอดถึงเฟส 2 โดยเพิ่มร้านค้าอีคอมเมิร์ซภายในเว็บไซต์</p>
<p>พร้อมดึงเอไอเอสร่วมให้บริการเอยู ยูทาวน์ ซิม แพ็คเกจซิมให้นักศึกษาใช้บริการการศึกษาผ่านมือถือ ทั้งเช็คเกรด ตารางเรียน เป็นช่องทางชำระเงินซื้อสินค้าผ่านเว็บ รวมถึงสามารถโทรฟรีในกลุ่มนักศึกษา และบุคลากรภายในมหาวิทยาลัยได้ อัตราค่าบริการรายเดือน 149 บาท</p>
<p>“เราได้ดึงพันธมิตรด้านต่างๆ เข้ามาร่วมเปิดร้านค้าในเว็บไซต์เสมือนจริง เช่น ร้านเทเลวิซของเอไอเอส ร้านบานาน่า ไอที ร้านค้าสไตล์เกาหลี โดยทุ่มงบพัฒนาเว็บ รวมเซิร์ฟเวอร์ข้อมูลต่างๆ จนถึงวันนี้ไม่ต่ำกว่า 30 ล้านบาท”</p>
<p>ปีนี้รูปแบบการขายสินค้า และบริการบนเว็บยูทาวน์ คาดว่าจะมีมูลค่าไม่ต่ำกว่า 5-10 ล้านบาท และจะมีจำนวนสมาชิกเพิ่มอีกไม่ต่ำกว่า 3 แสนราย โดยเว็บจะเปิดกว้างให้นักศึกษา คณาจารย์ เจ้าหน้าที่ในมหาวิทยาลัย สปอนเซอร์ รวมถึงบุคคลทั่วไป สามารถเข้ามาเปิดร้านอีคอมเมิร์ซได้</p>
<p>“ในอนาคตเว็บนี้ เราจะพัฒนาให้มีกิจกรรมเวอร์ชวลที่สมบูรณ์แบบ เช่น การจัดคอนเสิร์ต หรือการเปิดตัวสินค้า และบริการใหม่ๆ ที่สามารถใช้สถานที่บนโลกเสมือนจริงแห่งนี้ได้”</p>
<p><persName>นายสินติธร บุญเจือ</persName> ผู้อำนวยการศูนย์บริการสารสนเทศ ม.อัสสัมชัญ กล่าวว่า เฟสที่สองนี้ ถือเป็นเวอร์ชวล คอมมูนิตี้สมบูรณ์แบบมากขึ้น เป็นสติวเดนท์ โซเชียล เน็ตเวิร์คกิ้ง ส่งผลให้เว็บยูทาวน์เป็นสังคมออนไลน์ 3 มิติเสมือนจริงของนักศึกษาที่สมบูรณ์แบบที่สุด</p>
<p>ขณะที่ <persName>นายสมชัย เลิศสุทธิวงศ์</persName> รองกรรมการผู้อำนวยการ สายงานการตลาดเอไอเอส กล่าวว่า ความร่วมมือครั้งนี้ถือเป็นการสานต่อกลยุทธ์อินดัสตรี คอนเวอร์เจนซ์ของเอไอเอส เป็นการนำอุตสาหกรรมอื่นเข้ามาผนวกกับนวัตกรรมมือถือ เช่น ที่ผ่านมาเอไอเอสได้จับมือกับธนาคารเปิดให้บริการ โมบาย แบงกิ้ง หรือจับมือกับผู้นำความบันเทิงให้บริการผ่านมือถือ เป็นต้น</p>
<p>เขาเห็นว่า สถาบันการศึกษายังเป็นตลาดใหม่ที่เพิ่มเริ่ม และเอไอเอสก็กำลังพัฒนาโมบาย เอ็ดดูเคชั่น เพื่อตอบโจทย์กลุ่มนี้ นอกจากเอแบคแล้ว ยังทำให้หลายมหาวิทยาลัย เช่น รามคำแหง เกษตรศาสตร์ มหาสารคาม คาดว่าปีนี้จะกระจายเพิ่มครอบคลุมกว่า 100 มหาวิทยาลัยทั่วประเทศ</p>
<p>“ที่ผ่านมา หากดูในตลาดมือถือที่เน้นการใช้แอพพลิเคชั่น เอไอเอสมีส่วนแบ่งตลาดนี้ไม่ต่ำกว่า 90% ขณะที่การใช้มือถือแบบทั่วไป เอไอเอส ทรู และดีแทคส่วนแบ่งการตลาดจะเท่าๆ กัน คือประมาณ 30%”</p>
<p>“เอยู ยูทาวน์ ซิม” นี้ เอไอเอสได้พัฒนาเทคโนโลยี Dynamic Sim Tool Kit (DSTK) ฝังไว้ในซิมการ์ด และสร้างเป็นเมนูเพื่อให้นักศึกษาได้รับ และเข้าถึงข้อมูลการศึกษา ทั้งข่าวสารของมหาวิทยาลัย ผลสอบ ตารางเรียน เช็คห้องเรียน โดยอนาคตจะพัฒนาให้ใช้อีเลิร์นนิ่งผ่านทีวีออนโมบายได้ด้วย</p>
<p>รวมทั้งจัดสินค้าราคาพิเศษให้นักศึกษา เช่น ซูเปอร์ 3จี แอร์การ์ด แบล็คเบอรี่ แอนดรอยด์ พาวเวอร์โฟน โดยซื้อผ่านร้านเทเลวิซ ในเว็บยูทาวน์ได้</p></body>
</news>
