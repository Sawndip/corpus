<teiHeader>
<fileDesc>
<titleStmt>
  <title>เอกชนรวมพลังจัดเอ็กซ์โป หลังไอซีทีเลื่อนไม่มีกำหนด  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/08/news_29066586.php?news_id=29066586  </bibl>
</sourceDesc>
</fileDesc>
</teiHeader>
<news>
<headline>เอกชนรวมพลังจัดเอ็กซ์โป หลังไอซีทีเลื่อนไม่มีกำหนด</headline>
<lead>เอกชนรวมพลัง 6 สมาคม 1 มูลนิธิ เดินหน้าจัดบางกอก ไอซีที แอนด์ บรอดแคสติ้ง เอ็กซ์โป 2009 ต้น ส.ค. หลังกระทรวงไอซีทีเลื่อนจัดงาน ชี้รัฐต้องไม่สร้างอุปสรรคการพัฒนา</lead>
<neck></neck>
<body><p><persName>นายบุญรักษ์ สรัคคานนท์</persName> สมาคมอุตสาหกรรมเทคโนโลยีสารสนเทศไทย (เอทีซีไอ) กล่าวว่า เอทีซีไอ ร่วมกับสมาคมโทรคมนาคมแห่งประเทศไทยในพระบรมราชูปถัมภ์ สมาคมสื่อสาธารณะแห่งประเทศไทย สมาคมเคเบิลทีวีแห่งประเทศไทย สมาคมโทรทัศน์ดาวเทียม (ประเทศไทย) สมาคมสิทธิผู้บริโภค มูลนิธิสภาวิทยาศาสตร์และเทคโนโลยีแห่งประเทศไทย และหน่วยงานที่เกี่ยวข้อง พร้อมจัดงาน “Bangkok ICT & Broadcasting EXPO 2009” พร้อมงาน Broadcasting & Contents EXPO 2009 (B&C’09) วันที่ 5-9 ส.ค.นี้ ที่อิมแพ็ค เมืองทองธานี</p>
<p>ทั้งสองงานเป็นการรวมการแสดงนวัตกรรมด้านไอซีที และอุตสาหกรรมบรอดคาสต์และคอนเทนต์ของประเทศไทยทั้งระบบ เพื่อแสดงศักยภาพความก้าวหน้าทางเทคโนโลยีและนวัตกรรมล่าสุดของอุตสาหกรรม ดังกล่าว ซึ่งมีเป้าหมายนำความล้ำหน้าของเทคโนโลยีสารสนเทศที่มีอยู่ไปใช้ขับเคลื่อน ประเทศ และก้าวเข้าสู่ความเป็นผู้นำในภูมิภาคอาเซียน คาดว่าจะมีผู้เข้าร่วมงานกว่า 2 แสนคน และมีเงินสะพัดไม่ต่ำกว่า 4 พันล้านบาท โดยส่วนหนึ่งอาจเป็นการเกิดมูลค่าต่อเนื่อง</p>
<p>การจัดงานครั้งนี้ ได้ดึงผู้เข้าร่วมแสดงจากทั้งในและต่างประเทศไม่น้อยกว่า 200 บริษัท และมีเป้าหมายให้งานนี้สร้างความเชื่อมั่นต่อนโยบายการพัฒนาไอซีทีของประเทศ อย่างต่อเนื่อง และแสดงให้เห็นถึงศักยภาพความพร้อมของประเทศไทยในการเปิดรับการพัฒนาด้านไอ ซีที</p>
<p>"งานนี้เป็นคนละงานกับไอซีที เอ็กซ์โป ของกระทรวงไอซีที ที่จัดต่อเนื่องมาทุกปี แต่ปีนี้ได้ประกาศเลื่อนไปไม่มีกำหนด ซึ่งการทำงานใหญ่ระดับนี้ สมาคมต้องเตรียมการล่วงหน้า ติดต่อหน่วยงานประเทศต่างๆ เป็นปี มีบุคคลสำคัญที่เชี่ยวชาญไอซีทีระดับโลกตอบรับเข้าร่วมงาน เช่น ประธานสมาคม World Information Technology and Services Alliance (WITSA) เมื่อกระทรวงเลื่อน เอกชนต้องเดินหน้าต่อ โดยไม่ได้ใช้ชื่องานของกระทรวง และเชิญนายกรัฐมนตรีมาเป็นประธานและองค์ปาฐก"</p>
<p>พร้อมกับระบุว่า การพัฒนาไอซีทีของประเทศ รัฐเป็นผู้กำกับดูแลได้ แต่ต้องไม่เป็นผู้สร้างอุปสรรค</p>
<p><persName>นายสือ ล้ออุทัย</persName> ปลัดกระทรวงไอซีที กล่าวว่า กระทรวงมีหนังสือวันที่ 1 ก.ค.ที่ผ่านมา เลื่อนจัดงานไอซีที เอ็กซ์โป 2009 ออกไปอย่างไม่มีกำหนด จากเดิมจะจัดวันที่ 4 ส.ค.นี้ โดยแจ้งไปยังบริษัท ปิโก้, อิมแพ็ค อารีน่า และบริษัทต่างๆ ที่กระทรวงเคยทำหนังสือเชิญชวนร่วมงานแล้ว</p>
<p>ทั้งนี้ เมื่อพิจารณาจากเวลาที่เหลืออยู่เพียงเดือนเดียว กระทรวงไม่พร้อมจัดงานทันตามกำหนดอย่างแน่นอน และยืนยันว่าไม่มีหนังสือจากกระทรวงสั่งห้ามหน่วยงานในสังกัดสนับสนุนงาน เอ็กซ์โปของเอกชน เพราะอย่างไรก็เป็นงานไอซีทีของประเทศ</p>
<p>แหล่งข่าวหน่วยงานสังกัดกระทรวงไอซีที กล่าวว่า ได้รับหนังสือแจ้งเลื่อนการจัดงานไปอย่างไม่มีกำหนดแล้ว และรับทราบเบื้องลึกว่า กระทรวงจะจัดงานไอซีที เอ็กซ์โปต่อไป แต่ปรับรูปแบบ 2 ส่วน คือ การประชุมสุดยอดผู้นำด้านไอซีทีระดับรัฐมนตรี (เอ็มไอซีที) ที่นำเสนองานไอซีที และปรับขนาดงานเล็กลง เป็น "มินิ ไอซีที เอ็กซ์โป" โดยทีมจัดงานเป็นองค์กรสื่อแห่งหนึ่ง ที่ส่งตัวแทนเข้าเป็นที่ปรึกษาหน่วยงานสังกัดไอซีทีมาระยะหนึ่งแล้ว ทั้งการเปลี่ยนแปลงนี้เพราะตกลงผลประโยชน์ให้สายการเมืองไม่ลงตัว</p></body>
</news>
