<teiHeader>
<fileDesc>
<titleStmt>
  <title>แฉตำรวจจีนสังหารอุยกูร์ 400 ศพ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090709/19838/%e0%b9%81%e0%b8%89%e0%b8%95%e0%b8%b3%e0%b8%a3%e0%b8%a7%e0%b8%88%e0%b8%88%e0%b8%b5%e0%b8%99%e0%b8%aa%e0%b8%b1%e0%b8%87%e0%b8%ab%e0%b8%b2%e0%b8%a3%e0%b8%ad%e0%b8%b8%e0%b8%a2%e0%b8%81%e0%b8%b9%e0%b8%a3%e0%b9%8c400%e0%b8%a8%e0%b8%9e.html  </bibl>
</sourceDesc>
</fileDesc>
</teiHeader>
<news>
<headline>แฉตำรวจจีนสังหารอุยกูร์ 400 ศพ</headline>
<lead>ปักกิ่ง-แฉตำรวจจีนฆ่าชาวอุยกูร์ 400 ศพ <persName>ประธานาธิบดีหู</persName>เลิกประชุมจี 8 บินกลับจีนด่วน</lead>
<neck></neck>
<body><p> <persName>นางเรบิยา คะเดียร์</persName> ประธานสภาอุยกูร์โลก ซึ่งเป็นผู้นำชาวอุยกูร์ที่ลี้ภัยอยู่ในสหรัฐ เขียนบทความลงในหนังสือพิมพ์วอลล์สตรีท เจอร์นัล เอเชีย เมื่อวันพุธ (8 ก.ค.) ระบุว่า ตำรวจจีนสังหารชาวอุยกูร์ในเหตุจลาจลที่เมืองอุรุมชี เมืองเอกของเขตปกครองตนเองซินเจียงถึง 400 คนด้วยการยิงหรือทุบตีจนตาย</p>
<p><persName>นางคะเดียร์</persName>อ้างแหล่งข่าวใน "เตอร์กิสถานตะวันออก" ซึ่งเป็นชื่อที่กลุ่มแบกแยกดินแดนเรียกภูมิภาคทางตะวันตกเฉียงเหนือของจีนว่า ความไม่สงบได้กระจายไปทั่วภูมิภาค และมีรายงานที่ไม่ได้รับการยืนยันหลายข่าวที่บ่งชี้ว่ามีชาวอุยกูร์ถูกสังหารในเมืองคัชการ์ เมืองใหญ่อีกเมืองในภูมิภาคซินเจียงกว่า 100 คน โดย<persName>นางคาเดียร์</persName>ยังได้แสดงความวิตกเกี่ยวกับการรักษาความปลอดภัยอย่างเข็มงวดที่รัฐบาลจีนเผยว่า ได้กวาดจับผู้ต้องสงสัยก่อเหตุความรุนแรงไปกว่า 1,434 คนแล้ว ก่อนจะประณามการใช้ความรุนแรงโดยฝีมือของชาวอุยกูร์มากพอๆ กับการใช้กำลังปราบปรามผู้ประท้วงรุนแรงเกินเหตุ</p>
<p> ก่อนหน้านี้ทางการจีนแถลงว่ามีผู้เสียชีวิต 156 คนจากเหตุความรุนแรงในเมืองอุรุมชีเมื่อวันอาทิตย์ที่ผ่านมา แต่ไม่ได้ระบุแน่ชัดว่า ผู้เสียชีวิตเป็นชาวจีนซึ่งเป็นชาวฮั่นหรือเป็นชาวอุยกูร์ หรือเสียชีวิตอย่างไร พร้อมกับกล่าวโทษ<persName>นางคะเดียร์</persName>ว่าปลุกปั่นยุยงให้เกิดความรุนแรง ซึ่ง<persName>นางคะเดียร์</persName>ปฏิเสธอย่างแข็งขัน</p>
<p> ส่วนสถานการณ์การประท้วงล่าสุดสงบกว่าวันที่ผ่านมา หลังจากประกาศเคอร์ฟิวในคืนวันอังคาร แต่ชาวบ้านต่างนำโทรศัพท์มือถือและคลิปวิดีโอของเหตุความวุ่นวายมาแบ่งปันกันดู และชี้ให้ดูกองเลือด ขณะที่สำนักข่าวเอเอฟพีรายงานว่า ชาวอุยกูร์ราว 200 คนพากันจับอาวุธเช่น ท่อนไม้ ท่อแป๊ป และก้อนหิน ไปประท้วงบริเวณที่ตำรวจปิดล้อมไว้เพื่อแบ่งแยกย่านที่ชาวจีนอาศัยกันอยู่อย่างหนาแน่น โดยตำรวจได้รีบย้ายนักข่าวชาวต่างชาติออกไปจากพื้นที่เพื่อป้องกันผู้สื่อข่าวเป็นประจักษ์พยานการเผชิญหน้าครั้งนี้ นอกจากนี้ยังมีเฮลิคอปเตอร์ 2 ลำปล่อยใบปลิวเรียกร้องให้ประชาชนอยู่ในความสงบด้วย</p>
<p> ขณะเดียวกัน <persName>ประธานาธิบดีหู จินเทา</persName> แห่งจีน ได้ตัดลดการประชุมสุดยอดจี 8 ที่อิตาลี และเดินทางกลับจีนในวันพุธ จากเหตุวุ่นวายในภูมิภาคซินเจียง แต่ไม่แน่ชัดว่า<persName>นายหู</persName>จะเดินทางไปเมืองอุรุมชีหรือไม่</p></body>
</news>
