<teiHeader>
<fileDesc>
<titleStmt>
  <title>"โด้"โละรถหรู3คันราคาถูกแค่11ล้าน-เสื้อทีมใหม่ขายดี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/07/09/news_29074019.php?news_id=29074019  </bibl>
</sourceDesc>
</fileDesc>
</teiHeader>
<news>
<headline>"<persName>โด้</persName>"โละรถหรู3คันราคาถูกแค่11ล้าน-เสื้อทีมใหม่ขายดี</headline>
<lead><persName>คริสเตียโน โรนัลโด</persName> นักเตะค่าตัวแพงที่สุดในโลกของรีล มาดริดแห่งสเปน บอกลาถิ่นผู้ดีแบบตัดบัวไม่เหลือเยื่อใย ด้วยการประกาศขายบ้าน และรถเก๋งสุดหรูปอร์เช่, เบนท์ลีย์ และเบนซ์ ซีคลาส ในราคาแสนถูกแค่ 1.95 แสนปอนด์ หรือประมาณ 11 ล้านบาท ส่วนเสื้อเบอร์ 9 ปักชื่อ<persName>โรนัลโด</persName> ชุดใหม่ของมาดริด ขายดีเป็นเทน้ำเทท่า หมดเกลี้ยง 2,000 ตัว ในเวลาไม่ถึง 2 ชั่วโมง</lead>
<neck></neck>
<body><p><persName>คริสเตียโน โรนัลโด</persName> ดาวเตะรายใหม่เจ้าของค่าตัว 80 ล้านปอนด์ของ "ราชันชุดขาว" รีล มาดริด ส่องแววว่าคงไม่กลับอังกฤษในอนาคตอันใกล้แน่นอน หลังจากประกาศขายรถทั้ง 3 คันที่ใช้ในอังกฤษไปเรียบร้อยแล้ว ซึ่งได้แก่ เบนท์ลีย์ คอนติเนนทัล จีที สปีด ราคา 114,950 ปอนด์ หรือราวๆ 6.3 ล้านบาท, ปอร์เช่ 911 คาร์เรรา 2 ทิปโทรนิค เอส ราคา 69,995 ปอนด์ หรือราวๆ 3.8 ล้านบาท และ เมอร์เซเดส ซี 220 ซีดีไอ ราคา 10,795 ปอนด์ หรือราวๆ 5.9 แสนบาท รวมเบ็ดเสร็จขายรถหรู 3 คันในราคาแค่ 195,740 ปอนด์ (11 ล้านบาท)</p>
<p>นอกจากนี้แหล่งข่าวที่เป็นเพื่อนสนิทของ <persName>โรนัลโด้</persName> ยังเผยกับหนังสือพิมพ์เดอะ ซัน สื่อของอังกฤษด้วยว่า ซูเปอร์สตาร์วัย 24 ปี ยังพิจารณาที่จะขายแมนชั่น ที่พักของตัวเองในย่านอัลเดอร์เลย์ เอดช์ เมืองแมนเชสเตอร์ด้วย ซึ่งราคาแมนชั่นดังกล่าวมีราคาสูงถึง 4 ล้านปอนด์ หรือราวๆ 220 ล้านบาทด้วย</p>
<p>แหล่งข่าวรายดังกล่าวกล่าวว่า "คริสเตียโน อยากจะขายรถของเขา เพราะว่ารถพวกนี้เป็นรถพวงมาลัยขวา ขณะที่สเปนเป็นรถพวงมาลาซ้าย ดังนั้นเขาจะต้องไปหารถใหม่เพื่อใช้ที่สเปน นอกจากนี้เขายังพิจารณาจะขายบ้านของเขารวมทั้งตู้เสื้อผ้าที่มีเสื้อผ้าอยู่เต็มตู้ด้วย"</p>
<p>ขณะเดียวกันมีรายงานว่า การเข้ามาของ<persName>โรนัลโด</persName> ทำให้แฟนบอลรีล มาดริด ต่างแสดงความคลั่งไคล้ปีกจอมสับขารายนี้ เมื่อมีแฟนบอลแห่ไปซื้อเสื้อหมายเลข 9 ซึ่งปักชื่อ<persName>โรนัลโด</persName> หมดเกลี้ยง 2,000 ตัว ภายในเวลาไม่ถึง 2 ชั่วโมง</p>
<p>โดยบรรดาหนังสือพิมพ์ในสเปนต่างรายงานตรงกันว่า นอกจากเสื้อจะถูกแฟนบอลแห่ซื้อไปแล้ว เสื้อเบอร์ 9 ที่มีราคาตัวละ 85 ยูโร (ประมาณ 4,250 บาท) ดังกล่าว ยังถูกมือดีขโมยไปอีก 300 ตัวด้วย เนื่องจากในร้านขายของที่ระลึกของรีล มาดริด มีคนแออัดเข้าไปแน่นขนัดเกินกว่าที่เจ้าหน้าที่จะดูแลได้ทั่วถึง</p></body>
</news>
