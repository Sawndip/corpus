<teiHeader>
<fileDesc>
<titleStmt>
  <title>จีนสั่งตัดอินเทอร์เน็ตในอูรุมฉีอ้างกันเหตุจลาจลแพร่ไปที่อื่น  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090708/19669/%e0%b8%88%e0%b8%b5%e0%b8%99%e0%b8%aa%e0%b8%b1%e0%b9%88%e0%b8%87%e0%b8%95%e0%b8%b1%e0%b8%94%e0%b8%ad%e0%b8%b4%e0%b8%99%e0%b9%80%e0%b8%97%e0%b8%ad%e0%b8%a3%e0%b9%8c%e0%b9%80%e0%b8%99%e0%b9%87%e0%b8%95%e0%b9%83%e0%b8%99%e0%b8%ad%e0%b8%b9%e0%b8%a3%e0%b8%b8%e0%b8%a1%e0%b8%89%e0%b8%b5%e0%b8%ad%e0%b9%89%e0%b8%b2%e0%b8%87%e0%b8%81%e0%b8%b1%e0%b8%99%e0%b9%80%e0%b8%ab%e0%b8%95%e0%b8%b8%e0%b8%88%e0%b8%a5%e0%b8%b2%e0%b8%88%e0%b8%a5%e0%b9%81%e0%b8%9e%e0%b8%a3%e0%b9%88%e0%b9%84%e0%b8%9b%e0%b8%97%e0%b8%b5%e0%b9%88%e0%b8%ad%e0%b8%b7%e0%b9%88%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>จีนสั่งตัดอินเทอร์เน็ตในอูรุมฉีอ้างกันเหตุจลาจลแพร่ไปที่อื่น</headline>
<lead>ปักกิ่ง-จีนตัดอินเทอร์เน็ตในเมืองเอกของซินเกียง อ้างเพื่อป้องกันความรุนแรงแพร่ไปที่อื่น</lead>
<neck></neck>
<body><p><persName>นายหลี่ จือ</persName> เจ้าหน้าที่ระดับสูงของพรรคคอมมิวนิสต์ในเมืองอูรุมฉี เมืองเอกของเขตปกครองตนเองซินเกียง ยืนยันเมื่อวันอังคาร (7 ก.ค.) ว่าทางการจีนได้ตัดอินเทอร์เน็ตในพื้นที่บางส่วนของอูรุมฉีจริง ภายหลังจากที่เกิดเหตุประท้วงนองเลือดขึ้นเมื่อวันอาทิตย์ ที่ส่งผลให้มีผู้เสียชีวิต 156 คน บาดเจ็บกว่า 1,000 คน โดยให้เหตุผลว่าทำไปเพื่อระงับเหตุจลาจลอย่างรวดเร็ว และป้องกันความรุนแรงไม่ให้แพร่ไปยังพื้นที่ส่วนอื่น แต่ไม่ได้บอกว่าจะยกเลิกการปิดอินเทอร์เน็ตเมื่อไร</p>
<p> สำหรับสถานการณ์ในเมืองอูรุมฉียังคงตึงเครียดเมื่อชาวฮั่นหรือคนเชื้อสายจีนหลายพันคนพร้อมอาวุธครบมือ เช่น มีด แท่งเหล็ก พลั่ว และกระบอง ได้ออกมาก่อหวอดประท้วงเพื่อแก้แค้นชาวอุยกูร์ที่โจมตีชาวฮั่นระหว่างเหตุจลาจลเมื่อสุดสัปดาห์ที่ผ่านมาจนเป็นเหตุให้ตำรวจต้องยิงแก๊สน้ำตาสลายการชุมนุม</p>
<p> วันเดียวกันนี้เอง ชาวอุยกูร์ซึ่งเป็นชนกลุ่มน้อยที่นับถือศาสนาอิสลามและพูดภาษาเตอร์กิช ราว 200 คน ได้ก่อหวอดประท้วงขณะที่ทางการจีนกำลังพาคณะผู้สื่อข่าวต่างชาติทัวร์เมืองอูรุมฉี เพื่อเรียกร้องให้ทางการปล่อยตัวญาติๆ ของพวกเขาที่ถูกจับกุมตัวไปหลังการประท้วงนองเลือดช่วงสุดสัปดาห์ที่ผ่านมา</p>
<p> ผู้สื่อข่าวของเอเอฟพีรายงานว่า กลุ่มผู้ประท้วงซึ่งส่วนใหญ่เป็นเด็กและผู้หญิงได้เดินขบวนมาใกล้คณะนักข่าวโดยชูกำปั้นขึ้นในอากาศ มีน้ำตาไหลอาบแก้ม ทำให้เกิดการเผชิญหน้ากับตำรวจที่มีปืนกล ปืนพก และกระบองเป็นอาวุธอยู่ราว 1 ชั่วโมง ก่อนที่ตำรวจจะสลายการชุมนุมได้อย่างสันติแล้วพานักข่าวต่างชาติขึ้นรถบัสกลับโรงแรม</p>
<p> <persName>นางมาลิยา</persName>ที่พาลูกน้อยวัย 7 ขวบที่กำลังร้องไห้จ้ามาร่วมประท้วงด้วยบอกว่า มาเพื่อขอให้ทางการปล่อยตัวสามีกลับบ้าน แล้วก็บอกว่าตำรวจบุกเข้าไปยังบ้านของเธอเมื่อวันจันทร์แล้วก็พาตัวสามีออกไปทั้งๆ ที่สามีไม่ได้เข้าไปยุ่งเกี่ยวกับการก่อความไม่สงบเมื่อวันอาทิตย์เลย</p>
<p> นอกจากนี้ยังมีรายงานว่า ชาวฮั่นหลายพันคนที่ออกมาชุมนุมพร้อมอาวุธ</p>
<p> ด้าน<persName>นางเรบิยา คะเดียร์</persName> ผู้นำชาวอุยกูร์ที่ต้องลี้ภัยไปอยู่ที่สหรัฐ ได้ออกมาเรียกร้องให้สหประชาชาติ สหรัฐ และสหภาพยุโรปส่งคณะเจ้าหน้าที่ไปสืบสวนว่าเกิดอะไรขึ้นที่ซินเกียงกันแน่ พร้อมทั้งกล่าวหารัฐบาลปักกิ่งว่าปกปิดข้อเท็จจริง และทำให้ยอดผู้เสียชีวิตลดลง นอกจากนี้ <persName>นางคะเดียร์</persName>ยังปฏิเสธข้อกล่าวหาของทางการจีนที่ว่าเธออยู่เบื้องหลังการก่อความไม่สงบครั้งนี้ด้วย ซึ่งโฆษกทำเนียบขาวได้ออกมากล่าวว่าสหรัฐเป็นห่วงอย่างลึกซึ้งกับรายงานเรื่องการเสียชีวิตในเมืองอูรุมฉี พร้อมเรียกร้องให้ทั้งสองฝ่ายอดทนอดกลั้นให้มาก</p></body>
</news>
