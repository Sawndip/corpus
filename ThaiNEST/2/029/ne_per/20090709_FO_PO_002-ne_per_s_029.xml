<teiHeader>
<fileDesc>
<titleStmt>
  <title>ลูกไมเคิลร่ำไห้‘พ่อที่ดีที่สุด’  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=56134  </bibl>
</sourceDesc>
</fileDesc>
</teiHeader>
<news>
<headline>ลูก<persName>ไมเคิล</persName>ร่ำไห้‘พ่อที่ดีที่สุด’</headline>
<lead>ครอบครัวและแฟนเพลงทั่วโลกร่วมส่งราชาเพลงป๊อป ยกย่องเป็นสุดยอด คนบันเทิง และยอดคุณพ่อ</lead>
<neck></neck>
<body><p>ครอบครัวของ<persName>ไมเคิล แจ็กสัน</persName> พร้อมด้วยดารานักร้องชื่อก้องโลกมากมายร่วมไว้อาลัยราชาเพลงป๊อปเป็นครั้งสุดท้ายท่ามกลาง ผู้เข้าร่วมงานกว่า 1.8 หมื่นคน ที่สนามสเตเปิลส์ เซ็นเตอร์ ใน นครลอสแองเจลิส ขณะที่แฟนเพลงหลายล้านคนทั่วโลกแห่เข้าระบบอินเทอร์เน็ตเพื่อติดตามงานไว้อาลัยครั้งนี้ จนทำให้อัตราการใช้ระบบออนไลน์สูงเป็นประวัติการณ์ถึง 33% </p>
<p>ทั้งนี้ ระหว่างการไว้อาลัยได้มีการเปิดตัวลูกๆ ของ<persName>ไมเคิล</persName>เป็นครั้งแรก หลังจากที่ผ่านมาราชาเพลงป๊อปพยายามปกปิดโฉมหน้าของลูกๆ ซึ่งได้แก่ <persName>พรินซ์ ไมเคิล</persName> วัย 12 ขวบ <persName>ปารีส</persName> วัย 11 ขวบ และ<persName>พรินซ์ ไมเคิล</persName> 2 วัย 7 ขวบ มาโดยตลอด เพื่อรักษาความเป็นส่วนตัว โดยในงานนี้เด็กทั้ง 3 ร่วมร้องเพลง วี อาร์ เดอะเวิลด์ และ ฮีล เดอะเวิลด์ บทเพลงอันโด่งดังของผู้เป็นพ่อ ที่สร้างแรงบันดาลใจให้กับผู้คนทั่วโลก </p>
<p>“ตั้งแต่หนูเกิดมาพ่อเป็นพ่อที่ดีที่สุดเท่าที่คุณเคยนึกถึง และหนูอยากบอกแค่เพียงว่า หนูรักพ่อมากที่สุด” <persName>ปารีส</persName> ลูกสาวคนเดียวของ<persName>ไมเคิล</persName>กล่าวถึงพ่อด้วยน้ำตานองหน้า แล้วโผไปซบ<persName>เจเน็ต แจ็กสัน</persName> ผู้เป็นอาและน้องสาวของ<persName>ไมเคิล</persName> </p>
<p>ด้าน <persName>อัล ชาร์ปตัน</persName> นักเคลื่อนไหวเพื่อสิทธิพลเมืองกล่าวปลอบลูกๆ ของ<persName>ไมเคิล</persName> พร้อมโจมตีสื่ออย่างรุนแรงที่ประโคมข่าวในแง่มุมพิลึกพิลั่นเกี่ยวกับชีวิตส่วนตัวของ<persName>ไมเคิล</persName> </p>
<p>“พ่อของหนูไม่ใช่คนประหลาด แต่ที่ประหลาดคือสิ่งที่พ่อของหนูต้องเผชิญ” <persName>ชาร์ปตัน</persName> กล่าว ขณะที่<persName>ประธานาธิบดี บารัก โอบามา</persName> แห่งสหรัฐ กล่าวระหว่างเยือนรัสเซียว่า <persName>ไมเคิล</persName>คือผู้ที่สร้างความบันเทิงที่ยิ่งใหญ่ที่สุดในยุคสมัยของเรา และอาจยิ่งใหญ่ที่สุดไม่ว่าจะเป็นยุคสมัยใด </p>
<p>พิธีไว้อาลัยครั้งนี้ยังมีศิลปินชื่อดังขึ้นเวทีร้องเพลงเพื่อเป็นเกียรติให้กับราชาเพลงป๊อปเป็นครั้งสุดท้าย โดยหนึ่งในนั้นคือ <persName>มารายห์ แครีย์</persName> ที่สะกดผู้ร่วมงานด้วยบทเพลง “อาวล์ บี แดร์” ที่เคยสร้างชื่อให้กับ<persName>ไมเคิล</persName>สมัยร่วมวงแจ็กสัน ไฟว์ ขณะที่ <persName>อัชเชอร์</persName> นักร้อง ชื่อดังถึงกับเสียงสั่นเครือระหว่างร้องเพลงอำลา “กอน ทู ซูน” </p>
<p>ทั้งนี้ แฟนเพลงทั่วโลกที่ ไม่สามารถเข้ามาร่วมงานที่นครลอสแองเจลิสได้ต่างเฝ้าติดตามพิธีไว้อาลัยผ่านทางเครือข่ายอินเทอร์เน็ตจนทำให้อัตราการใช้ระบบสูงกว่าปกติถึง 19% และ ในบางช่วงอัตราการใช้สูงถึง 33% </p>
<p>นอกจากนี้ เฉพาะสถานีโทรทัศน์ซีเอ็นเอ็นที่ทำการถ่ายทอดวิดีโองานพิธีผ่านทางเว็บไซต์ปรากฏว่ามีผู้เข้าชมถึง 9.7 ล้านคน ส่วนวิดีโอที่มีผู้เข้าชมมากที่สุดเป็นประวัติการณ์คือพิธีสาบานตนของ<persName>โอบามาที่</persName>มีผู้เข้าชมถึง 27 ล้านคน </p></body>
</news>
