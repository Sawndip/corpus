<teiHeader>
<fileDesc>
<titleStmt>
  <title>คลังจี้รฟท.ผ่าองค์กรก่อนใส่งบ2แสนล.  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/090709/7508  </bibl>
</sourceDesc>
</fileDesc>
</teiHeader>
<news>
<headline>คลังจี้รฟท.ผ่าองค์กรก่อนใส่งบ2แสนล.</headline>
<lead>คลังลุยฝ่า  ร.ฟ.ท.ก่อนใส่งบ  ยันไม่ขายหุ้นเอกชน  และไม่ปลดพนักงานออก  ฟากคมนาคมเร่งสานต่อโครงการเมกะโปรเจ็กต์กับจีน  หวังดึงเข้ามาลงทุนระบบรถไฟความเร็วสูงและรถไฟทางคู่</lead>
<neck></neck>
<body><p><persName>นายประดิษฐ์  ภัทรประสิทธิ์</persName>  รัฐมนตรีช่วยว่าการกระทรวงการคลัง  กล่าวว่า  จะเร่งหารือกับ<persName>นายอารีพงศ์  ภู่ชอุ่ม</persName>  ผู้อำนวยการสำนักงานคณะกรรมการนโยบายรัฐวิสาหกิจ  (สคร.)  เพื่อให้แผนฟื้นฟูการรถไฟแห่งประเทศไทย   (ร.ฟ.ท.)  เดินหน้าต่อไปได้ตามแผนที่วางไว้  โดยเฉพาะการตั้งบริษัทลูก  2  บริษัท  คือ  บริษัทบริหารการเดินรถ  และบริษัทพัฒนาทรัพย์สิน  ควรต้องทำให้ทันตามที่คณะรัฐมนตรีเห็นชอบภายใน  30  วัน  ซึ่งเวลาก็ได้ผ่านมามากแล้ว  ต้องรีบดำเนินการเนื่องจากมีรายละเอียดที่ต้องดำเนินการอีกมาก  โดยการเปลี่ยนแปลงนี้มีความสำคัญที่จะมารองรับการใส่เงินลงทุนใหม่ตามแผนอีก  2  แสนล้านบาท  หากไม่ปรับเปลี่ยนการใส่เงินเข้าไปก็ไม่มีประโยชน์</p>

     <p>ด้าน<persName>นายอารีพงศ์</persName>  กล่าวว่า  ที่ผ่านมาคลังได้ทำความเข้าใจกับสหภาพ  ร.ฟ.ท.  ว่าคลังไม่มีนโยบายที่จะให้เอกชนเข้ามาถือหุ้นใน  ร.ฟ.ท.  หรือบริษัทลูกที่จะตั้งขึ้น  ซึ่งการปรับโครงสร้างจะทำให้การทำงานเกิดความชัดเจน  คือ  ร.ฟ.ท.จะรับผิดชอบการสร้างรางสถานี  ระบบไฟสัญญาณ  ทำให้การก่อสร้างทำได้เร็วขึ้น  ขณะที่บริษัทเดินรถที่จะตั้งขึ้นก็จะรับผิดชอบบริหารการจัดหารถและขบวนรถไฟ  บริการการเดินรถโดยสารและรถขนส่งสินค้า  รวมถึงการบริหารรถไฟฟ้าแอร์พอร์ตลิงค์ที่จะเปิดเดินรถปลายปีนี้  และโครงการรถไฟฟ้าใหม่ๆ  ที่จะเกิดขึ้นในอนาคต  นอกจากนี้  บริษัทบริหารทรัพย์  ก็จะบริการที่เชิงพาณิชย์ของ  ร.ฟ.ท.  เพื่อให้มีรายได้มากขึ้น</p>

     <p>"แผนฟื้นฟูชัดเจนไม่มีการให้เอกชนเข้ามาซื้อหุ้น   หรือเลิกจ้างพนักงานของ   ร.ฟ.ท.  ซึ่งบริษัทลูกจะทำสัญญาจ้าง  ร.ฟ.ท.ที่มีเจ้าหน้าที่เดินรถมาเดินรถผู้โดยสาร  และขนส่งสินค้าให้  ส่วนรถไฟต้องเปิดรับพนักงานใหม่"  <persName>นายอารีพงศ์</persName>กล่าว</p>

    <p> ด้านแหล่งข่าวจากกระทรวงคมนาคม  เปิดเผยว่า  ในปลายเดือน  ก.ค.นี้  <persName>นายสุเทพ  เทือกสุบรรณ</persName>  รองนายกฯ  และ<persName>นายโสภณ  ซารัมย์</persName>  รมว.คมนาคม  มีกำหนดเดินทางไปจีน  เพื่อเจรจากับผู้แทนรัฐบาลจีนและบริษัท  China  Railway  Engineering  Corporation  ถึงรายละเอียดและความสนใจที่เข้าจะมาลงทุนโครงการรถไฟความเร็วสูงและรถไฟทางคู่ในไทย  พร้อมทั้งจะนำข้อมูลที่ได้รับมาเป็น  แนวทางในการกำหนดนโยบายและมอบหมายให้กับการรถไฟแห่งประเทศไทย  (ร.ฟ.ท.)  ดำเนินการ.</p></body>
</news>
