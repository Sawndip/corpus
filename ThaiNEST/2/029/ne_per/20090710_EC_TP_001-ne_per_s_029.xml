<teiHeader>
<fileDesc>
<titleStmt>
  <title>น้ำมันลงแล้ว40สต. ลุ้นดัชนีสหรัฐฉุดอีก  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/100709/7559  </bibl>
</sourceDesc>
</fileDesc>
</teiHeader>
<news>
<headline>น้ำมันลงแล้ว40สต. ลุ้นดัชนีสหรัฐฉุดอีก</headline>
<lead>"บางจาก-ปตท."  นำร่องลดราคาน้ำมันทุกชนิดลงอีก  40  สตางค์  เว้นแก๊สโซฮอล์อี  85  หลังน้ำมันดิบร่วงแตะ  60  เหรียญต่อบาร์เรล  จับตาตัวเลขเศรษฐกิจสหรัฐ-ผลประชุมจี  8</lead>
<neck></neck>
<body><p>เมื่อวันที่  9  ก.ค.ผู้ค้าน้ำมันรายใหญ่อย่างบางจากและ  ปตท.แจ้งลดราคาขายปลีกน้ำมันทุกผลิตภัณฑ์ลงอีก  40  สตางค์ต่อลิตร  ยกเว้นแก๊สโซฮอล์อี  85  มีผลเช้าวันที่  10  ก.ค.นี้  เนื่องจากราคาน้ำมันดิบในตลาดโลกลดลงอย่างต่อเนื่อง  ส่งผลให้ราคาขายปลีกในเขตกรุงเทพฯ  และปริมณฑล  เบนซิน  91  อยู่ที่  32.54  บาท/ลิตร  แก๊สโซฮอล์  95  อยู่ที่  28.94  บาท/ลิตร  แก๊สโซฮอล์  91  อยู่ที่  28.14  บาท/ลิตร  น้ำมันแก๊สโซฮอล์อี  20  อยู่ที่  26.64 บาท/ลิตร  ดีเซล  26.49 บาท/ลิตร  และไบโอดีเซลบี  5  อยู่ที่  23.69  บาท/ลิตร  ส่วนแก๊สโซฮอล์อี  85  ยังไม่เปลี่ยนแปลง  อยู่ที่  20.32 บาท/ลิตร</p>

     <p>สำหรับราคาน้ำมันดิบในตลาดโลกปิดตลาดวันที่  8  ก.ค.  น้ำมันดิบเวสต์เทกซัสปรับลดลง  2.79  เหรียญฯ  อยู่ที่ระดับ  60.14  เหรียญสหรัฐ/บาร์เรล  น้ำมันดิบดูไบปรับลดลง  1.50  เหรียญฯ  มาอยู่ที่ระดับ  62.37  เหรียญสหรัฐต่อบาร์เรล  ส่วนน้ำมันสำเร็จรูปตลาดสิงคโปร์   เบนซินปรับลดลง  1.10  เหรียญฯ  มาอยู่ที่ระดับ  69.40  เหรียญสหรัฐต่อบาร์เรล  และดีเซลปรับลดลง  1.27  เหรียญฯ  มาอยู่ที่ระดับ  67.80  เหรียญสหรัฐต่อบาร์เรล</p>

     <p>ทั้งนี้  ราคาน้ำมันดิบเวสต์เทกซัสที่ตลาดนิวยอร์ก  ส่งมอบเดือน  ส.ค.ลดลง  2.79  เหรียญสหรัฐ  ปิดที่  60.14  เหรียญสหรัฐ/บาร์เรล  เนื่องจากปริมาณน้ำมันสำเร็จรูปคงคลังของสหรัฐ  ทั้งน้ำมันเบนซิน  น้ำมันดีเซล  และน้ำมันสำหรับทำความร้อน  สิ้นสุดวันที่  3  ก.ค.  เพิ่มขึ้นมากกว่าการคาดการณ์  รวมทั้งเงินดอลลาร์สหรัฐแข็งค่าขึ้นมาอยู่ที่  1.3877  เหรียญสหรัฐ/ยูโร  เพราะความไม่มั่นใจเกี่ยวกับการฟื้นตัวของสภาพเศรษฐกิจโลกและความกังวลเกี่ยวกับผลประกอบการในไตรมาส  2  ของบริษัทต่างๆ  ในสหรัฐที่ทยอยประกาศในสัปดาห์นี้  ส่งผลให้นักลงทุนกลับมาลงทุนในสินทรัพย์ที่เชื่อมโยงกับค่าเงินดอลลาร์มากขึ้น</p>

     <p>ส่วนปัจจัยที่ต้องจับตา  ได้แก่  การประกาศตัวเลขเศรษฐกิจของสหรัฐ  จำนวนผู้ว่างงานที่ขอรับสิทธิประโยชน์จากรัฐบาลสหรัฐ  ดัชนีความรู้สึกของผู้บริโภคต่อภาวะเศรษฐกิจและยอดส่งออก-นำเข้า  ปริมาณการใช้น้ำมันในช่วงฤดูการท่องเที่ยวของสหรัฐเนื่องในวันหยุด  Independence  Day  ซึ่งเป็นช่วงที่มีการบริโภคน้ำมันจากการขับรถเพื่อท่องเที่ยวจำนวนมาก  ผลประกอบการไตรมาส  2  ของบริษัทต่างๆ  และผลการประชุมสุดยอดผู้นำจี  8  ซึ่งอาจส่งผลกระทบต่อค่าเงินดอลลาร์และราคาน้ำมัน</p></body>
</news>
