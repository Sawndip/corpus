<teiHeader>
<fileDesc>
<titleStmt>
  <title>ศก.โลกทรุดอัญมณีซบ รุกตลาดใหม่ส่งออกยังโต  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco06110752&sectionid=0103&day=2009-07-11  </bibl>
</sourceDesc>
</fileDesc>
</teiHeader>
<news>
<headline>ศก.โลกทรุดอัญมณีซบ รุกตลาดใหม่ส่งออกยังโต</headline>
<lead></lead>
<neck></neck>
<body><p><persName>นางวิลาวัณย์ อติชาติ</persName> ผู้อำนวยการสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) เปิดเผยว่า ธุรกิจในกลุ่มอุตสาหกรรมอัญมณีและเครื่องประดับชะลอตัวตามสภาพเศรษฐกิจที่ค่อนข้างซบเซา เนื่องด้วยประเทศคู่ค้าส่วนใหญ่ได้รับผลกระทบจากปัญหาดังกล่าว โดยยอดการส่งออกช่วง 5 เดือนแรกของปีนี้ ที่ไม่รับรวมทองคำที่ยังไม่ได้ขึ้นรูปหรือทองคำกึ่งสำเร็จรูป จะมีมูลค่า 52,764.72 ล้านบาท ลดลงจากช่วงเดียวกันปีก่อนที่มีมูลค่า 65,376.26 ล้านบาท ดังนั้น ต้องรุกตลาดประเทศใหม่ๆ มากขึ้น เพราะการส่งออกค่อนข้างดี เช่น สหรัฐอาหรับเอมิเรตส์ ในตลาดเครื่องประดับทอง ช่วง 5 เดือนแรกปีนี้ มีมูลค่าถึง 2,430.87 ล้านบาท เติบโตเพิ่ม 54.67% จากช่วงเดียวกันปีก่อน หรือประเทศออสเตรเลีย ในกลุ่มเครื่องประดับเงิน ช่วงเดียวกันมีมูลค่า 933.63 ล้านบาท เพิ่ม 56.43% จากช่วงเดียวกันปีก่อน และคาดว่าต้นปีหน้าสภาพการส่งออกน่าจะกระเตื้องขึ้น</p>

<p><persName>นางวิลาวัลย์</persName>กล่าวด้วยว่า สถาบันได้ย้ายที่ทำการจากเดิมที่คณะวิทยาศาสตร์ จุฬาลงกรณ์มหาวิทยาลัย ซึ่งมีขนาดพื้นที่เพียง 1,200 ตารางเมตร ไปยังอาคารไอ ที เอฟ ทาวเวอร์ ถนนสีลม ด้วยการเช่าซื้อพื้นที่ขนาด 2,678 ตารางเมตร กับบรรษัทบริหารสินทรัพย์ไทย (บสท.) เป็นสำนักงานและศูนย์การศึกษาและวิเคราะห์ด้านอัญมณี ด้วยงบประมาณกว่า 150 ล้านบาท คาดว่าจะช่วยให้การบริการธุรกิจอุตสาหกรรมอัญมณีมีประสิทธิภาพขึ้น เพราะเป็นพื้นที่รวมการค้าอัญมณีและเครื่องประดับ นอกจากนี้ สำนักงานจะขยายงานด้านต่างๆ มากขึ้น ด้วยเทคโนโลยีระดับสูงและบุคลากรผู้เชี่ยวชาญ ทัดเทียมกับห้องปฏิบัติการนานาชาติ มีพิพิธภัณฑ์จัดแสดงด้านอัญมณีและเครื่องประดับครบวงจร เป็นต้น</p></body>
</news>
