<teiHeader>
<fileDesc>
<titleStmt>
  <title>แบงก์ไทยผ่านด่านหิน ทุกแห่งรอดเพิ่มทุนปีนี้  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/090709/7506  </bibl>
</sourceDesc>
</fileDesc>
</teiHeader>
<news>
<headline>แบงก์ไทยผ่านด่านหิน ทุกแห่งรอดเพิ่มทุนปีนี้</headline>
<lead></lead>
<neck></neck>
<body><p><persName>นายสรสิทธิ์  สุนทรเกศ</persName>  ผู้ช่วยผู้ว่าการสายกำกับสถาบันการเงิน  ธนาคารแห่งประเทศไทย  (ธปท.)  เปิดเผยว่า  ในปีนี้ธนาคารพาณิชย์ไทยทุกแห่งไม่มีความจำเป็นต้องเพิ่มทุนเพื่อแก้ไขฐานะ  เนื่องจากทุกแห่งผ่านบทสอบ  Stress  test  เพื่อศึกษาความอยู่รอดของธุรกิจภายใต้สถานการณ์เศรษฐกิจเลวร้ายที่สุด</p>

     <p>โดยบททดสอบดังกล่าว  ธปท.ทำการประเมินปีละ  1  ครั้ง  ยกเว้นหากเกิดวิกฤติฉับพลัน  โดย  ธปท.ได้กำหนดปัจจัยเสี่ยงต่อการดำเนินธุรกิจของธนาคารพาณิชย์หลายด้าน  เพื่อเป็นกรอบให้ธนาคารพาณิชย์ปฏิบัติตาม  เช่น  การต้องเผชิญกับวิกฤติเศรษฐกิจขั้นรุนแรง  โดยจีดีพีติดลบ  2-4%  ค่าเงินบาทเคลื่อนผันผวนอย่างมากทั้งแข็งค่าและอ่อนค่า  ขณะที่อัตราดอกเบี้ยในตลาดการเงินอยู่ในระดับสูง  เนื่องจากอัตราเงินเฟ้ออยู่ในระดับสูงมาก  ที่สำคัญธนาคารพาณิชย์ต้องเผชิญกับระดับหนี้ที่ไม่ก่อให้เกิดรายได้  (NPL)  สูงมาก  จนทำให้มีภาระในการตั้งสำรองระดับสูง  ซึ่งกระทบต่อการทำกำไรของธนาคารพาณิชย์  และมีความเสี่ยงต่อเงินกองทุนของธนาคาร</p>

     <p>ทั้งนี้  หลังการทำบททดสอบดังกล่าว  ธนาคารพาณิชย์แต่ละแห่งต้องรายงานตัวเลขที่ต้องกันสำรองหนี้และผลกระทบต่อเงินกองทุนมายัง  ธปท.เพื่อทำการวิเคราะห์ฐานะของธนาคาร  โดยได้ข้อสรุปแล้วว่าธนาคารพาณิชย์ทุกแห่งไม่มีความจำเป็นต้องเพิ่มทุนในปีนี้  รวมถึงธนาคารนครหลวงไทย  (SCIB)  ที่แม้จะมีปัญหา  NPL  ระดับสูง  แต่ได้มีการตั้งสำรองหนี้ครบทั้งจำนวนแล้ว  รวมถึงมีการออกขายพันธบัตรเพิ่มเพิ่มเงินกองทุนขั้นที่  2  ด้วย.</p></body>
</news>
