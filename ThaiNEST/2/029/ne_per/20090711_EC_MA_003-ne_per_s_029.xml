<teiHeader>
<fileDesc>
<titleStmt>
  <title>บริโภค"หมู"ลดผลพวงหวัด2009  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco04110752&sectionid=0103&day=2009-07-11  </bibl>
</sourceDesc>
</fileDesc>
</teiHeader>
<news>
<headline>บริโภค"หมู"ลดผลพวงหวัด2009</headline>
<lead>คาด2เดือนหาย15%สูญรายได้1พันล้าน วอนรัฐฉีดวัคซีนผู้เลี้ยงสร้างความเชื่อมั่น</lead>
<neck></neck>
<body><p><persName>นายยรรยง พวงราช</persName> อธิบดีกรมการค้าภายใน เปิดเผยภายหลังประชุมแก้ปัญหาหมูราคาแพง ร่วมกับผู้เลี้ยงหมู พ่อค้าชำแหละหมู ผู้ค้าหมูในตลาด และตัวแทนห้างสรรพสินค้า วันที่ 10 กรกฎาคม ว่าที่ประชุมเห็นพ้องให้กรมออกประกาศราคาแนะนำหมูเป็น หมูชำแหละ (ผ่าซีก) และหมูขายปลีก ทุกสัปดาห์ เพื่อให้เป็นราคามาตรฐานเดียวกันและสะท้อนต้นทุน ราคาจำหน่ายที่แท้จริง โดยจะประกาศทุกวันพระ ในช่วงแรกอาจทำให้ผู้ค้าสุกรตามตลาดสดประสบปัญหาบ้าง แต่เชื่อว่าจะกลับมาเป็นปกติในเร็วๆ นี้ นอกจากนี้ กรมจะนำสุกรธงฟ้าราคา 90 บาทต่อกิโลกรัม ไปจำหน่ายในงานธงฟ้าตามสถานที่ต่างๆ ด้วย </p>

<p><persName>นายกิดดิวงค์ สมบุญธรรม</persName> เลขาธิการ สมาคมผู้เลี้ยงสุกรแห่งชาติ กล่าวว่า ขณะนี้ราคาหมูเริ่มอ่อนตัวลงและแนวโน้มราคาหมูใน 2-3 เดือนนี้จะยังทรงตัว เพราะความวิตกกังวลต่อการระบาดของโรคไข้หวัดใหญ่สายพันธุ์ใหม่ 2009 กระทบต่อจำนวนนักท่องเที่ยวเข้าไทยลดลงและการลดกิจกรรมนอกบ้านของคนในประเทศ ทำให้ยอดบริโภคหมูในช่วง 2 เดือนนี้อาจลดลง 10-15% หรือสูญเสียมูลค่าประมาณ 1 พันล้านบาท จากปัจจุบันมีมูลค่า 6 หมื่นล้านบาท มียอดผลิตและบริโภคที่ 11 ล้านตัวต่อปี</p>

<p>"แต่ยืนยันได้ว่าไทยไม่มีโรคระบาดในหมู และเพื่อเป็นการป้องกันการแพร่ระบาดของไข้หวัดใหญ่ 2009 และลดความวิตกกังวลของผู้บริโภค สมาคมจะเสนอให้รัฐบาลจัดหาวัคซีนป้องกันโรคไข้หวัดใหญ่ราคาถูก จากเข็มละ 300-400 บาท เหลือ 50-100 บาท ฉีดให้กับผู้เลี้ยงสุกรทั่วประเทศ ที่มีอยู่ 25,000 ฟาร์ม หรือ ประมาณ 200,000 คน"</p>

<p><persName>นายประวิทย์ อัศนธรรม</persName> นายกสมาคมผู้เลี้ยงสุกรชำแหละไทย กล่าวถึงกรณีการจำหน่ายหมูในห้างที่แพงกว่าตลาดโดยอ้างว่าเป็นหมูอนามัยว่า เป็นการหลอกลวง เพราะกรมปศุสัตว์ให้การรับรองหมูเป็นจากทุกฟาร์มมีมาตรฐานและสุขอนามัยเดียวกัน จึงไม่น่าจะมีราคาที่แตกต่างกัน</p>

<p>วันเดียวกัน <persName>นางพรทิวา นาคาศัย</persName> รัฐมนตรีว่าการกระทรวงพาณิชย์ และคณะได้ตรวจสอบราคาสุกร ที่ตลาดสดประชานิเวศน์ 1 และให้สัมภาษณ์ว่า ราคาสุกรเฉลี่ยอยู่ที่ 110-120 บาทต่อกิโลกรัม อย่างไรก็ตาม ได้รับรายงานว่าอาจมีบางพื้นที่จำหน่ายเกินราคา ดังนั้น จะให้เวลาผู้ค้าปรับตัวอีกระยะหลังใช้ราคาแนะนำ แต่หากราคายังไม่ปรับลดลงก็จะดำเนินการทางกฎหมายทันที อีกเหตุผลที่ราคายังไม่ปรับลดลง คือปัญหาค่าใช้จ่ายด้านอื่นๆ เช่น ค่าเช่าแผง ทั้งนี้ จะประสานไปยัง กทม. หรือหน่วยงานที่เกี่ยวข้อง พิจารณาลดค่าเช่าให้</p></body>
</news>
