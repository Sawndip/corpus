<teiHeader>
<fileDesc>
<titleStmt>
  <title>เอเชียซอฟท์เมินพิษศก.ลงทุน200ล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29120836.php?news_id=29120836  </bibl>
</sourceDesc>
</fileDesc>
</teiHeader>
<news>
<headline><orgName>มหิดล</orgName>วิจัยเทคนิคกำจัดแผลคีลอยด์ รักษาลึกระดับเซลล์ พิสูจน์เห็นผล 80%ในแล็บ</headline>
<lead><orgName>บัณฑิตปริญญาโทมหิดล</orgName> พบเทคนิคใหม่กำจัดแผลเป็นชนิดปูดโปน หรือที่เรียกกันว่าแผลคีลอยด์ได้สำเร็จ หลังใช้เทคนิคทางพันธุกรรมหยุดยับยั้งคอลลาเจนสร้างเนื้อเยื่อผิดปกติ</lead>
<neck></neck>
<body><p>นส.พันธกานต์ ทิศอุ่น บัณฑิตปริญญาโท <orgName>สาขาชีวเคมี มหาวิทยาลัยมหิดล (มม.)</orgName> พัฒนาเทคนิคใหม่รักษาแผลเป็นรอยนูน (คีลอยด์) ซึ่งเกิดจากความผิดปกติของยีนได้สำเร็จในระดับห้องปฏิบัติการ โดยรอยแผลเป็นดังกล่าวไม่สามารถแก้ไขด้วยการผ่าตัด และยิ่งผ่าตัดยิ่งขยายรอยแผลให้ใหญ่ขึ้น</p>
<p>แผลคีลอยด์ คือแผลเป็นที่มีเนื้อมาปิดบาดแผลมากเกินไป ทำให้แผลเป็นมีลักษณะปูดโปนเป็นก้อนนูนแข็งขนาดใหญ่กว่าแผลเป็นทั่วไป เป็นผลจากคลอลาเจนสร้างเซลล์เส้นใยมากผิดปกติ การเกิดแผลลักษณะดังกล่าวได้รับถ่ายทอดมาทางพันธุกรรม ตลอดจนระบบภูมิคุ้มกันของร่างกาย และมักพบภายหลังการผ่าตัด เช่น หลังผ่าตัดไส้ติ่ง หลังผ่าตัดคลอดลูก หลังผ่าตัดช่องท้อง ผู้ที่เป็นแผลคีลอยด์จะเกิดอาการเจ็บๆ คันๆ</p>
<p>"วิธีการรักษาแผลคีลอยด์โดยทั่วไป แพทย์จะผ่าตัดบาดแผลเอาชิ้นเนื้อคีลอยด์ออก แต่ยิ่งตัดก็ยิ่งปูดโปนออกมา จึงไม่ใช้วิธีแก้ปัญหาที่ต้นตอ ส่วนการรักษาด้วยยาสเตียรอยด์อาจส่งผลอันตรายต่ออวัยวะอื่น" นักวิจัยกล่าว</p>
<p>ทีมวิจัยได้ประยุกต์เทคนิคการแทรกแซงอาร์เอ็นเอ (RNAi) ซึ่งเป็นกระบวนการควบคุมการแสดงออก หรือยับยั้งความผิดปกติของเซลล์ในระดับยีน โดยสร้างอาร์เอ็นเอสายคู่นำเข้าสู่เซลล์ เพื่อทำปฏิกิริยาชักนำให้เกิดการสลาย หรือยับยั้งการแสดงออกของยีนที่ผิดปกติ โดยมุ่งเป้าไปที่โปรตีนผลิตคอลลาเจนที่ผิดปกติ จนสร้างให้เกิดแผลเป็นคีลอยด์</p>
<p>จากการทดลองร่วมกับ<orgName>ภาควิชาศัลยศาสตร์</orgName> โดยนำชิ้นเนื้อแผลคีลอยด์มาเพาะเลี้ยงจนเกิดการสร้างเส้นใย แล้วสร้างอาร์เอ็นเอสายคู่ที่มีความจำเพาะกับคอลลาเจนนำไปทดสอบ พบสามารถสลายยีนได้จำเพาะเจาะจง โดยระดับการอยู่รอดของเซลล์สร้างเส้นใยคอลลาเจน ลดต่ำลง 70-80% เปรียบเทียบกับกลุ่มที่ไม่ได้ใช้เทคนิคแทรกแซงอาร์เอ็นเอ</p>
<p>"เทคนิคดังกล่าวสามารถทำให้เซลล์ตาย และลดความรุนแรงของแผลปูดโปนได้จริง ซึ่งจะนำไปสู่การพัฒนาเทคนิคเพื่อใช้รักษาแผลคีลอยด์ หรือ Fibrotic disease ที่เกิดจากการสร้างคอลลาเจน หรือพังผืดมากผิดปกติในอวัยวะต่างๆ เช่น ปอด และไต"</p>
<p>อย่างไรก็ตาม นักวิจัยยอมรับว่ายังต้องศึกษาวิจัยระดับลึกมากขึ้น โดยเฉพาะขั้นตอนการวิจัยในมนุษย์ ทั้งนี้ เทคโนโลยีแทรกแซงอาร์เอ็นเอยังสามารถนำมาประยุกต์ใช้ยับยั้งยีนที่ไม่ต้อง การ อาทิเช่น ยีนผิดปกติที่อาจก่อให้เกิดเซลล์มะเร็ง และยีนของเชื้อก่อโรคอื่นด้วย</p>
<p>ผลงานวิจัยเรื่องการยับยั้งการผลิตคอลลาเจนใน เซลล์สร้างเส้นใยจากแผลคีลอยด์ โดยใช้การแทรกแซงอาร์เอ็นเอ ผ่านการพิจารณาให้รับรางวัลวิทยานิพนธ์ดีเด่นของมหาวิทยาลัยมหิดล ร่วมกับผลงานวิจัยเรื่อง การศึกษาชีวภาพความพร้อมของการดูดซึมและนำไปใช้ และผลในการยับยั้งการอักเสบและภาวะดื้อต่ออินซูลินของสารแซนโธนจากมังคุดใน เซลล์ไขมันมนุษย์ โดย ดร.เอกราช บำรุงพืชน์ ปรัชญาดุษฎีบัณฑิต โภชนศาสตร์</p></body>
</news>
