<teiHeader>
<fileDesc>
<titleStmt>
  <title>แผนยกมาตรฐานไอทีไทย ชิงอันดับ 1 ตลาดอาเซียน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28943057.php?news_id=28943057  </bibl>
</sourceDesc>
</fileDesc>
</teiHeader>
<news>
<headline>แผนยกมาตรฐานไอทีไทย ชิงอันดับ 1 ตลาดอาเซียน</headline>
<lead></lead>
<neck></neck>
<body><p>ข้อตกลงเขตการค้าเสรีอาเซียน ได้วางกฎบัตรเปิดซิงเกิลมาร์เก็ตด้านไอทีไว้ในปี 2558 เท่ากับเหลือเวลาอีก 5-6 ปี ที่ไม่ใช่แค่เตรียมความพร้อม แต่ต้องวางแผนและปฏิบัติเชิงรุกให้มากขึ้น เพื่อช่วงชิงความได้เปรียบให้ได้มากที่สุด</p>
<p>การผลักดันเบื้องต้นกำลังจะเริ่มขึ้น โดย นายสมเกียรติ อึงอารี นายกส<orgName>มาคมอุตสาหกรรมซอฟต์แวร์ไทย (เอทีเอสไอ)</orgName> ได้ประกาศถึงจุดยืนของสมาคม โดยนโยบาย “เอทีเอสไอ ไทยแลนด์ 2.0” วางเป้าหมายพาธุรกิจซอฟต์แวร์ไทยบุกตลาดภูมิภาคอาเซียนและประเทศใกล้เคียง โดยชูกลยุทธ์ 11 โครงการใหญ่ ในระยะเวลา 2 ปี</p>
<p>เล็งเป้าทำส่วนแบ่ง 35%</p>
<p>เป้าหมายทางตัวเลข ต้องสร้างส่วนแบ่งตลาดเพิ่มเป็น 35% คิดเป็นมูลค่ากว่า 3.3 หมื่นล้านบาท จากเดิมที่มีส่วนแบ่งตลาดในภูมิภาคนี้ 25% ซึ่งการเพิ่มขึ้น 10% นี้มีนัยสำคัญเท่ากับว่าไทยประกาศที่จะท้าชิงอันดับ 1 ของตลาดอาเซียน ที่ปัจจุบันมีมาเลเซีย และสิงคโปร์ นำหน้าอยู่</p>
<p>โครงการหนึ่งที่สำคัญ คือ การวางยุทธศาสตร์ภาคอุตสาหกรรมซอฟต์แวร์การค้าบริการและการลงทุนระหว่างไทย -อาเซียน ที่ปีนี้จะจัดเป็นครั้งแรก เป็นการยกระดับมาตรฐานซอฟต์แวร์ไทย และผลักดันให้เป็นมาตรฐานของอาเซียน เท่ากับเป็นการชิงกำหนดก่อนประเทศอื่นๆ โดยจะร่วมมือกับมหาวิทยาลัยศรีปทุม จัดตั้งศูนย์ทดสอบคุณภาพซอฟต์แวร์ที่ต้องดำเนินการไปพร้อมๆ กัน และต้องผลักดันให้เป็นศูนย์ระดับอาเซียน ซึ่ง<orgName>เอทีเอสไอ</orgName>ได้ประสานไปยังนักวิชาการมหาวิทยาลัยต่างประเทศให้เข้าร่วม จัดการ</p>
<p>เป้าหมายของโครงการนี้ ประเทศไทยซึ่งถือว่าอยู่อันดับ 3 จะเน้นสร้างการรับรู้ในประเทศอาเซียน และบุกตลาดโดยจับมือเป็นพันธมิตรกับทั้งมาเลเซีย และสิงคโปร์ เสนอโซลูชั่นซอฟต์แวร์ที่แตกต่างกัน เน้นกลยุทธ์ใช้สินค้า โครงสร้างพื้นฐาน และแบ่งผลประโยชน์ร่วมกัน แทนที่จะเป็นคู่แข่ง เพื่อสร้างโอกาสรุกตลาดเองมากขึ้น โดยเฉพาะลาวและเวียดนาม ที่มีมูลค่าตลาดรวมกันกว่า 3 หมื่นล้านบาท ซึ่งมีความรู้สึกที่ดีกับซอฟต์แวร์ไทยมากกว่า</p>
<p>ทั้งนี้ ซอฟต์แวร์หลักที่สามารถทำตลาดได้ เช่น ซอฟต์แวร์ด้านการขาย (พีโอเอส) ซอฟต์แวร์บริหารโรงแรม ซอฟต์แวร์ด้านการศึกษา ซอฟต์แวร์โรงพยาบาล และซอฟต์แวร์อีเลิร์นนิ่ง ซึ่งประเทศไทยทำได้ดีกว่าประเทศอื่นๆ</p>
<p>วางแผนผลิต-สร้างคนรับโต</p>
<p>เพื่อเป็นการตอกย้ำ ปี 2553 <orgName>เอทีเอสไอ</orgName> จะเดินหน้าจัดวางยุทธศาสตร์ไทย-อาเซียน ครั้งที่ 2 ต่อเนื่องอีก แต่จะเน้นบุกไปตลาดจีน ญี่ปุ่น และเกาหลี เพิ่มขึ้น รวมถึงนิวซีแลนด์ ออสเตรเลีย อินเดีย และบังกลาเทศ ซึ่งเป็นตลาดที่ท้าทาย เพราะเท่ากับเป็นการเริ่มต้นเปิดประตูสู่นอกภูมิภาค</p>
<p>นอกจากนี้ มีโครงการวางแผนผลิตและพัฒนากำลังคนด้านไอซีทีเพื่อรองรับการเติบโตของ อุตสาหกรรมตามโครงการที่กล่าวมาก่อนหน้านี้ รวมถึงการจัดโครงการอื่นๆ เช่น บาย ไทย เฟิร์ส ครั้งที่ 2 การเข้าร่วมงานไทยแลนด์ ไอซีที เอ็กซ์โป ซึ่งถือเป็นการสร้างแบรนด์อย่างต่อเนื่อง เพื่อสร้างการรับรู้</p>
<p>และจะทำร่วมกับโครงการออกจดหมายรับรองการทำ ธุรกิจให้สมาชิกของสมาคมที่มีกว่า 250 บริษัท เป็นการสร้างความเชื่อมั่นให้แก่ผู้ใช้บริการซอฟต์แวร์ลิขสิทธิ์ของบริษัท ไทยที่มีกว่า 5,000 ไลเซ่นส์</p>
<p>เขากล่าวว่า หากการออกจดหมายรับรองมีมาก ก็เป็นดัชนีชี้วัดว่า ซอฟต์แวร์ไทยได้รับความนิยมมากขึ้น และถ้าการร้องเรียนมีเข้ามา จะได้รู้ว่ามีปัญหาตรงจุดใดที่ต้องแก้ไข</p>
<p>ขยายโอกาสเข้าตลาดเอ็มเอไอ</p>
<p>อีกหนึ่งโครงการที่สำคัญคือ การร่วมมือระหว่างเอทีเอสไอกับตลาดหลักทรัพย์เอ็มเอไอ เป็นการนำธุรกิจซอฟต์แวร์เข้าสู่แหล่งทุนเพื่อขยายโอกาสทางธุรกิจ</p>
<p>ล่าสุดมีอีกอย่างน้อย 2 บริษัท เตรียมยื่นไฟลิ่งเพื่อเข้าตลาด และภายในปีนี้คาดว่าจะมีถึง 5 บริษัท ที่จะเข้าสู่ตลาดหลักทรัพย์เอ็มเอไอ และยังมีโครงการอื่นๆ อีก</p>
<p>อย่างไรก็ตาม ทั้งหมดนี้ยังต้องอาศัยการผลักดันในระดับนโยบายจากภาครัฐ เพื่อช่วยเหลือให้ทุกอย่างเป็นไปได้อย่างราบรื่น และมีประสิทธิภาพ พลิกวิกฤติแฮมเบอร์เกอร์ ที่หลายบริษัทในยุโรปหรืออเมริกาล้มหายไป ให้ลูกค้าผู้ใช้ไอทีที่มีทั่วโลกหันกลับมามองประเทศไทยว่ามีศักยภาพไม่ได้ ด้อยไปกว่ากัน</p></body>
</news>
