<teiHeader>
<fileDesc>
<titleStmt>
  <title>ไอบีเอ็มเทงบ 1 พันล้านดอลล์หนุนไอทีเอเชียแปซิฟิก  </title>
  <author>เอกรัตน์ สาธุธรรม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090716/60299/%e0%b9%84%e0%b8%ad%e0%b8%9a%e0%b8%b5%e0%b9%80%e0%b8%ad%e0%b9%87%e0%b8%a1%e0%b9%80%e0%b8%97%e0%b8%87%e0%b8%9a-1-%e0%b8%9e%e0%b8%b1%e0%b8%99%e0%b8%a5%e0%b9%89%e0%b8%b2%e0%b8%99%e0%b8%94%e0%b8%ad%e0%b8%a5%e0%b8%a5%e0%b9%8c%e0%b8%ab%e0%b8%99%e0%b8%b8%e0%b8%99%e0%b9%84%e0%b8%ad%e0%b8%97%e0%b8%b5%e0%b9%80%e0%b8%ad%e0%b9%80%e0%b8%8a%e0%b8%b5%e0%b8%a2%e0%b9%81%e0%b8%9b%e0%b8%8b%e0%b8%b4%e0%b8%9f%e0%b8%b4%e0%b8%81.html  </bibl>
</sourceDesc>
</fileDesc>
</teiHeader>
<news>
<headline><orgName>ไอบีเอ็ม</orgName>เทงบ 1 พันล้านดอลล์หนุนไอทีเอเชียแปซิฟิก</headline>
<lead>ยักษ์ฟ้า<orgName>ไอบีเอ็ม</orgName>ปล่อยงบ 1 พันล้านดอลลาร์ หนุนโครงการไอทีเอเชียแปซิฟิก 4 ด้าน สนง.ไทย รับลูกจัดโปรแกรมไฟแนนซ์หนุน</lead>
<neck></neck>
<body><p>นางปรัชญาณี ภูมิสุวรรณ ผู้จัดการฝ่ายธุรกิจลิสซิ่ง <orgName>บริษัท ไอบีเอ็ม ประเทศไทย จำกัด</orgName> กล่าวว่า จากที่<orgName>ไอบีเอ็ม สำนักงานใหญ่</orgName> ประกาศแผนสนับสนุนการเงินในโครงการด้านไอทีแก่ประเทศต่างๆ แถบยุโรป และเอเชีย ที่มีแผนกระตุ้นเศรษฐกิจภายในประเทศจำนวน 3 พันล้านดอลลาร์ โดยแบ่งให้ประเทศในภูมิภาคเอเชียแปซิฟิก 1 พันล้านดอลลาร์ ยุโรป 2 พันล้านดอลลาร์ </p>
<p>โครงการที่จะขอเงินสนับสนุนได้ ต้องอยู่ในเทคโนโลยี 4 ประเภทหลักๆ ได้แก่ เทคโนโลยีสมาร์ท กริด การแพทย์ การประหยัดพลังงาน และโครงสร้างพื้นฐานด้านการขนส่ง</p>
<p>แผนกระตุ้นเศรษฐกิจนี้จะทำผ่าน<orgName>ไอบีเอ็ม โกลบอล ไฟแนนซิ่ง (IBM Global Financing-IGF)</orgName> ที่ให้บริการด้านการเงินและลิสซิ่งของไอบีเอ็ม</p>
<p>"ประเทศไทย เปิดแคมเปญด้านไฟแนนซ์นี้ขึ้นสำหรับกลุ่มลูกค้าด้วย ในรูปของการให้บริการเช่าใช้เครื่อง (ลิสซิ่ง) โปรแกรมวงเงินกู้เงินสด (Loan) ดอกเบี้ยต่ำ ที่กำหนดวงเงินขึ้นต่ำ 1 ล้านบาท ต่อ 1 โครงการ"</p>
<p>การประกาศแผนฟื้นฟูครั้งนี้จัดตั้งขึ้นภายหลังการประกาศแผนฟื้นฟูด้านการเงิน 2 พันล้านดอลลาร์ของไอบีเอ็มเมื่อปลายเดือน เม.ย. ที่ผ่านมา แก่โครงการไอทีทวีปอเมริกาเหนือ</p>
<p>ขณะนี้ กำลังจัดสรรเงินสนับสนุนไปยังแต่ละประเทศในภูมิภาค ที่ได้เสนอทำโครงการด้านไอทีแล้ว รวมถึงไทย โดยไม่แบ่งงบประมาณตายตัวให้แต่ละประเทศ ซึ่งเอเชียแปซิฟิกกว่า 10 ประเทศ คาดว่า สิงคโปร์ และมาเลเซีย น่าจะมีโครงการไอทีที่เสนอข้อกู้เงินมากกว่าประเทศอื่นๆ</p>
<p>อย่างไรก็ตาม มี 2 ประเทศในโลก ที่ได้กู้เงินสนับสนุนโครงการไอทีของไอบีเอ็มไปแล้ว ได้แก่ <orgName>จีน</orgName> นำไปลงทุนเรื่องระบบขนส่งรถไฟ และประเทศเดนมาร์ก ลงทุนเรื่องเฮลธ์แคร์</p>
<p>ส่วนประเทศไทย เธอคาดว่า ก่อนสิ้นปีนี้จะมีโครงการด้านไอทีของโรงพยาบาล ที่จะได้ใช้เงินสนับสนุนก้อนนี้โครงการแรก ทั้งมีโครงการด้านระบบขนส่ง และกลุ่มธุรกิจด้านแฟรนไชส์อาหารให้ความสนใจโปรแกรมนี้เช่นกัน และไม่จำกัดว่าต้องเป็นโครงการของภาครัฐ หรือเอกชน</p>
<p>ทั้งนี้ แคมเปญลิสซิ่ง และการให้กู้วงเงินสดนั้น การอนุมัติของไอบีเอ็มขึ้นกับเงื่อนไขและรายละเอียดโครงการนั้นๆ ซึ่งการขออนุมัติทำผ่านไอบีเอ็ม หรือบริษัทคู่ค้าของไอบีเอ็มก็ได้ โดยต้องผ่านขั้นตอนการพิจารณาของไอบีเอ็ม รวมถึงเครดิตของผู้ขอกู้นั้นๆ ด้วย</p>
<p>รูปแบบการลิสซิ่งจะให้ลูกค้าเช่าใช้ เครื่อง 3-5 ปี โดยจ่ายค่าบริการเป็นรายเดือนในอัตราขั้นต่ำ หากพ้นกำหนด สามารถเลือกได้ว่าจะคืนเครื่อง หรือซื้อไปใช้ต่อ โดย<orgName>ไอบีเอ็ม</orgName>จะคิดราคาพิเศษที่ลูกค้ายอมรับได้ หากต้องการกู้วงเงินสดไปใช้บริการของผู้ให้บริการไอทีรายอื่น ไอบีเอ็มจะพิจารณาตามแต่ละโครงการ และจะจ่ายเงินให้ผู้ค้าไอทีรายนั้นเอง ไม่ให้เป็นเงินก้อนแก่ลูกค้า</p>
<p>"แนวโน้มขององค์กรธุรกิจในไทย ปัจจุบันด้วยงบประมาณการลงทุนที่จำกัด ปัญหาเศรษฐกิจ ทำให้ความต้องการใช้บริการลิสซิ่ง รวมถึงวงเงินกู้ในภาคธุรกิจไอทีมีอัตราเติบโตเพิ่มขึ้นไม่ต่ำกว่า 10% สัดส่วนการทำลิสซิ่งมีประมาณ 80% อีก 20% เป็นกู้วงเงินสด ส่วนรายได้จากธุรกิจไอจีเอฟของไอบีเอ็ม ยังทำรายได้ทั่วโลก เป็นตัวเลขแค่ 1 ดิจิต เท่านั้น"</p></body>
</news>
