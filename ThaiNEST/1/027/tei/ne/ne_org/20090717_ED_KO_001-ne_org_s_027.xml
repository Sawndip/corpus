<teiHeader>
<fileDesc>
<titleStmt>
  <title>ยอดซื้อสินค้าผ่านเน็ตพุ่งคาดปีนี้ 6 แสนล.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090717/20802/%e0%b8%a2%e0%b8%ad%e0%b8%94%e0%b8%8b%e0%b8%b7%e0%b9%89%e0%b8%ad%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%9c%e0%b9%88%e0%b8%b2%e0%b8%99%e0%b9%80%e0%b8%99%e0%b9%87%e0%b8%95%e0%b8%9e%e0%b8%b8%e0%b9%88%e0%b8%87%e0%b8%84%e0%b8%b2%e0%b8%94%e0%b8%9b%e0%b8%b5%e0%b8%99%e0%b8%b5%e0%b9%896%e0%b9%81%e0%b8%aa%e0%b8%99%e0%b8%a5..html  </bibl>
</sourceDesc>
</fileDesc>
</teiHeader>
<news>
<headline>เอ็นดีเวอร์ท่องอวกาศสำเร็จหลังเหลวมา5รอบ</headline>
<lead>แหลมคานาเวอรัล-นาซาโล่งออก ปล่อยยาน "เอ็นดีเวอร์" ขึ้นฟ้าสำเร็จในความพยายามครั้งที่ 6</lead>
<neck></neck>
<body><p><orgName>องค์การบริหารการบินและอวกาศแห่งชาติสหรัฐ (นาซา)</orgName> สามารถปล่อยยานขนส่งอวกาศ "เอ็นดีเวอร์" พร้อมนักบินอวกาศ 7 คน ขึ้นสู่ท้องฟ้าได้สำเร็จ เมื่อวันพุธ (15 ก.ค.) ตามเวลาท้องถิ่นในรัฐฟลอริดา หลังจากล้มเหลวมาถึง 5 ครั้งติดกันเนื่องจากสภาพอากาศไม่เอื้ออำนวย</p>
<p>ระหว่างที่ปล่อยยาน มีเศษชิ้นส่วนฉนวนกันความร้อนหลายชิ้นได้หลุดออกมาจากถังเชื้อเพลิงด้านนอกของยานด้วย และได้พุ่งเข้ากระแทกตัวยาน 2-3 ครั้ง แต่<orgName>นาซา</orgName>ยืนยันว่าไม่ส่งผลกระทบต่อความปลอดภัยของตัวยานแต่อย่างใด สำหรับสภาพอากาศในวันปล่อยยานนั้นแจ่มใสมาก ไม่ได้มีพายุฝนฟ้าคะนองเหมือนเมื่อครั้งที่ผ่านๆ มา</p>
<p>สำหรับภารกิจของยานเอ็นดีเวอร์ในครั้งนี้คือขึ้นไปติดตั้งชิ้นส่วนห้องทดลองของญี่ปุ่นบนสถานีอวกาศนานาชาติ กินเวลานาน 16 วัน โดยจะจอดเทียบสถานีอวกาศในช่วงบ่ายวันศุกร์ ซึ่งเมื่อมีนักบินของเอ็นดีเวอร์ไปเพิ่มอีก 7 คนก็จะทำให้มีคนอยู่บนสถานีอวกาศมากถึง 13 คน ทำลายสถิติมีคนอยู่ด้วยกันบนสถานีอวกาศในเวลาเดียวกันมากที่สุด</p>
<p>ทั้งนี้ หากเอ็นดีเวอร์ไปถึงก็จะมีคนบนสถานีเป็นชาวอเมริกัน 7 คน แคนาดา 2 คน รัสเซีย 2 คน ญี่ปุ่น 1 คน และเบลเยียม 1 คน โดยมีผู้หญิงอยู่คนเดียวเท่านั้น</p>
<p>ยานเอ็นดีเวอร์จะจอดเทียบสถานีอวกาศอยู่เป็นเวลาเกือบ 2 สัปดาห์ ระหว่างนั้น นักบินจะไปช่วยติดตั้งชิ้นส่วนชิ้นที่ 3 ของห้องทดลองอวกาศของญี่ปุ่นให้เข้าที่ ซึ่งต้องมีการออกไปเดินย่ำอวกาศ 5 ครั้งด้วย นอกจากนี้ เอ็นดีเวอร์ยังขนอาหารหนักหลายร้อยปอนด์ไปให้ลูกเรือที่ประจำอยู่บนสถานีด้วย ทั้งยังจะนำนักบินผลัดใหม่ขึ้นไปเปลี่ยนกับผลัดเดิม เป็นนักบินอเมริกันที่จะไปแทนนักบินญี่ปุ่นคนเดียวบนสถานี</p></body>
</news>
