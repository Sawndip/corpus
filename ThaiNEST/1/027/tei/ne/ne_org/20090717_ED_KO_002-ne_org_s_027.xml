<teiHeader>
<fileDesc>
<titleStmt>
  <title>ยอดซื้อสินค้าผ่านเน็ตพุ่งคาดปีนี้ 6 แสนล.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090717/20802/%e0%b8%a2%e0%b8%ad%e0%b8%94%e0%b8%8b%e0%b8%b7%e0%b9%89%e0%b8%ad%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%9c%e0%b9%88%e0%b8%b2%e0%b8%99%e0%b9%80%e0%b8%99%e0%b9%87%e0%b8%95%e0%b8%9e%e0%b8%b8%e0%b9%88%e0%b8%87%e0%b8%84%e0%b8%b2%e0%b8%94%e0%b8%9b%e0%b8%b5%e0%b8%99%e0%b8%b5%e0%b9%896%e0%b9%81%e0%b8%aa%e0%b8%99%e0%b8%a5..html  </bibl>
</sourceDesc>
</fileDesc>
</teiHeader>
<news>
<headline>ยอดซื้อสินค้าผ่านเน็ตพุ่งคาดปีนี้ 6 แสนล.</headline>
<lead><orgName>กรมพัฒนาธุรกิจการค้า</orgName>เผยการซื้อขายสินค้าผ่านระบบอี-คอมเมิร์ซโตสวนกระแสเศรษฐกิจซบ คาดปีนี้มูลค่ารวมทะลุ 6 แสนล้าน ขยายตัวสูงถึง 50% ชี้เกิดจากคนเข้าถึงอินเทอร์เน็ตมากขึ้น ช่วยลดภาระในการเดินทาง ภาครัฐช่วยสร้างความเชื่อมั่นให้ผู้ซื้อผู้ขาย หนุนให้เกิดการค้าระหว่างธุรกิจกับธุรกิจมากขึ้น จากปัจจุบันส่วนใหญ่เป็นการซื้อขายของผู้ผลิตและผู้บริโภคทั่วไป</lead>
<neck></neck>
<body><p>นายคณิสสร นาวานุเคราะห์ อธิบดี<orgName>กรมพัฒนาธุรกิจการค้า</orgName> เปิดเผยว่า ธุรกิจซื้อขายสินค้าผ่านอินเทอร์เน็ต หรือ อี-คอมเมิร์ซ มีการเติบโตสวนกระแสเศรษฐกิจไทยที่ซบเซา โดยคาดว่าในปีนี้มูลค่าการค้ารวมจะสูงถึง 600,00 ล้านบาท หรือขยายตัวเพิ่มขึ้น 50% จากปีก่อน ซึ่งการเติบโตดังกล่าวเป็นผลมาจากปัจจุบันประชาชนเข้าถึงอินเทอร์เน็ตมากขึ้น ความนิยมจึงสูงขึ้นอย่างต่อเนื่อง และที่สำคัญการซื้อขายผ่านระบบอี-คอมเมิร์ซนี้ ทำให้ผู้ซื้อและผู้ขายไม่ต้องเดินทางไปเลือกซื้อสินค้าในร้านให้สิ้นเปลืองค่าเดินทางหรือค่าน้ำมัน ในภาวะที่ราคาน้ำมันแพง และค่าครองชีพต่างๆ เพิ่มสูงขึ้น</p>
<p>"การเข้ามาดูแลของภาครัฐ ในเรื่องการซื้อขายสินค้าผ่านระบบอี-คอมเมิร์ซ ไม่ว่าจะเป็นด้านกฎหมาย การแนะนำการทำธุรกิจ ก็ทำให้ผู้ซื้อและผู้ขายเกิดความเชื่อมั่นใจมากขึ้น" นายคณิสสรกล่าวและว่า ปัจจุบันการค้าผ่านระบบดังกล่าว ส่วนใหญ่เป็นธุรกิจขนาดเล็ก เช่น ธุรกิจบริการ เครื่องใช้ไฟฟ้า คอมพิวเตอร์ เป็นต้น และธุรกรรมกว่า 90% เป็นการค้าระหว่างผู้ผลิตผู้ดำเนินธุรกิจ (Business) ไปสู่ผู้บริโภค (Consumer) หรือ B-C โดยในขณะนี้ <orgName>กรมฯ</orgName> ได้ส่งเสริมให้เกิดการค้าระบบ B-B หรือธุรกิจกับธุรกิจให้มากขึ้น เพื่อขยายระบบการค้า รวมทั้งการท่องเที่ยวให้เพิ่มขึ้น</p>
<p>ทั้งนี้ กรมพัฒนาธุรกิจการปฐมนิเทศโครงการ อี-คอมเมิร์ซ ออนไลน์ (e-Commerce Online)รุ่นที่ 3 เพื่อพัฒนาทักษะและเพิ่มขีดความสามารถในการแข่งขันแก่ผู้ประกอบการ สร้างมูลค่าเพิ่มและขยายโอกาสทางธุรกิจสู่ตลาดออนไลน์ ตลอดจนมุ่งสร้างผู้ประกอบการพาณิชย์อิเล็กทรอนิกส์รายใหม่ๆ ด้วยการเปิดอบรมให้ความรู้ด้านพาณิชย์อิเล็กทรอนิกส์แก่ผู้ประกอบการ ผ่านเว็บไซต์ www.dbdacademy.com โดยผู้สนใจเข้าอบรม 1,231 คน แบ่งเป็นหลักสูตรต่างๆ คือ หลักสูตรความรู้เบื้องต้นด้าน อี-คอมเมิร์ซ หลักสูตรการตลาดอี-คอมเมิร์ซ หลักสูตรการพัฒนาขีดความสามารถผู้ประกอบการอี-คอมเมิร์ซ หลักสูตรธรรมาภิบาลภาคธุรกิจ งบการเงินสำหรับผู้บริหาร และการเขียนจดหมายภาษาอังกฤษเพื่อธุรกิจ</p></body>
</news>
