<teiHeader>
<fileDesc>
<titleStmt>
  <title>"คอมมาร์ตเอ็กซ์เจน"ยอดทะลุเป้า 2.65 พันล้าน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-07 13:54:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090707/57771/%e0%b8%84%e0%b8%ad%e0%b8%a1%e0%b8%a1%e0%b8%b2%e0%b8%a3%e0%b9%8c%e0%b8%95%e0%b9%80%e0%b8%ad%e0%b9%87%e0%b8%81%e0%b8%8b%e0%b9%8c%e0%b9%80%e0%b8%88%e0%b8%99%e0%b8%a2%e0%b8%ad%e0%b8%94%e0%b8%97%e0%b8%b0%e0%b8%a5%e0%b8%b8%e0%b9%80%e0%b8%9b%e0%b9%89%e0%b8%b2-2.65-%e0%b8%9e%e0%b8%b1%e0%b8%99%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>เด็ก<orgName>ไทย</orgName>"คว้าแชมป์"หุ่นยนต์กู้ภัยสมัยที่4อวดสายตาชาวโลก</headline>
<lead></lead>
<neck></neck>
<body><p>เด็ก<orgName>ไทย</orgName>โชว์ฝีไม้ลายมือด้านเทคโนโลยี อวดสายตาชาวโลกดังกระฉ่อน คว้าแชมป์โลกหุ่นยนต์กู้ภัย สมัยที่ 4 โชว์ฟอร์มเยี่ยมตั้งแต่แรกจน ถึงรอบสุดท้ายอย่างน่าทึ่ง พิชิตเหนือคู่แข่งชาติจากเจ้าภาพออสเตรีย คว่ำสุดยอดเทคโนโลยี ทั้งจากเยอรมนี สวีเดน ออสเตรเลีย ออสเตรีย ดับฝันทีมเต็งจากแดนอาทิตย์อุทัย ที่ต้องการกลับมาทวงบัลลังก์แชมป์สร้างความยิ่งใหญ่ ขณะที่ทั่วโลกยกนิ้วชื่นชมยกย่อง น้อมรับในความสามารถของเด็ก<orgName>ไทย</orgName> ขณะที่ทีม Skuba จาก <orgName>ม.เกษตรฯ</orgName>สร้างชื่ออีก คว้าแชมป์โลกหุ่นยนต์เตะฟุตบอล คว้าแชมป์สมัยที่ 2 ด้าน <orgName>ม.จุฬาฯ</orgName>แชมป์เก่าปีที่แล้วได้ที่ 3 ไปครอง</p>
<p>เมื่อวันที่ 5 ก.ค. ผู้สื่อข่าวรายงานจากเมืองกราซ ประเทศออสเตรีย ในการแข่งขัน หุ่นยนต์กู้ภัย World Robocup Rescue 2009 ซึ่งการแข่งขันเป็นการจำลองเหตุการณ์ให้หุ่นยนต์เข้าไปค้นหา และช่วยเหลือผู้ประสบภัย โดยนักศึกษาจาก<orgName>มหาวิทยาลัยเทคโนโลยีพระจอมเกล้าพระนครเหนือ</orgName> ทีม iRAP_PRO ได้นำหุ่นยนต์กู้ภัยฝ่าด่านคู่แข่ง 22 ทีมจาก 14 ประเทศ นำโด่งตั้งแต่รอบแรกจนถึงรอบรองชนะเลิศ ทีมหุ่นยนต์เด็ก<orgName>ไทย</orgName>สามารถทำคะแนนได้เป็นลำดับ 1 มาโดยตลอด จนเป็น 1 ใน 5 ทีมเข้าสู่รอบชิงชนะเลิศ</p>
<p>ผู้สื่อข่าวรายงานเพิ่มเติมว่า ทีมหุ่นยนต์ของเด็ก<orgName>ไทย</orgName> เป็นที่ชื่นชอบของบรรดาผู้เข้าร่วมชมการแข่งขัน โดยเฉพาะอย่างยิ่งมีเด็กต่างชาติมาขอถ่ายรูปคู่กับหุ่นยนต์เป็นจำนวนมาก นอกจากนี้ทีมหุ่นยนต์จากประเทศอื่น ๆ ยังเข้ามาขอพูดคุย ขอคำแนะนำเกี่ยวกับหุ่นยนต์กับทีม<orgName>มหาวิทยาลัยเทคโนโลยีพระจอมเกล้าพระนครเหนือ</orgName> ด้วยความสนใจ เนื่องจากหุ่นยนต์ของประเทศไทย มีต้นทุนการประดิษฐ์ไม่สูง แต่มีประสิทธิภาพมาก</p>
<p>ผู้สื่อข่าวรายงานด้วยว่า สำหรับรอบชิงชนะเลิศในวันที่ 4 ก.ค. เวลา 17.00 น. ตามเวลาท้องถิ่น ซึ่งช้ากว่าประะเทศไทย 6 ชั่วโมง เด็ก<orgName>ไทย</orgName>สามารถโชว์ฟอร์มเด็ด โดยการค้นหาผู้ประสบภัย รวมทั้งหมดได้มากถึง 38 คน มีคะแนนนำโด่งมาเป็นอันดับ 1 ดับฝันทีม Pelican United จากประเทศญี่ปุ่น ซึ่งเคยเป็นอดีตแชมป์ในปี ค.ศ. 2005 และปีนี้ตั้งใจมาทวงตำแหน่งคืนจากประเทศไทย แต่ต้องผิดหวังกลับไปอีกครั้ง ส่วนทีม Pelican United ได้อันดับ 2 ส่วนอันดับ 3 ได้แก่ ทีม MRL จากประเทศอิหร่าน อันดับ 4 ทีม Shinobi จากญี่ปุ่น ซึ่งรวมกับทีม RRT UPPSALA จากประเทศสวีเดน และอันดับ 5 ทีม CASualty จากประเทศออสเตรเลีย</p>
<p>ขณะที่ น้องโฟม-นายคฑาวุฒิ อุชชิน ผู้บังคับหุ่นยนต์ทีมไทย iRAP_PRO หลังจากได้รับชัยชนะถึงกับกระโดดตัวลอย ก่อนเผยว่า ผลสำเร็จจากชัยชนะในครั้งนี้ เกิดจากการทำงานเป็นทีม เพราะหลังจากการแข่งขันทุกรอบ สมาชิกในทีมแต่ละคนจะมาสรุปผล และวิเคราะห์คู่แข่งเพื่อวางกลยุทธ์ รวมทั้งเขียนโปรแกรม และปรับปรุงหุ่นยนต์ เพื่อให้เหมาะกับสนามการแข่งขันในรอบต่อไป ทำให้หุ่นยนต์กู้ภัยของไทยมีสมรรถนะสูงขึ้นเรื่อย ๆ และจากการที่ทีม<orgName>ไทย</orgName>สามารถคว้าแชมป์โลกมา 3 ปีซ้อน จึงลดความกดดัน อีกทั้งจากการทุ่มเทและเตรียมความพร้อมก่อนมาแข่งขันกว่า 6 เดือน โดยมีการแบ่งหน้าที่ความรับผิดชอบกันมาเป็นอย่างดี ทำให้การประสานการทำงานภายในเวลาอันสั้นได้อย่างมีประสิทธิภาพ ส่วนตนทำหน้าที่เป็นผู้บังคับหุ่นยนต์ ต้องหมั่นฝึกซ้อมอยู่เป็นประจำ ให้เสมือนว่าหุ่นยนต์เป็นอวัยวะส่วนหนึ่งของร่างกาย</p>
<p>ผศ.ดร.จักรกฤษณ์ ศุทธากรณ์ นายก<orgName>สมาคมวิชาการหุ่นยนต์แห่งประเทศไทย</orgName> กล่าวว่า การเป็นแชมป์หุ่นยนต์กู้ภัยโลกเป็นสิ่งที่ท้าทายแต่การรักษาแชมป์โลกสมัยที่ 4 เป็นสิ่งที่ยากยิ่งกว่า เพราะคู่แข่งจากประเทศอื่น ๆ มีความสามารถ และความพร้อมสูง ทั้งยังเป็นประเทศผู้นำเทคโนโลยี เช่น ญี่ปุ่น เยอรมนี สวีเดน ออสเตรเลีย ออสเตรีย และอิหร่าน แต่อย่างไรก็ดี ความสามารถของเด็กไทยเป็นที่ยอมรับของเวทีโลก และหุ่นยนต์กู้ภัยของไทยมีความโดดเด่นอย่างมาก แต่ต้องยอมรับว่า ทุกประเทศต่างตื่นตัวเรื่องการพัฒนาหุ่นยนต์กันมาก หลังจากที่ไทยครองแชมป์ติดต่อกันมาหลายปี จึงเป็นโจทย์ใหญ่ที่ทีมเด็ก<orgName>ไทย</orgName>จะต้องพัฒนาให้มากยิ่งขึ้น เด็กไทยมีความสามารถไม่แพ้ชาติที่มีเทคโนโลยีสูง ๆ แต่ขาดเรื่องของการสนับสนุนอย่างต่อเนื่อง จึงอยากให้ทุกหน่วยงานทั้งภาครัฐและเอกชนเข้ามาร่วมกัน สนับสนุนอย่างจริงจัง เพราะเด็กเหล่านี้สามารถสร้างชื่อเสียงให้กับประเทศได้</p>
<p>ด้าน นางวีนัส อัศวสิทธิถาวร ผอ. <orgName>สำนักงานสื่อสารองค์กร เอสซีจี</orgName> ในฐานะผู้สนับสนุนการแข่งขันหุ่นยนต์กู้ภัยไทย ร่วมกับ<orgName>สมาคมวิชาการหุ่นยนต์แห่งประเทศไทย</orgName> เปิดเผยว่า จากความสามารถของทีมไทยในเวทีระดับโลกในวันนี้ ทำให้ทีมต่างชาติอยากจะมาประลองประชันฝีมือกับเด็กไทย โดยในช่วงเดือน ธ.ค. ที่จะถึงนี้ <orgName>เอสซีจี</orgName> และ<orgName>สมาคมวิชาการหุ่นยนต์แห่งประเทศไทย</orgName> จะจัดการแข่งขัน Thailand Rescue Robot Championship โดยเชิญทีมจากนานาประเทศมาร่วมแข่งขัน และมีทีมตอบรับเข้าร่วมแข่งขันแล้ว ได้แก่ ทีมจากประเทศญี่ปุ่น อิหร่าน ออสเตรเลีย เยอรมนี สวีเดน รวมทั้งจะมีกรรมการตัดสิน World Robocup Rescue Committee มาร่วมประชุมและดูงาน เพื่อยกระดับมาตรฐานการแข่งขันของไทยสู่ระดับโลก</p>
<p>สำหรับการแข่งขันหุ่นยนต์กู้ภัยโลก World Robocup Rescue 2009 เป็นส่วนหนึ่งของ World Robocup 2009 มีผู้สมัครเข้าแข่งขันหุ่นยนต์ทุกประเภทกว่า 300 ทีม จากกว่า 30 ประเทศทั่วโลก เป็นการแข่งขันหุ่นยนต์ 4 ประเภทใหญ่ ๆ คือ หุ่นยนต์กู้ภัย หุ่นยนต์รับใช้ในบ้าน หุ่นยนต์เตะฟุตบอล และหุ่นยนต์ฮิว แมนนอยด์ ขณะที่เด็กไทยจะเข้าร่วมแข่งขันในประเภทหุ่นยนต์เตะฟุตบอล และหุ่นยนต์ฮิว แมนนอยด์ด้วย</p>
<p>วันเดียวกัน ผู้สื่อข่าวรายงานต่ออีกว่า การแข่งขันหุ่นยนต์โลกในครั้งนี้ มีเด็กไทยเข้า ร่วมแข่งขันหุ่นยนต์เตะฟุตบอลขนาดเล็กด้วยกัน 2 ทีม คือทีม Skuba จาก <orgName>ม.เกษตรศาสตร์</orgName> และ PlasmaZ จาก<orgName>จุฬาลงกรณ์มหาวิทยาลัย</orgName> และหุ่นยนต์เตะฟุตบอลของทั้งสองทีม<orgName>ไทย</orgName>แสดงฝีมือเอาชนะคู่แข่งจนผ่านเข้าสู่ รอบ 4 ทีมสุดท้าย ร่วมกับ ทีมRobo Dragon และ Odens จากประเทศญี่ปุ่น โดยทีม<orgName>ไทย</orgName>และ<orgName>ญี่ปุ่น</orgName>ต้องลงแข่งกันเอง เพื่อหาผู้ชนะเข้าไปในรอบชิงชนะเลิศ</p>
<p>หลังจากนั้นผลปรากฏว่าทีม Skuba สามารถเอาชนะทีม PlasmaZ ส่วนทีม Robo Dragon ชนะทีม Odens ทำให้ทีม PlasmaZ ต้องเข้าไปชิงที่ 3 กับทีม Odens และทีมจาก<orgName>จุฬาลงกรณ์</orgName> แชมป์โลกหุ่นยนต์เตะฟุตบอลปีที่แล้วชนะไปได้ด้วยคะแนน 10:0 ได้ครองอันดับ 3 ขณะที่ทีม Skuba จาก<orgName>เกษตรศาสตร์</orgName> ชนะทีม Robo Dragon ไปได้ด้วยคะแนน 11:1 ได้เป็นแชมป์โลกหุ่นยนต์เตะฟุตบอลขนาดเล็กในปีนี้ไปครองอย่างยิ่งใหญ่</p></body>
</news>
