<teiHeader>
<fileDesc>
<titleStmt>
  <title>ก.ไอซีที ผลักดันศูนย์บริการข้อมูลภาครัฐเพื่อประชาชน GCC 1111 ให้บริการข้อมูลภาครัฐแบบครบวงจร  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206260201&tb=N255206  </bibl>
</sourceDesc>
</fileDesc>
</teiHeader>
<news>
<headline><orgName>ก.ไอซีที</orgName> ผลักดันศูนย์บริการข้อมูลภาครัฐเพื่อประชาชน GCC 1111 ให้บริการข้อมูลภาครัฐแบบครบวงจร</headline>
<lead><orgName>กระทรวงเทคโนโลยีสารสนเทศและการสื่อสาร</orgName> เดินหน้าผลักดันศูนย์บริการข้อมูลภาครัฐเพื่อประชาชน GCC 1111 เป็นศูนย์กลางสอบถามข้อมูลครบวงจร ทุกหน่วยงานภาครัฐ ภายใต้แนวคิดเพื่อนที่รู้ใจคนที่ใกล้ตัว</lead>
<neck></neck>
<body><p>นายสือ ล้ออุทัย ปลัด<orgName>กระทรวงเทคโนโลยีสารสนเทศและการสื่อสาร</orgName> หรือ<orgName>ไอซีที</orgName> กล่าวว่า <orgName>ศูนย์บริการข้อมูลภาครัฐเพื่อประชาชน</orgName> เป็นอีกโครงการหนึ่งที่รัฐบาลได้นำ ICT มาใช้ให้เกิดประโยชน์ในการจัดการข้อมูลภาครัฐ เพื่อบริการแก่ประชาชน โดยได้เชื่อมโยงฐานข้อมูลครอบคลุมทั้ง 20 กระทรวงและทุกหน่วยงานภาครัฐ มารวบรวมให้บริการด้วยเลขหมายเดียวคือ 1111 ซึ่ง GCC 1111 โดยเปิดให้บริการมาตั้งแต่ปี 2547 และได้พัฒนาการให้บริการด้านข้อมูลภาครัฐเพื่อประชาชนมาโดยตลอด และได้รับการตอบรับจากประชาชนเป็นอย่างดี โดยในช่วงไตรมาสแรกของปีนี้มีการใช้งานจากประชาชนกว่า 500,000 ครั้ง ซึ่งเรื่องที่ประชาชนโทรเข้ามาสอบถามมากที่สุดในขณะนี้คือ สถานการณ์บ้านเมืองในปัจจุบัน เช่น ปัญหาทางการเมือง และไข้หวัดใหญ่สายพันธุ์ใหม่ 2009 </p>
<p><orgName>ศูนย์บริการข้อมูลภาครัฐเพื่อประชาชน GCC 1111</orgName> ในปีนี้ ได้พัฒนาการให้บริการที่ครอบคลุมเพื่อประชาชนมากขึ้น ให้สอดคล้องกับความต้องการและสถานการณ์ในปัจจุบันของประเทศไทย อาทิ การเพิ่มข้อมูลบริการด้านการหางาน โครงการต้นกล้าอาชีพ โครงการเช็คช่วยชาติ 2,000 บาท แผนที่แหล่งท่องเที่ยวในประเทศ เพื่อสอดคล้องกับการรณรงค์ท่องเที่ยวในประเทศ ซึ่ง<orgName>ศูนย์บริการข้อมูลภาครัฐเพื่อประชาชน GCC 1111</orgName> เปิดให้บริการประชาชนฟรีตลอด 24 ชั่วโมง หรืออีกช่องทางบริการที่ www.gcc.go.th </p></body>
</news>
