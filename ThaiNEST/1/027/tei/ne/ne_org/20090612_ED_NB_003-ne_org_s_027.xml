<teiHeader>
<fileDesc>
<titleStmt>
  <title>กทช.  ย้ำ ผู้ที่ประสงค์ขึ้นทะเบียนวิทยุชุมชน ให้ไปขึ้นทะเบียนภายใน 15 มิ.ย.นี้  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206120195&tb=N255206  </bibl>
</sourceDesc>
</fileDesc>
</teiHeader>
<news>
<headline><orgName>กทช.</orgName>  ย้ำ ผู้ที่ประสงค์ขึ้นทะเบียนวิทยุชุมชน ให้ไปขึ้นทะเบียนภายใน 15 มิ.ย.นี้</headline>
<lead><orgName>คณะอนุกรรมการวิทยุกระจายเสียงและวิทยุ โทรทัศน์</orgName> ฝากย้ำ ผู้ที่ประสงค์ขึ้นทะเบียนประกอบกิจการวิทยุชุมชน จะมีการเปิดรับลงทะเบียนวิทยุชุมชน 15 มิถุนายนนี้ ที่อิมแพค เมืองทองธานี</lead>
<neck></neck>
<body><p>พันเอกนที ศุกลรัตน์ ประธาน<orgName>คณะทำงานด้านกิจการวิทยุกระจายเสียงชุมชน ในคณะอนุกรรมการวิทยุกระจายเสียงและวิทยุโทรทัศน์ สำนักงานคณะกรรมการกิจการโทรคมนาคมแห่งชาติ</orgName> กล่าวว่า ในวันที่ 15 มิถุนายนนี้ <orgName>คณะทำงานด้านกิจการวิทยุกระจายเสียงชุมชน</orgName> จะมีการจัดประชุมชี้แจงร่างประกาศ เรื่อง หลักเกณฑ์และวิธีการอนุญาตประกอบการกิจการวิทยุชุมชนชั่วคราว (วิทยุกระจายเสียงชุมชน) พร้อมชี้แจงขั้นตอนการเตรียมการ เพื่อลงทะเบียนแจ้งความประสงค์ประกอบกิจการวิทยุชุมชน ณ ห้องประชุมแกรนด์ ไดมอนด์ บอลรูม อาคาร 9 ศูนย์การประชุมอิมแพ็ค เมืองทองธานี ระหว่างเวลา 09.30-17.00 น. เพื่อเปิดให้ทำการลงทะเบียนสำหรับผู้ที่ประสงค์เพื่อขอเป็นผู้ทดลองออกอากาศ วิทยุชุมชน โดยจะเริ่มลงทะเบียนตั้งแต่เวลา 12.00 น.เป็นต้นไป ซึ่งคาดว่าจะมีผู้ประกอบการวิทยุชุมชนภาคกลางเข้าร่วมงานกว่า 1,500 คน</p>
<p>ส่วนร่างประกาศหลักเกณฑ์วิทยุชุมชน คาดว่าจะประกาศในราชกิจจานุเบกษาได้ราวต้นเดือนกรกฏาคมนี้ และเมื่อประกาศแล้วจะเปิดโอกาสให้ผู้ประกอบการวิทยุชุมชนมาลงทะเบียนภายใน 30 วันนับจากประกาศ หากไม่มาลงทะเบียนจะเป็นวิทยุชุมชนที่ไม่มีกฎหมายรับรอง ส่วนผู้ที่มาลงทะเบียนไว้แล้วจะได้รับสิทธิ์เป็นผู้ทดลองออกอากาศ 300 วัน ตามที่ร่างหลักเกณฑ์ระบุไว้ เพื่อให้คณะทำงานพิจารณาว่าเข้าข่ายเป็นวิทยุชุมชนหรือไม่ หากเข้าข่ายผู้ประกอบการสามารถยื่นขอใบอนุญาตชั่วคราว ซึ่งมีอายุ 1 ปี โดยเสียค่าธรรมเนียม 500 บาท/ปี</p>
<p>สำหรับผู้ที่สนใจมาลงทะเบียนภายในงาน ต้องมีเอกสาร ประกอบด้วย สำเนาบัตรประชาชน สำเนาทะเบียนบ้าน สำเนาหนังสือจัดตั้งนิติบุคคล/กลุ่มคน หนังสือมอบอำนาจและสำเนาบัตรประชาชน(กรณีผู้แทนนิติบุคคล/กลุ่มบุคคล) รูปถ่ายหน้าตรงไม่ใส่หมวก ไม่สวมแว่น ขนาด 1 นิ้ว จำนวน 2 รูป และแผนที่ตั้งสถานีและรูปถ่ายสถานี ส่วนการเปิดรับขึ้นทะเบียนระดับภูมิภาคนั้น จะจัดขึ้นตามลำดับ คือ วันที่ 22 มิถุนายน จะจัดที่ จ.เชียงใหม่ วันที่ 29 มิถุนายน จัดที่ จ.ขอนแก่น และวันที่ 2 กรกฎาคม จัดที่ จ.สงขลา </p></body>
</news>
