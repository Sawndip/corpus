<teiHeader>
<fileDesc>
<titleStmt>
  <title>สอบแท็บลอยด์ดังผู้ดีแฮ็กมือถือคนดัง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090711/20096/%e0%b8%aa%e0%b8%ad%e0%b8%9a%e0%b9%81%e0%b8%97%e0%b9%87%e0%b8%9a%e0%b8%a5%e0%b8%ad%e0%b8%a2%e0%b8%94%e0%b9%8c%e0%b8%94%e0%b8%b1%e0%b8%87%e0%b8%9c%e0%b8%b9%e0%b9%89%e0%b8%94%e0%b8%b5%e0%b9%81%e0%b8%ae%e0%b9%87%e0%b8%81%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b8%84%e0%b8%99%e0%b8%94%e0%b8%b1%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>สอบแท็บลอยด์ดังผู้ดีแฮ็กมือถือคนดัง</headline>
<lead>ลอนดอน-สอบแท็บลอยด์ดังผู้ดีแฮ็กมือถือคนดัง เหยื่อเป็นทั้งนักการเมืองและคนบันเทิงหลายพันคน</lead>
<neck></neck>
<body><p>หนังสือพิมพ์การ์เดียนของอังกฤษรายงานเมื่อวันพฤหัสบดี (9 ก.ค.) ว่า ตำรวจกำลังสอบสวนข้อกล่าวหาว่าหนังสือพิมพ์นิวส์ ออฟ เดอะ เวิลด์ หนังสือพิมพ์รายสัปดาห์ชื่อดังของอังกฤษ ได้แฮ็กเข้าไปยังโทรศัพท์มือถือของนักการเมืองและคนดังหลายคนเพื่อขุดคุ้ยข้อมูล</p>
<p>รายงานข่าวระบุว่า หนังสือพิมพ์ฉาวที่บริษัทนิวส์ อินเตอร์เนชั่นแนล กรุ๊ป ของนายรูเพิร์ต เมอร์ด็อก เจ้าพ่อสื่อโลกเป็นเจ้าของ ได้จ่ายเงินให้นักสืบเอกชนเพื่อลอบเข้าไปยังกล่องฝากข้อความเสียงหรือวอยซ์เมลของโทรศัพท์มือถือของคนดังเกือบ 3,000 เครื่อง โดยคนดังที่ตกเป็นเหยื่อนั้นมีทั้งนายจอห์น เพรสคอตต์ อดีตรองนายกรัฐมนตรีอังกฤษ นายบอริส จอห์นสัน นายกเทศมนตรีกรุงลอนดอน และ แอล แมคเฟอร์สัน ซูเปอร์โมเดลชื่อดังของโลก</p>
<p><orgName>การ์เดียน</orgName>ระบุอีกว่า แทนที่จะใช้เครื่องมือดักฟังการสนทนา นิวส์ ออฟ เดอะ เวิลด์ได้ใช้วิธีแอบเข้าไปฟังวอยซ์เมลของโทรศัพท์โดยอาศัยช่องโหว่ที่ผู้ใช้โทรศัพท์ไม่ได้เปลี่ยนเลขรหัสที่มากับเครื่องที่ออกมาจากโรงงาน โดยเหตุการณ์นี้เริ่มปรากฏขึ้นเมื่อปี 2550 เมื่อนายแอนดี้ คูลสัน อดีตบรรณาธิการใหญ่ของนิวส์ ออฟ เดอะ เวิลด์ ลาออกจากตำแหน่ง หลังจากที่บรรณาธิกายฝ่ายข่าวราชวงศ์ถูกสั่งจำคุกฐานดักฟังโทรศัพท์มือถือของเชื้อพระวงศ์หลายพระองค์ แต่ในขณะนั้นไม่ได้ทำการสืบสวนเพิ่มเติม เนื่องจากคิดว่าเป็นเพียงความพยายามดักฟังวอยซ์เมลส่วนพระองค์ของพระบรมวงศานุวงศ์เท่านั้น</p>
<p>รายงานข่าวระบุอีกว่า เรื่องราวของการแฮ็กโทรศัพท์เกิดแดงขึ้นมาหลังจากที่เหยื่อถูกแฮ็กโทรศัพท์คนหนึ่งได้รับการจ่ายเงินค่าเสียหายเป็นเงินถึง 700,000 ปอนด์ (ราว 38.5 ล้านบาท) เพื่อแลกกับการเก็บคดีนี้ไว้เป็นความลับ</p></body>
</news>
