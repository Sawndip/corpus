<teiHeader>
<fileDesc>
<titleStmt>
  <title>กทม.เล็งถก"ดับเพลิง"สไตเออร์ก่อนส.ค.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-17 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/03/17/news_28392496.php?news_id=28392496  </bibl>
</sourceDesc>
</fileDesc>
</teiHeader>
<news>
<headline>กทม.เล็งถก"ดับเพลิง"สไตเออร์ก่อนส.ค.</headline>
<lead></lead>
<neck></neck>
<body><p>ม.ร.ว.สุขุมพันธุ์ บริพัตร ผู้ว่าราชการกรุงเทพมหานคร (กทม.) เปิดเผยความคืบหน้าในการแก้ปัญหาโครงการจัดซื้อรถ-เรือดับเพลิง และอุปกรณ์บรรเทาสาธารณภัย มูลค่า 6,687 ล้านบาทของ กทม.ว่า ตนได้พบหารือกับ Mr.Arno Riedel เอกอัครราชทูตออสเตรีย ประเทศไทย คนปัจจุบันแล้ว และได้รับคำตอบที่ชัดเจน ว่า การเซ็นสัญญาซื้อขายรถดับเพลิงระหว่าง กทม.กับบริษัท สไตเออร์ เดมเลอร์ พุค สเปเชียล ฟาห์ซอย์ จำกัด ไม่ใช่สัญญาแบบรัฐต่อรัฐ หรือ G to G ซึ่งขณะนี้ กทม.อยู่ระหว่างรอหนังสือยืนยันอย่างเป็นลายลักษณ์อักษรจากทูตออสเตรีย และทราบว่าทูตออสเตรียได้เข้าพบกับปลัดกระทรวงการต่างประเทศแล้ว</p>

<p>สำหรับแนวทางการดำเนินการหลังจากที่ทราบว่า สัญญาไม่ใช่แบบ G to G นั้น กทม.อยู่ระหว่างการเตรียมรวบรวมข้อมูลทั้งหมด เพื่อจะไปเจรจากับผู้บริหารของบริษัท สไตเออร์ฯ และหากมีความจำเป็น ตนอาจต้องเดินทางไปสหรัฐอเมริกา เพื่อหารือกับผู้บริหารบริษัท เจเนอรัล ไดนามิกส์ สหรัฐอเมริกา ในฐานะบริษัทแม่ เพื่อขอความร่วมมือเกี่ยวกับเรื่องดังกล่าว ขอไม่เปิดเผยรายละเอียดแต่มีแนวทางเจรจาเรียบร้อยแล้ว โดยประชาชนจะต้องไม่สูญเสียผลประโยชน์ และผู้บริหาร กทม.จะต้องไม่ติดคุก แต่หากไม่เจรจาก่อนตนอาจถูกข้อหาละเว้นการปฏิบัติหน้าที่ ทั้งนี้คาดว่าการเจรจาจะได้ข้อสรุปก่อนถึงกำหนดที่ กทม.จะต้องจ่ายค่างวดรถดับเพลิงงวดที่ 6 ในเดือน ส.ค.นี้</p>

<p>ม.ร.ว.สุขุมพันธุ์ กล่าวต่อว่า หากการเจรจาไม่ได้ข้อยุติ จึงจะเดินหน้าในการฟ้องร้องต่อไป แต่ขอยืนยันว่าแนวทางการฟ้องร้องจะเป็นทางออกสุดท้าย เนื่องจากคดีจะใช้เวลานานมาก ขณะเดียวกันหากครบกำหนดจ่ายเงินงวดที่ 6 แล้วยังไม่เรียบร้อย กทม.คงต้องปล่อยให้ธนาคารกรุงไทย จำกัด (มหาชน) ในฐานะธนาคารผู้ตัดบัญชีตามสัญญา L/C ตัดบัญชี กทม. เนื่องจากไม่สามารถหลีกเลี่ยงได้เพราะสัญญา L/C เป็นชนิดที่เพิกถอนไม่ได้ นอกจากมีกรณีพิเศษคือมีคำสั่งศาลออกมา ส่วนงบประมาณที่ กทม.สำรองจ่ายค่างวดรถดับเพลิงทั้ง 5 งวดนั้น กทม.จะส่งเรื่องไปยังรัฐบาล เนื่องจากตามสัญญารัฐบาลจะให้งบอุดหนุน 60% งบ กทม. 40% แต่ที่ผ่านมา กทม.ได้สำรองจ่ายทั้งหมด แต่ทั้งนี้ในสัญญามีเงื่อนไขว่ากระทรวงการคลังจะอนุมัติงบประมาณได้ต่อเมื่อ กทม.รับมอบรถดับเพลิงแล้วเท่านั้น</p>

<p>ผู้สื่อข่าวรายงานว่า เมื่อช่วงเช้านายถาวร เสนเนียม รมช.มหาดไทย ได้เดินทางมาพบกับ ม.ร.ว.สุขุมพันธุ์ ที่ศาลาว่าการ กทม. </p></body>
</news>
