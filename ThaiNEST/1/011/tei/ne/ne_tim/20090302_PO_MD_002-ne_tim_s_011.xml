<teiHeader>
<fileDesc>
<titleStmt>
  <title>พิษเศรษฐกิจจีจีนิวส์ปิดฉาก!  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-03-02 20:44:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000023990  </bibl>
</sourceDesc>
</fileDesc>
</teiHeader>
<news>
<headline>พิษเศรษฐกิจจีจีนิวส์ปิดฉาก!</headline>
<lead></lead>
<neck></neck>
<body><p>วานนี้ (2มี.ค.) ศูนย์เฝ้าระวังการคุกคามสื่อ สมาคมนักข่าวนักหนังสือพิมพ์แห่งประเทศไทย ได้รายงานข่าวกรณีการปิดสถานีข่าวจีจีนิวส์ โดยอ้างคำสัมภาษณ์ นายดนัย เอกมหาสวัสดิ์ กรรมการผู้จัดการ บริษัทจีจีนิวส์ เน็ตเวิร์ค จำกัด ผู้บริหารคลื่นข่าว "บิซิเนส เรดิโอ" เอฟเอ็ม 98.0 ที่ระบุว่า บริษัทได้ยกเลิกสัญญาเช่าคลื่นวิทยุเอฟเอ็ม 98.0 กับกองทัพบก โดยให้เหตุผลว่าได้รับผลกระทบจากภาวะเศรษฐกิจชะลอตั้งแต่กลางปี 51 เป็นต้นมา ซึ่งคำสั่งปิดคลื่นดังกล่าวเป็นเหตุให้มีพนักงานตกงานเป็นจำนวนมาก</p>
        <p>"บริษัทจีจีนิวส์ได้ทำงานมาเป็นระยะเวลานาน และประสบปัญหาขาดทุนมาโดยตลอด โดยเฉพาะในช่วงนี้ที่เข้าสู่สภาวะเศรษฐกิจถดถอย บริษัทยิ่งเข้าสู่ภาวะวิกฤต เราจึงจำเป็นต้องตัดสินใจยุติการทำงาน โดยได้จ่ายค่าชดเชยกฎหมายแรงงานทุกอย่างคือคนที่ทำงานเกิน 1 ปีก็จะได้ค่าชดเชย 3 เดือน พร้อมค่าตกใจ 1 เดือน ส่วนพนักงานที่ทำงานยังไม่ครบปีก็ได้ค่าชดเชยตามลำดับที่กฎหมายแรงงานกำหนด" นายดนัยกล่าว   </p>
        <p>ขณะที่น.ส. พรทิพย์ พลสิทธิ์ อดีตบรรณาธิการข่าวบริษัทจีจีนิวส์เน็ตเวริ์ก กล่าวว่า สัญญาในการเลิกจ้างของบริษัทมีผลตั้งแต่วันที่ 1 มี.ค. ที่ผ่านมาซึ่งหลังจากสัญญาเลิกจ้างมีผลนั้นทำให้พนักงานของบริษัทจีจีนิวส์ หลายสิบคน ต้องกลายสภาพเป็นคนตกงานโดยปริยาย ซึ่งในส่วนของฝ่ายข่าวนั้นตนได้พยายามหาทางช่วยเหลือให้ทั้งหมดได้มีงานทำ โดยขณะนี้ได้มีบริษัทที่เป็นคลื่นวิทยุเหมือนกันติดต่อให้ความช่วยเหลือฝ่าย ข่าวบางคนอยู่ ซึ่งรายละเอียดนั้นยังไม่ได้คุยกันอย่างชัดเจนว่าเขาจะช่วยเราได้มากน้อยแค่ ไหนอย่างไร </p>
        <p>"ตอนนี้เราทุกคนก็เหมือนเคว้งและบางคนก็ไม่รู้ว่าออกไปแล้วจะทำอะไร เราเองก็คิดว่าไม่วันใดวันหนึ่งเหตุการณ์นี้ก็จะต้องมาถึง แต่เราก็ไม่คิดว่าจะมาถึงเร็วแบบนี้ เราเองก็คงจะต้องไปหางานทำใหม่ห่วงก็แต่บางคนที่เขามีครอบครัว บางคนก็มีลูก บางคนก็ยังตั้งท้องอยู่ บางคนก็อยู่ทำข่าวด้วยกันมานาน ก็อยากฝากเพื่อน ๆ ในวงการสื่อหรือใครก็ตามที่ต้องการจ้างงานสามารถติดต่อมายังอดีตพนักงานจีจี นิวส์ได้" อดีตบรรณาธิการข่าวบริษัทจีจีนิวส์เน็ตเวริ์กกล่าว   </p>
        <p>อย่างไรก็ตามบริษัทบริษัท จีจีนิวส์ เน็ตเวิร์ค จำกัดได้ประชุมด่วนพนักงานบริษัททั้งหมดในวันที่ 26-27 ก.พ. ที่ผ่านมา เพื่อแจ้งกับพนักงานอย่างเป็นทางการว่าบริษัทต้องปิดตัวลงทำให้พนักงานทุกคน ต่างตกใจไปตามกัน ๆ อย่างไรก็ตามในที่ประชุมนายดนัย ได้ชี้แจงถึงเหตุผลในการปิดคลื่น ทำให้ไม่สามารถจ้างพนักงานจำนวนมากให้ทำงานต่อไปได้</p>
       <p>ข่าวแจ้งด้วยว่า บริษัท จีจีนิวส์ เน็ตเวิร์ค จำกัด ได้เข้าร่วมหุ้นกับบริษัทโพสต์ พับลิชชิง โดยบริษัทโพสต์ พับลิชชิงได้ขยายธุรกิจด้วยการเข้าไปถือหุ้นใน บริษัท แฟลช นิวส์ จำนวน 40% ของจำนวนหุ้นทั้งหมด เป็นมูลค่าทั้งสิ้น 10 ล้านบาท เมื่อวันที่ 21 ธ.ค. ที่ผ่านมา โดยบริษัท แฟลช นิวส์ เป็นผู้บริหารสถานีวิทยุคลื่นเอฟเอ็ม 98 ภายใต้ชื่อ บิสซิเนส เรดิโอ ตั้งแต่วันที่ 1 มี.ค. 2551 เป็นต้นมา</p>
        <p>ด้านนาย ประดิษฐ์ เรืองดิษฐ์ เลขาธิการสมาคมนักข่าวนักหนังสือพิมพ์แห่งประเทศไทย กล่าวว่า ทางสมาคมนักข่าวฯได้เฝ้าระวังเรื่องการเลิกจ้างนักข่าวในช่วงนี้อย่างใกล้ ชิด และมีความเป็นห่วงเพื่อนร่วมวิชาชีพที่ต้องมาตกงาน อย่างไรก็ตามทางสมาคมก็ได้แต่หวังว่าการเลิกจ้างนักข่าวในช่วงนี้จะไม่ รุนแรง เมื่อเปรียบเทียบกับการเลิกจ้างช่วงวิกฤติเศรษฐกิจในปี 2540 ซึ่งในช่วงเวลานั้นสมาคมนักข่าวฯได้จัดกิจกรรมเปิดท้ายขายของเพื่อหาทุนช่วย เหลือนักข่าวให้ประคับประคองชีวิตในช่วงวิกฤติ   </p></body>
</news>
