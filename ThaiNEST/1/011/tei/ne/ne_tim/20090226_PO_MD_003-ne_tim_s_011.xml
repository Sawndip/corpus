<teiHeader>
<fileDesc>
<titleStmt>
  <title>ศาลปกครองสูงสุดยืน ไม่รับคดี"หวยออนไลน์"  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-02-26 00:17:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000022004  </bibl>
</sourceDesc>
</fileDesc>
</teiHeader>
<news>
<headline>ศาลปกครองสูงสุดยืน ไม่รับคดี"หวยออนไลน์"</headline>
<lead>ศาลปกครองสูงสุดยืน ตามศาลปกครองชั้นต้น ไม่รับคำฟ้องกรณี หวยออนไลน์ ระบุไม่ใช่ความเดือดร้อนเสียหาย ที่ผู้ร้องอาจจะได้รับโดยมิอาจจะหลีกเลี่ยงได้</lead>
<neck></neck>
<body><p>วานนี้( 25ก.พ.) ศาลปกครองสูงสุด มีคำสั่งยืนตามคำสั่งศาลปกครองชั้นต้น ไม่รับคำฟ้องที่นายมนัส เปรื่องชีว ที่ได้ยื่นฟ้องกระทรวงการคลัง รมว.คลัง นายประดิษฐ์ ภัทรประสิทธิ์ รมช.คลัง และสำนักงานสลากกินแบ่งรัฐบาล เป็นผู้ถูกฟ้องที่ 1-4 เรื่องเป็นหน่วยงานทางปกครอง หรือเจ้าหน้าที่รัฐ กระทำการโดยไม่ชอบด้วยกฎหมาย กรณีที่ออกคำสั่งให้ดำเนินการออกจำหน่ายสลากแบบเลขท้าย 2 ตัวบน-ล่าง และ 3 ตัวโต๊ด-บน-ล่าง โดยเครื่องคอมพิวเตอร์ออนไลน์ ที่เดิมมีกำหนดให้จำหน่ายหวยออนไลน์งวดแรกในวันที่ 17 ก.ย. 51</p>
       
      <p> ทั้งนี้ ศาลปกครองสูงสุดได้ให้ความเห็นว่า แม้สิ่งที่นายมนัส คาดหมายว่า หากมีการออกสลากเลขท้าย 2-3 ตัว ด้วยเครื่องสลากคอมพิวเตอร์ออนไลน์ จะมีความล่อแหลมต่อการทำให้สลากกินรวบ( หวยใต้ดิน) ที่เอกชนลักลอบทำกลายเป็นสิ่งที่ถูกต้องตามกฎหมาย ส่งผลเสียหายต่อสังคมเศรษฐกิจและศีลธรรมอาจเป็นไปได้บ้าง แต่ก็ไม่ใช่ความเดือดร้อนเสียหายที่นายมนัส อาจจะได้รับโดยมิอาจจะหลีกเลี่ยงได้ จึงไม่อยู่ในฐานะที่จะเดือดเสียหายอันเนื่องมาจากคำสั่งของกระทรวงการคลัง ที่ออกโดย รมว.คลัง สั่งให้รมช.คลัง และสำนักงานสลากดำเนินการออก และจำหน่ายสลากพิเศษ แบบเลขท้ายด้วยเครื่องสลากคอมพิวเตอร์ออนไลน์ จึงไม่มีสิทธิที่จะยื่นฟ้องศาลปกครอง เพื่อขอให้ศาลมีคำพิพากษาหรือให้ศาลเพิกถอนคำสั่งดังกล่าวได้ตาม มาตรา 42 วรรค 1 แห่ง พ.ร.บ.จัดตั้งศาลปกครอง และวิธีพิจารณาคดีปกครอง 2542 และ เมื่อฟังได้ว่า ผู้ฟ้องไม่มีสิทธิ์ที่จะนำคดีมาฟ้องแล้ว จึงไม่จำเป็นต้องวินิจฉัยอุทธรณ์คำสั่ง ของนายมนัสอีก ศาลปกครองสูงสุด จึงมีคำสั่งยืนตามศาลปกครองชั้นต้น ที่ไม่รับคำฟ้องไว้พิจารณา และให้จำหน่วยคดีออกจากสาระบบความ</p></body>
</news>
