<teiHeader>
<fileDesc>
<titleStmt>
  <title>ปุ๊กกี้เตียงหักซ้ำสอง หย่าผัว ปัดมือที่3แทรก  </title>
  <author>ทีมข่าวบันเทิง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-04-30 17:20:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.thairath.co.th/content/ent/2947  </bibl>
</sourceDesc>
</fileDesc>
</teiHeader>
<news>
<headline>ปุ๊กกี้เตียงหักซ้ำสอง หย่าผัว ปัดมือที่3แทรก</headline>
<lead>อดีตนักร้องชื่อดัง เฉยๆกับคำว่า "หม้ายรอบสอง" คิดได้ ชี้หากย้อนเวลากลับไป10ปีที่แล้ว จะเชื่อฟังคำสั่งสอนของแม่ แถลงเหตุตัดสินใจแยกทางกับเอ้-ปาณสาร เพราะต่างคนต่างที่มีนิสัยใจคอแตกต่างกัน</lead>
<neck></neck>
<body><p>หลังจากที่มีข่าวว่า ปุ๊กกี้-ปริศนา พรายแสง อดีตนักร้องชื่อดังเจ้าของบทเพลง "ชาลาลา"ที่โด่งดังในอีดต ได้หย่าขาดจาก เอ้-ปาณสาร จันทร์หอม อดีตพนักงานขายรถยี่ห้อดัง โดยหลังจากได้แต่งงานอยู่กินมาประมาณ 2 ปี ผู้สื่อข่าวรายงานว่า เมื่อช่วงบ่ายวันนี้ (30 เม.ย.) ที่โรงแรมเจ้าพระยาปาร์ค ถนนรัชดาฯ ปุ๊กกี่-ปริศนา ได้แถลงข่าวเปิดใจต่อเรื่องราวที่เกิดขึ้น</p>
<p>อดีตนักร้องขวัญใจวัยโจ๋ กล่าวว่า ข่าวที่ออกมานั้นเป็นความจริง ได้ตัดสินใจแยกทางกับเอ้-ปาณสาร แล้วเมื่อวันที่ 11 มี.ค.ที่ผ่านมา ที่ชิดนีย์ ประเทศออสเตรเลีย ส่วนสาเหตุที่ต้องแยกทางกัน เพราะต่างคนต่างที่มีนิสัยใจคอแตกต่างกันเมื่อมาทำอะไรก็อาจจะมีการขัดแย้งกันบ้าง แต่ยืนยันว่า ไม่มีมือที่ 3 เข้ามาเกี่ยวข้อง รวมทั้งเรื่องทะเลาะเบาะแวงหรือลงไม่ลงมือกันก็ไม่มี เพราะพี่เอ้เป็นผู้ชายที่ให้เกียรติตนเสมอ เวลาตนจะทำอะไรก็ให้ทำเต็มที่ไม่มีขัดอะไรทั้งสิ้น</p>
<p>"ก่อนที่จะตัดสินแยกทางกัน เมื่อปลายปีที่แล้วเราทั้งสองคนพยายามที่จะจูนความรู้สึกดีๆ เข้าหากัน แต่พอถึงจุดๆ หนึ่งก็ไม่สามารถทำได้จึงตัดสินใจต้องเลือกที่จะเป็นเพื่อนกันและหย่ากันในที่สุด" อดีตนักร้องชื่อดัง กล่าว และว่า หลังจากนี้ไปจะมาใช้ชีวิตอยู่ที่เมืองไทยและหางานที่ถนัดและเหมาะสมทำ ถ้าหากมีผู้ใหญ่ใจดีให้ตนเป็นนักร้องก็อยากจะทำงานตรงจุดนี้อีกครั้ง ประกอบกับอยากจะทำธุรกิจส่วนตัวที่เคยทำมาแล้วเกี่ยวกับความงาม เช่น ครีมกระชับทรวงอก แต่อาจจะเปลี่ยนเป็นครีมบำรุงผิวหน้าแทน นอกจากนี้จะมารักษาสภาพจิตใจตัวเองและอยากใช้ชีวิตอยู่กับลูกทั้ง 2 คนที่ขณะนี้อยู่กับสามีคนแรก</p>
<p>ปุ๊กกี้ กล่าวด้วยว่า ตนจะไม่หวนกลับไปใช้ชีวิตคู่กับ ต๋อง-สุรพันธ์ จำลองกุล สามีคนแรกอย่างแน่นอน และเมื่อถามว่า ขณะนี้ได้ติดต่อกับเอ้-ปาณสารอยู่หรือไม่ ปุ๊กกี๊-ปริศนา กล่าวว่า เอ้กลับมาเมืองไทยแล้วและได้ติดต่อกันบ้างในฐานะเพื่อนที่ยังมีความรู้สึกห่วงใยกันมากกว่า</p>
<p>ผู้สื่อข่าวถามว่า จะแต่งงานอีกหรือไม่ อดีตนักร้องชื่อดัง กล่าวว่า ตอนนี้ตนรู้สึกเข็ดกับการแต่งงาน แต่ไม่เข็ดในเรื่องความรัก อย่างไรก็ตามจะต้องรอเวลาไปก่อน เพราะขณะนี้หัวใจยังพร้อมที่จะเปิดรับความรักครั้งใหม่</p>
<p>ส่วนทรัพย์สินหลังจากหย่าขาดแล้วแบ่งกันอย่างไร ปุ๊กกี๊-ปริศนา กล่าวว่า สินสอดไม่มีการแบ่งอะไร เพราะตนและอดีตสามีไม่ได้ซื้ออะไรเป็นชิ้นเป็นอัน แต่ใครอยากได้อะไรก็แบ่งปันกันไปเท่านั้น</p>
<p>ผู้สื่อข่าวถามว่า อยากจะฝากอะไรกึงแฟนคลับบ้าง ปุ๊กกี๊-ปริศนา กล่าวว่า หลายคนอาจจะมองว่าชีวิตของตนอาจจะขึ้นๆ ลงๆ และมีภาพลบอยู่ตลอดเวลา แต่ตนและคนใกล้ชิดจะรู้ดีว่า ตนมีนิสัยอย่างไร เพราะข่าวที่ออกมาเป็นเพียงแค่มุมๆ หนึ่งที่สื่อเสนอออกไป เรื่องที่ดีๆ ของตนก็ควรจะนำไปเป็นตัวอย่าง ส่วนเรื่องที่ไม่มีก็ควรจะนำไปเป็นบทเรียนหรือคิดว่าอาจจะเป็นเพียงหนังเรื่องๆ หนึ่งเท่านั้น</p>
<p>เมื่อถามว่า รู้สึกอย่างไรกับคำว่า หม้ายรอบสอง อดีตนักร้องชื่อดัง กล่าวว่า ในความคิดของตนคิดว่าหม้ายรอบหนึ่งก็หนักพอแล้ว แต่พอมาเป็นหม้ายรอบสองก็รู้สึกเฉยๆ และก็ได้จากกันด้วยดีไม่มีปัญหา หากมองย้อนกลับไปเมื่อ 10 ปีที่แล้วที่แม่ของตนออกมาต่อต้านการแต่งงานครั้งแรกของตน ตอนนั้นตนยังเป็นเด็กมาก แต่ขณะนี้โตเป็นผู้ใหญ่แล้วมีความรู้สึกว่า แม่คอยปกป้องทุกสิ่งทุกอย่างให้ลูก ซึ่งในขณะนั้นตนคิดเพียงแค่อยากจะแต่งงานโดยไม่คิดถึงเหตุผลต่างๆ ประกอบกับขณะนั้นตนมีท้องแล้วจะตัดสินใจเอาลูกออกคงเป็นไปไม่ได้ จึงได้ตัดสินใจเลือกแต่งงาน ซึ่งหากย้อนเวลากลับไปตนจะเชื่อฟังคำสั่งสอนของแม่</p>
<p>วันเดียวกัน นายไพโรจน์ สังวริบุตร ดารานักแสดงรุ่นใหญ่ เปิดเผยว่า ในวันที่ 6 มิ.ย.นี้ จะแต่งงานกับ นางสาว ชญาภัทร พิชัยศุภกาญจน์ ที่กรุงเวียนนา ประเทศออสเตรีย เนื่องจากได้รับเกียรติให้เป็นทูตวัฒนธรรมจากไทยไปร่วมจัดงานไทยแลนด์อินวิเอชั่น</p></body>
</news>
