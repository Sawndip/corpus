<teiHeader>
<fileDesc>
<titleStmt>
  <title>"ดร.สมเกียรติ"ชี้วงการข่าวล้ำหน้าแค่เทคนิค ปัจจุบันไร้คนเก่ง-มีแต่ผู้แสดงวิธีอ่านข่าว!  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObGJuUXdNekk0TURVMU1nPT0=&sectionid=TURNeE1nPT0=&day=TWpBd09TMHdOUzB5T0E9PQ==  </bibl>
</sourceDesc>
</fileDesc>
</teiHeader>
<news>
<headline>"ดร.สมเกียรติ"ชี้วงการข่าวล้ำหน้าแค่เทคนิค ปัจจุบันไร้คนเก่ง-มีแต่ผู้แสดงวิธีอ่านข่าว!</headline>
<lead></lead>
<neck></neck>
<body><p>ดร.สมเกียรติ อ่อนวิมล แสดงทรรศนะรายการข่าวปัจจุบันมีแต่ผู้แสดงวิธีอ่านข่าว ไม่มีผู้สื่อข่าวและผู้ประกาศข่าวตัวจริงที่มีความรู้ความสามารถ</p>
<p>ทั้งนี้ หลังจากที่สอบถามมุมมองในฐานะนักข่าวรุ่นอาวุโส ว่าเห็นการแข่งขันในรายการข่าวปัจจุบันของแต่ละสถานีแล้วรู้สึกอย่างไร? ดร.สมเกียรติ อ่อนวิมล นักสื่อสารมวลชนอาวุโส วัย 60 ย่าง 61 ปี ผู้ก่อตั้งทีมข่าวแปซิฟิก เผยว่า</p>
<p>"ผมว่าเทคโนโลยีที่พวกเขาใช้ทันสมัยกว่าเดิมมาก มีความพยายามในการหาข่าว รายงานสด มีอุปกรณ์เครื่องมือที่ทันสมัย เพียงแต่การผลิตเนื้อหาข่าวยังไม่ก้าวหน้า ไม่มีความสามารถในการลงรายละเอียดในการเขียนบทและรายงานข่าวที่ลึกซึ้ง"</p>
<p>"ที่พูดไม่ได้แปลว่าใครดีกว่าใครเมื่อเทียบกับสมัยก่อน แต่ในสมัยนี้ควรทำได้ดีกว่าสมัยผมมากกว่านี้เยอะ แต่ว่าไม่ก้าวไป ความกล้าหาญในการสร้างสรรค์ วิธีคิด แทบจะมีน้อยมาก สำคัญคือไม่ได้สร้างบุคลากรที่เป็นผู้สื่อข่าวและผู้ประกาศข่าวโทรทัศน์ที่มีความรู้ความสามารถ แต่งานข่าวเต็มไปด้วยนักแสดง แสดงวิธีอ่านข่าว คือผู้ประกาศข่าวที่เห็นอยู่หน้าจอเป็นผู้ที่แสดงวิธีอ่านข่าว แต่ที่ออกไปลุ้นทำงานข่าวนั้นไม่ค่อยมี หรือที่มีก็จำนวนน้อยมาก"</p>
<p>"สิ่งที่เขาแข่งขันเป็นในรูปแบบการแสดงว่าคนนี้พูดเก่งคนนั้นพูดไม่เก่ง แต่เนื้อหาไม่มีการแข่งขันค้นหาความจริง ผู้สื่อข่าวมีหน้าที่ค้นหาความจริง ไม่มีหน้าที่ทำตัวเป็นดารา แค่มารับจ้างนั่งอ่านข่าวแล้วกลับบ้าน ไม่ทำการบ้านเลย ทางสถานีก็ชอบจ้างนักอ่านข่าวที่ไม่ทำงานข่าว เป็นเรื่องที่น่าเสียใจ สถานีควรจะสร้างคนที่ทำงานข่าวจริง สร้างผู้สื่อข่าว ผู้ประกาศข่าวให้เป็นคนที่ทำข่าวด้วย" นักข่าวอาวุโสทิ้งท้ายให้แง่คิด</p></body>
</news>
