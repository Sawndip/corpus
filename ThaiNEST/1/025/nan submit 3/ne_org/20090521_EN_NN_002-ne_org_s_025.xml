<teiHeader>
<fileDesc>
<titleStmt>
  <title>“นัท”ยิ้มระรื่น”เต๋า”แต่งไม่กระทบ“แม่นาค”  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.naewna.com/news.asp?ID=162314  </bibl>
</sourceDesc>
</fileDesc>
</teiHeader>
<news>
<headline>“นัท”ยิ้มระรื่น”เต๋า”แต่งไม่กระทบ“แม่นาค”</headline>
<lead></lead>
<neck></neck>
<body><p>หลังจากที่อดีตสามี “เต๋า-สมชาย เข็มกลัด” แอบย่องเงียบไปจดทะเบียนสมรสกับไฮโซสาว “ยุ้ย-อัฐมาศ อัศววิมล” รองผู้อำนวยการฝ่ายการตลาดนิตยสารคอสโมโพลิแทนและดิฉัน จนเป็นข่าวฮือฮา ล่าสุดอดีตภรรยาสาว “นัท-มีเรีย เบเนเดตตี้” ก็ยอมออกมาเปิดใจกับสื่อมวลชนเป็นครั้งแรก ระหว่างการซ้อมใหญ่ละครเวที “แม่นาคพระโขนง เดอะมิวสิคเคิล” ที่เมืองไทยรัชดาลัยเธียเตอร์ ถึงอดีตสามีที่เพิ่งแต่งงานใหม่ว่า</p>
<p>“มีพี่ๆ นักข่าวอยากจะสัมภาษณ์ตั้งแต่วันที่ 14 พ.ค.แล้ว แต่พอดีว่าซ้อมละครเวทีหนักมากเพราะใกล้จะเล่นจริงแล้ว ก็เลยอยากจะตอบคำถามพี่ๆ เหมือนกัน มีอะไรถามได้นะคะ” พี่บอยบอกว่าที่ไม่อยากให้สัมภาษณ์เพราะกลัวนัทเครียด? “พี่บอยคงเป็นห่วงในเรื่องสมาธิในการแสดง เพราะเราเล่นจริงมีผู้ชมเข้าชมตั้งแต่วันที่ 14 พ.ค. เป็นต้นมา ก็คงอยากจะให้มีสมาธิตรงนี้มากกว่า หลังจากได้ยินข่าวนี้แล้วถามว่าเสียสมาธิมั้ย ก็ไม่นะคะ เพราะทำงานแล้วไม่ค่อยรู้เรื่องข่าวเท่าไหร่ ก็เลยไม่ค่อยอะไรค่ะ” ตอนที่มีข่าวว่าทั้งคู่จดทะเบียนสมรสรอบ 2 รู้สึกอย่างไร? “บังเอิญว่านัททราบข่าวประมาณวันที่ 14 พ.ค. พร้อมกับพี่ๆ นักข่าว เต๋าก็ไม่ได้บอกล่วงหน้าค่ะ แต่ก็ยินดีด้วยนะคะ” ก่อนหน้านี้เห็นบอกว่ามีอะไรก็คุยกันแต่เต๋าไม่เคยคุยเรื่องนี้? “อันนี้ไม่ทราบเหมือนกัน เพราะเขาก็ไม่ได้เล่าให้ฟังเหมือนกัน” ทราบมั้ยว่าเต๋าคบกับไฮโซสาว? “ไม่ทราบค่ะ ก็ทราบพร้อมนักข่าวค่ะ” งงมั้ย? “ไม่ถึงกับงงค่ะ จริงๆ ก็เป็นเรื่องธรรมดาที่จะต้องมีแฟน แต่นัทก็ทราบรายละเอียดเท่านั้นเองค่ะ” หลังจากข่าวออกไปแล้วเต๋าโทรมาคุยมั้ย? “คุณเต๋าโทรมาเมื่อวานค่ะ แจ้งว่าพรุ่งนี้อาจจะไม่สะดวกมา แค่นั้นเอง” ได้ถามเรื่องแต่งงานมั้ย? “ไม่ได้ถามค่ะ เพราะไม่ได้พูดเรื่องนี้กันเลย เพราะตอนที่โทรมาคุณเต๋าแค่แจ้งว่าพรุ่งนี้อาจไม่สะดวกที่จะมา ก็ไม่ทราบเหตุผลเหมือนกันว่าทำไมไม่มา ต้องไปถามเองค่ะ” เต๋าเล่าเรื่องการตัดสินใจแต่งงานใหม่ให้ฟังมั้ย? “ไม่ได้เล่าเลยค่ะ” ตอนนี้เต๋ามีคนใหม่แล้วเรียกได้ว่าตอนนี้หมดห่วงแล้วหรือเปล่า? “เรื่องตรงนี้เป็นเรื่องละเอียดอ่อน แต่นัทก็ไม่ได้ไปดูแลในเรื่องส่วนตัว ไม่ได้เกี่ยวข้องในเชิงความสัมพันธ์ตรงนั้นอยู่แล้ว ตอนนี้ก็ไม่ได้ปรึกษาอะไรกันเลย” อึดอัดมั้ยที่เวลาเต๋ามีเรื่องแล้วสื่อต้องมาถามนัททุกครั้ง? “มันไม่ได้อึดอัดนะ จริงๆ เรื่องบางเรื่องก็ไม่เกี่ยวกับนัทเท่าไหร่ นัทเองก็ไม่ได้รู้สึกอะไรมากมาย ถ้าถามอะไรตอบได้ก็ตอบ เราเองก็ไม่ค่อยได้คุยอะไรกันเยอะมากแล้วค่ะ” เครียดมั้ย? “ไม่ได้เครียดเลย แค่งานละครก็เต็มแล้ว โฟกัสกับเรื่องงานมากกว่า มุ่งซ้อมหนักมาก ตื่นเต้นกับงานที่ตัวเองจะได้ทำด้วย จริงๆ ทุกวันนี้มีแต่เรื่องละครเวทีกับเรื่องส่วนตัว” ก่อนหน้านี้เต๋าเคยบอกว่าจะมีภรรยาคือนัทคนเดียวแต่ตอนนี้กลับแต่งงานรอบ 2? “อันนี้ก็ไม่ทราบนะคะ แล้วแต่วิจารณญาณดีกว่า มันไม่มีอะไรแน่นอน นัทเองก็ไม่ได้ไปยึดติดอะไรแล้ว” ทราบข่าวมั้ยว่าภรรยาใหม่ของเต๋ากำลังจะมีน้อง? “ไม่ทราบค่ะ นี่จริงๆ เลยนะไม่ได้คุยอะไรกันเลย ไม่ได้พูดคุยเกี่ยวกับเรื่องของเขาเลย และเขาก็ไม่ได้พูดอะไร แค่โทรมาบอกว่าพรุ่งนี้เขาจะไม่มานะ แค่นั้นเอง แต่ถ้ามีก็ยินดีด้วยค่ะ” ณ ตอนนี้ทำให้ความสัมพันธ์นัทกับเต๋าห่างกันมาก? “แน่นอนค่ะ ปกติก็ห่างกันอยู่แล้ว ไม่ได้ติดต่อสม่ำเสมอ คุยกันนานๆ ที อีกอย่างเรื่องอย่างนี้เราก็ควรมีมารยาทในการคบหากันอยู่แล้ว” มีข่าวว่านัทเคยจะรีเทิร์นแต่ฝ่ายชายเปลี่ยนตัวเอง และรับเงื่อนไขบางข้อไม่ได้? “ไม่จริงเลย ตั้งแต่มีการหย่าร้างกันเกิดขึ้น ไม่มีการจะกลับมาคบกันอีกแล้ว เราชัดเจนมากค่ะ” เต๋าให้สัมภาษณ์ว่าอยากมีครอบครัวที่สมบูรณ์จนหลายคนมองว่าเป็นเพราะนัทมี น้องให้ไม่ได้หรือเปล่า? “จริงๆ แล้วคำพูดนี่เป็นคำพูดแบบกลางๆ นะ ตีความได้หลายอย่าง สำหรับนัทคิดว่าตัวเองทำหน้าที่ตัวเองได้ดีที่สุดแล้ว ถ้าในมุมของนัทคิดว่าทุกคนคงอยากจะมีครอบครัวที่สมบูรณ์ทุกคนแหละ ตัวนัทเองในอนาคตก็อยากจะมีครอบครัวที่สมบูรณ์เป็นเรื่องธรรมดา” ได้บอกเรื่องนี้กับคุณแม่มั้ย? “บอกค่ะ คุณแม่ก็ยักคิ้วแล้วก็นอนดูทีวีต่อ” ในอนาคตจะสามารถกลับมานั่งคุยกันได้มั้ย? “รอให้ถึงวันนั้นก่อน นัทไม่อยากคิดเรื่องอนาคต ให้มันเป็นไปตามธรรมชาติ ให้ต่างคนต่างมีชีวิตของตัวเองดีกว่าค่ะ” เป็นห่วงเต๋ามั้ย? “ไม่ห่วงค่ะ ไม่ห่วงอะไรเลย” อยากฝากเตือนหรือว่าแนะนำอะไรมั้ย? “คงไม่เตือนหรือว่าไม่แนะนำดีกว่าค่ะ เพราะจริงๆ แล้วมันเป็นเรื่องส่วนตัวของเขา และเหตุการณ์ครั้งนี้ นัทว่าก็เป็นเรื่องที่น่ายินดี นัทก็ขอฝากยินดีกับทั้ง 2 ท่านด้วยละกัน ขอให้มีความสุข” ถ้ามีพิธีฉลองสมรสจะไปร่วมงานมั้ย? “ก็ต้องดูก่อนนะคะว่าตัวเองว่างหรือเปล่า เพราะตอนนี้งานเยอะอยู่ ก็ไม่ได้กำหนดว่าไปไม่ไป ก็ขอดูสถานการณ์อีกทีดีกว่า ดูความเหมาะสมมากกว่า” กับรักครั้งใหม่ล่ะเปิดหรือยัง? “จริงๆ นัทก็ไม่ได้ปิดอะไรนะ ยังอยู่ที่เดิมเวลาเดิม แต่ว่าเรายังไม่เจอใครที่ใช่จริงๆ สำหรับเรา ยังไม่มีคนๆ นั้นแล้วเราก็ยังไม่รู้ว่าจะมีคนๆ นั้นหรือเปล่า ก็ยังไปเรื่อยๆ ค่ะ” คุณแม่ว่ายังไงเรื่องรักครั้งใหม่ของนัท? “คุณแม่อยากให้มีมากๆ เลย อยากให้มีแฟนมีลูก เพราะว่าท่านก็เป็นห่วงเรา แต่นัทว่านัทเพิ่งอายุเท่านี้ยังมีเวลาที่จะเจอคนอีกมาก นัทว่ามันยังไม่ถึงเวลามากกว่าค่ะ” นัทกล่าว</p></body>
</news>
