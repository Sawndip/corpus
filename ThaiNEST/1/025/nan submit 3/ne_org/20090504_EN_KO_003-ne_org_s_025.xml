<teiHeader>
<fileDesc>
<titleStmt>
  <title>ศาลนัดฟังคำสั่งคดี "ลิเดีย" ฟ้องหมอกฤษฎ์ 7 พ.ค.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-04 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090504/11622/%e0%b8%a8%e0%b8%b2%e0%b8%a5%e0%b8%99%e0%b8%b1%e0%b8%94%e0%b8%9f%e0%b8%b1%e0%b8%87%e0%b8%84%e0%b8%b3%e0%b8%aa%e0%b8%b1%e0%b9%88%e0%b8%87%e0%b8%84%e0%b8%94%e0%b8%b5%e0%b8%a5%e0%b8%b4%e0%b9%80%e0%b8%94%e0%b8%b5%e0%b8%a2%e0%b8%9f%e0%b9%89%e0%b8%ad%e0%b8%87%e0%b8%ab%e0%b8%a1%e0%b8%ad%e0%b8%81%e0%b8%a4%e0%b8%a9%e0%b8%8e%e0%b9%8c7%e0%b8%9e.%e0%b8%84..html  </bibl>
</sourceDesc>
</fileDesc>
</teiHeader>
<news>
<headline><orgName>ศาล</orgName>นัดฟังคำสั่งคดี "ลิเดีย" ฟ้องหมอกฤษฎ์ 7 พ.ค.</headline>
<lead>?ลีเดีย? ขึ้นศาล ไต่สวนมูลฟ้อง ?หมอกฤษฎ์? หมิ่นทำนายดวงตั้งครรภ์ ศาลนัดฟังคำสั่ง 7 พ.ค.นี้เก้าโมงเช้า ด้านหมอกฤษฎ์ แจงจิตใจดีมานานหลายเดือน มีงานอื้อเข้ามาเต็ม 100 เปอร์เซ็นต์ ตลอด 7 วันเต็ม พร้อมยอมรับคำสั่ง<orgName>ศาล</orgName></lead>
<neck></neck>
<body><p>(4พ.ค.) ที่ห้องพิจารณาคดี 813 ศาลอาญา ถ.รัชดาภิเ ษก <orgName>ศาล</orgName>นัดไต่สวนมูลฟ้อง ในคดีหมายเลขดำที่ อ.4878/2551 ที่ น.ส.ศรัณย์รัชต์ วิสุทธิธาดา หรือ "ลีเดีย" นักร้องแนวอาร์แอนด์บีแห่งค่ายอาร์เอส เป็นโจทก์ยื่นฟ้องนายศุภกฤษฎ์ ปทุมศรีวิโรจน์ หรือ หมอกฤษฎ์ คอนเฟิร์ม เป็นจำเลย ในความผิดฐาน หมิ่นประมาทผู้อื่นโดยการโฆษณา</p>
<p>วันนี้ฝ่ายโจทก์นำสืบพยานเพียงปากเดียว ซึ่ง"ลีเดีย" โจทก์ ได้ขึ้นเบิกความด้วยตัวเอง โดยมีนายไชยยันต์ และ นางศันสนีย์ วิสุทธิธาดา บิดา - มารดาของลีเดีย เดินทางมาให้กำลังใจด้วย ขณะที่ฝ่ายจำเลย หมอกฤษฎ์ ได้เดินทางมาพร้อมญาติสนิท</p>
<p>ทั้งนี้ในการไต่สวน "ลีเดีย" เบิกความ สรุปว่า ในวงการบันเทิงได้รับฉายาว่าเป็นเจ้าหญิงอาร์แอนด์บี ซึ่งมาจากสไตล์การร้องเพลง และก่อนเกิดเหตุในคดีนี้มีข่าวลือว่าตนเป็นภรรยาน้อย ของ พ.ต.ท.ทักษิณ ชินวัตร อดีตนายกรัฐมนตรี มาระยะหนึ่งแล้วแต่เชื่อว่าเป็นเรื่องของเกมการเมือง เพราะครอบครัวตน และครอบครัว พ.ต.ท.ทักษิณ มีความคุ้นเคยกัน เคยตีกอล์ฟดัวยกันในบางครั้ง จนเมื่อมีข่าวลือว่าตนท้อง</p>
<p>ประกอบกับตนได้รับเชิญไปร้องเพลงที่ประเทศมาเลเซียแต่เกิดมีปัญหากับทีมงานจึงไม่ได้ร้องเพลง จึงกลับมีข่าวว่าตนไปทำแท้งที่ประเทศมาเลเซีย แต่ขณะนั้นไม่มีสื่อมวลชนใดยืนยันข่าวลือต่างๆ กระทั่งวันที่ 20 – 25 พ.ย. 2551 ผู้สื่อข่าวของรายการทีวีพูล ไลฟ์ ทาง<orgName>ช่อง 5</orgName> ไปสัมภาษณ์จำเลย ก็ได้ทำนายดวงชะตาว่า ลีเดีย ท้อง คอนเฟิร์ม อย่างไม่กลัวว่าจะทายผิด ซึ่งการทำนายดังกล่าวไม่มีการมาขออนุญาตตนแต่อย่างใด อีกทั้งการทำนายของจำเลย ไม่เหมือนหมอดู ทั่วไป ที่จะต้องดูตามวัน เดือน ปีเกิด แต่เป็นการทำนายตามนาฬิกาของจำเลยเอง</p>
<p>"ลีเดีย" เบิกความอีกว่า เข้าใจว่าที่จำเลยต้องการทำนายคนที่มีชื่อเสียง เพราะต้องการเกาะดาราดัง เป็นการหาประโยชน์จากชื่อเสียงของตนเอง ซึ่งก่อนหน้านั้นจำเลยเคยทำนายดวงชะตาของ "ชมพู่"อารยา เอ ฮาร์เก็ต ดาราสาว<orgName>ช่อง 7</orgName> ว่าเป็นซีสในร่างกาย ทำให้ "ชมพู่" เกิดความเครียดจนต้องไปตรวจร่างกายมาแล้ว ซึ่งจำเลยได้บันทึกไว้ในหนังสือส่วนตัวของจำเลยเองว่า ต้องการเกาะดาราดัง และที่ผ่านมาในแวดวงของโหราศาสตร์ได้ วิพากษ์วิจารณ์การทำนายดวงชาตะของจำเลย ว่าเป็นการกระทำที่ผิดจรรยาบรรณอีกด้วย ซึ่งตนเห็นว่าการทำนายดวงของจำเลยถือว่าเป็นการยืนยันในข้อเท็จจริง ที่ไม่เป็นความจริงแต่อย่างใดจนทำให้ตนได้รับผลกระทบต่อชื่อเสียง จิตใจ ขณะที่คนในครอบครัว ต้องถูกตั้งคำถามต่างๆ</p>
<p>แม้ว่าทางผู้บริหารค่ายเพลง และตนจะออกมาแถลงข่าวแล้ว ก็ยังกลับถูกวิพากษ์วิจารณ์ในอินเตอร์เน็ตอยู่อีก ทำนองว่าไปทำแท้งมาแล้วถึงมาแถลงข่าว ทำให้ตนและครอบครัวมีความเครียดมาก ขณะที่จำเลยได้เคยให้สัมภาษณ์ยอมรับผิด โดยตนได้ยื่นฟ้องคดีแพ่งกับจำเลย ที่ศาลจังหวัดนนทบุรี เรียกค่าเสียหายจำนวน 50 ล้านบาท ส่วนที่จำเลย ได้ยื่นฟ้องกลับตน และแมทธิว ดีน แฟนหนุ่ม ต่อ<orgName>ศาลแพ่ง</orgName> เรียกค่าเสียหายจำนวน 100 ล้านบาท รวมทั้งยื่นฟ้องแพ่ง นางศันสนีย์ มารดาของตนด้วยอีก 100 ล้านบาท ส่วนคดีที่จำเลย ฟ้องคดีอาญากับมารดาของตน ต่อ <orgName>ศาลแขวงปทุมวัน</orgName>นั้น<orgName>ศาล</orgName>มีคำสั่งไม่รับฟ้องไปแล้ว</p>
<p>ทั้งนี้เมื่อ "ลีเดีย" เบิกความเสร็จสิ้นแล้ว <orgName>ศาล</orgName>นัดฟังคำสั่งว่าจะรับฟ้องหรือไม่ ในวันที่ 7 พ.ค. 52 เวลา 09.00 น. โดย "ลีเดีย" กล่าวว่า การไต่สวนตนพูดไปตามความจริงทั้งหมด จึงไม่ต้องกลัวอะไร ส่วนเรื่องราวที่มีการฟ้องร้องกันนั้น ส่งผลให้ตนเครียดบ้างเพราะไม่เคยขึ้นศาล ส่วนคดีจะมีทางไกล่เกลี่ยกันหรือไม่นั้น การที่ หมอกฤษฎ์ มาฟ้องกลับ ทั้งตน แมทธิว และ มารดานั้น ทำให้การไกล่เกลี่ยน่าจะยาก แต่ตนอยากให้คดีจบลงเร็วๆ</p>
<p>ขณะที่หมอกฤษฎ์ กล่าวว่า เนื่องจากวันนี้เป็นการไต่สวนมูลฟ้องโจทก์ ตนจึงยังไม่มีโอกาสได้พูดอะไร ทั้งนี้ต้องขึ้นอยู่กับ<orgName>ศาล</orgName>ว่าจะวินิจฉัยอย่างไร จะรับฟ้องคดีนี้หรือไม่ ส่วนเรื่องจิตใจตนนั้นขณะนี้ดีขึ้นมากมานานหลายเดือนแล้ว ขณะที่เรื่องงานตอนนี้ก็มีเข้ามาเต็ม 100 เปอร์เซ็นต์ เรียกว่าสัปดาห์หนึ่ง 7 วันตนไม่มีวันว่างเลย ซึ่งวันนัดฟังคำสั่งที่ 7 พ.ค. ตนคงจะเดินทางมาฟังคำสั่งไม่ได้เนื่องจากติดงานที่รับไว้ แต่จะมอบอำนาจให้ทีมทนายความมาฟังคำสั่งแทน</p></body>
</news>
