<teiHeader>
<fileDesc>
<titleStmt>
  <title>'แตงโม'ลั่นขออยู่กับพ่อ นางเอกสาวยันไม่ย้ายตามแม่ งงสื่อเขียนมั่ว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-13 08:46:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198910&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>'แตงโม'ลั่นขออยู่กับพ่อ นางเอกสาวยันไม่ย้ายตามแม่ งงสื่อเขียนมั่ว</headline>
<lead>ลั่นขออยู่กับพ่อ ไม่ย้ายไปอยู่กับแม่เด็ดขาด ดาราสาว แตงโม-ภัทรธิดา พัชรวีระพงษ์ นั่งไม่ติดรีบเปิดแถลงข่าว หลังถูกนสพ.ฉบับหนึ่งเสนอข่าวมารดาที่แยกทางกับพ่อจะมารับตัวไปดูแล ระบุบิดาเลี้ยงมาตั้งแต่ 3 ขวบ จู่ ๆ ผู้ให้กำเนิดกลับเข้ามาในชีวิต มันคงเป็นไปไม่ได้ที่จะกลับมาอยู่รวมกันอีกครั้ง เปรยเราอยู่กันแบบนี้ก็มีความสุขอยู่แล้ว ฝากถามสื่อจะลงข่าวทำไม ชี้เป็นเรื่องภายในครอบครัว</lead>
<neck></neck>
<body><p>เมื่อเวลา 15.30 น. วันที่ 12 พ.ค. ที่โรงแรมเซน สวีท กรุงเทพ นักแสดงสาวแตงโม-ภัทรธิดา พัชรวีระพงษ์ เปิดแถลงข่าวระหว่างพักกองถ่ายละครเรื่อง “รักแท้ แก้ได้” กรณีตกเป็นข่าวหนังสือพิมพ์ฉบับหนึ่งว่า แม่บังเกิดเกล้าของดาราสาว ซึ่งแยกทางกับนายโสภณ พัชรวีระพงษ์ พ่อดาราสาว ตั้งแต่แตงโมอายุ 3 ขวบ ก่อนจะไปอยู่กินเป็นภรรยาอดีตทูตประเทศหนึ่ง อยากทำหน้าที่แม่อีกครั้ง โดยกลับมาเลี้ยงดูแตงโม หลังปล่อยให้บิดาดูแลมาตั้งแต่เด็ก ๆ</p>
<p>แตงโม-ภัทรธิดา กล่าวว่า “ตามที่ข่าวลงไปนั้น โมบอกได้ว่ามันบิดเบือนจากความจริงไปมาก เพราะจากการที่มีโอกาสกินข้าวกับแม่ โมถามแม่ก็บอกว่า คุยกับสื่อจริง เพียงแต่ บ่นว่าคิดถึงลูก เนื่องจากไม่ได้เจอเลย ไม่ได้มีเจตนาจะให้เป็นข่าวแต่อย่างใด อีกทั้งข่าวบาง อย่างที่ออกมาแม่โมก็ไม่ได้ให้รายละเอียดด้วย ขอยืนยันตอนนี้เราต่างคนต่างใช้ชีวิตกันมาแบบนี้นานมากแล้ว มันคงเป็นไปไม่ได้ที่จะกลับมาอยู่ร่วมกันอีกครั้ง เราอยู่กันแบบนี้ก็มีความสุขดีแล้ว และเราไม่เคยคุยกันว่าใครจะดูแลโม”</p>
<p>ถามว่าโกรธหรือไม่ที่ข่าวออกมาแบบนี้  แตงโม ตอบว่า “ช่วงแรกงง พ่อก็งง ถามว่าโกรธหรือไม่นั้น ไม่อยากตอบ แต่อยากถามว่าคุณจะลงทำไม มันเป็นเรื่องภายในครอบครัวเรา ข่าวที่ออกมามันมีผลกระทบกับโมมาก เพราะว่าไปไหนคนก็ถาม เราอยู่กันอย่างนี้มานานเป็น 20 กว่าปี อยู่ ๆ มาเป็นข่าวกับคนในครอบครัว มันโหดร้ายมาก ขอยืนยันว่าไม่ว่าอย่างไรก็จะไม่ย้ายไปไหนจะอยู่คอยดูแลพ่อ อย่างไรก็ตามเชื่อว่าอาจเป็นเพราะสื่อคนดังกล่าวเขารู้จักคุณแม่ ไม่ได้รู้จักโมเป็นการส่วนตัว เขาคงอยากให้โมกับ   แม่มีความสัมพันธ์ที่ดีขึ้นก็ได้”</p>
<p>ดาราสาว ย้ำต่อว่า “เรื่องที่จะกลับมาอยู่ร่วมกันเป็นครอบครัวนั้น บอกได้คำเดียวว่าเป็นไปไม่ได้ อย่างที่บอกพ่อกับแม่แยกทางกันตอนที่โมอายุแค่ 3 ขวบ คุณพ่อเลี้ยงโมมา และคุณแม่ก็ไปมีครอบครัวใหม่ เพราะฉะนั้นที่ผ่านมาทุกอย่างมันก็ดีอยู่แล้ว ต่างคนต่างใช้ชีวิตกันไป และไม่รู้ว่าถ้ากลับมาอยู่ด้วยกันมันจะมีความสุขอย่างที่เป็นอยู่หรือเปล่า ถามว่าโมกับแม่สนิทกันหรือไม่ ก็คงสนิทในเรื่องของผู้หญิง แต่ถ้าลึกลงไปกว่านั้นสนิทกับคุณพ่อมากกว่า”.</p></body>
</news>
