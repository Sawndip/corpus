<teiHeader>
<fileDesc>
<titleStmt>
  <title>โต้ทวงค่าตัวงานการกุศล'แม่ขวัญ' เชื่อมีคนหวังร้าย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-21 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090421/9985/%e0%b9%82%e0%b8%95%e0%b9%89%e0%b8%97%e0%b8%a7%e0%b8%87%e0%b8%84%e0%b9%88%e0%b8%b2%e0%b8%95%e0%b8%b1%e0%b8%a7%e0%b8%87%e0%b8%b2%e0%b8%99%e0%b8%81%e0%b8%b2%e0%b8%a3%e0%b8%81%e0%b8%b8%e0%b8%a8%e0%b8%a5%e0%b9%81%e0%b8%a1%e0%b9%88%e0%b8%82%e0%b8%a7%e0%b8%b1%e0%b8%8d%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%a1%e0%b8%b5%e0%b8%84%e0%b8%99%e0%b8%ab%e0%b8%a7%e0%b8%b1%e0%b8%87%e0%b8%a3%e0%b9%89%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>โต้ทวงค่าตัวงานการกุศล'แม่ขวัญ' เชื่อมีคนหวังร้าย</headline>
<lead>"แม่ขวัญ" ปราณี ไวทยานนท์ ป้องแทนลูกสาว "ขวัญ" อุษามณี ย้ำไม่เคยทวงค่าตัวนับแสนบาท หลังร่วมงานการกุศล ที่ จ.ตราด แจงที่รับเงิน 20,000 บาท เพราะเป็นเงินค่าน้ำมันรถ มั่นใจมีคนไม่หวังดี ทำลายชื่อเสียง</lead>
<neck></neck>
<body><p>เจอกระแสข่าวรายวันจริงๆ สำหรับนางเอกสาว "ขวัญ" อุษามณี ล่าสุดมีข่าวเม้าท์สนั่น "น้องทิงเจอร์เบอร์รี่" กับ "คุณแม่แอ๊ว" ปราณี  สร้างปัญหาอีกแล้ว หลังจากที่ไปร่วมงานการกุศลที่ จ.ตราด โดยเนื้อหาข่าวแจงว่าเธอกับแม่ยินดีไปร่วมงานการกุศลอย่างเต็มใจ แต่หลังจากงานเสร็จสิ้นกลับทวงเงินค่าตัวเป็นแสนบาท เรื่องราวจริงเท็จอย่างไร "แม่แอ๊ว" ปราณี ชี้แจงดังนี้ </p>
<p>"มันเป็นงานของผู้ใหญ่<orgName>ช่อง 7</orgName> คนหนึ่ง ซึ่งเป็นการกุศลของทางสมาคม ที่ จ.ตราด  เราเองก็ยินดีช่วยอยู่แล้ว เพราะเป็นงานการกุศล ไม่ได้เป็นไปตามที่ข่าวเขียนเลย ที่หาว่าเราทวงเงินค่าตัว แล้วที่เขียนว่าเจ้าภาพจ่ายเงินให้ 30,000  บาท  ค่าเสียเวลานั้น ข้อมูลก็ผิดแล้ว จริงๆ เขาโอนมาให้ 20,000 บาท มันก็ไม่ใช่ค่าตัวด้วย เขาให้เราเป็นค่าน้ำมันรถ เพราะเราต้องเอาคนขับรถไป ค่าน้ำมันอีก คือเราต้องปลุกลูกตั้งแต่ตี 4 กว่างานจะเลิกก็ 2-3 ทุ่ม แล้วที่เขียนว่าเรียกเงินเป็นแสนไม่จริงเลย แม่รู้ว่าเป็นงานการกุศล  ช่วยได้เราก็ช่วย แล้วในงานเขาก็นิมนต์พระมา เราก็เอาเงินส่วนตัวทำบุญไปด้วย</p>
<p>คืองานที่ไปผู้ใหญ่ทาง<orgName>ช่อง 7</orgName> เขาก็รู้ ว่าอะไรเป็นอะไร อย่างที่บอก ว่างานไหนที่เราช่วยได้เราก็ช่วย แม่ไม่ได้คิดแต่เรื่องเงินอย่างเดียว อย่างเรื่องเงิน 20,000 บาท เขาโอนมาให้ มันก็เป็นค่าน้ำมัน ไม่ใช่ค่าตัว" แม่ดาราดังพยายามอธิบาย</p>
<p>ถามต่อว่าทราบหรือไม่ ว่าข่าวออกมาได้อย่างไร แม่ดาราชื่อดังกล่าว ว่าไม่รู้ว่าคนให้ข่าวต้องการอะไรเหมือนกัน แต่คิดว่าน่าจะมีคนไม่ประสงค์ดีกับลูกสาว</p>
<p>"คือในข่าวเขาก็เขียนอยู่แล้ว ว่าสงสัยมีคนยกเมฆมาดิสเครดิตขวัญ เขาก็คงเขียนข่าวเพื่อให้น้องออกมาแก้ข่าวด้วยมั้ง  แต่แม่ก็ไม่รู้ว่าคนที่ให้ข้อมูลเขาต้องการอะไร ตอนนี้น้องทำงาน ต้องถ่ายละครเกือบทุกวัน อย่าง "มือนาง" ถ่ายยันเช้าก็มี" แม่ปราณีกล่าวทิ้งท้าย</p></body>
</news>
