<teiHeader>
<fileDesc>
<titleStmt>
  <title>"อนันต์"อาการดีวันดีคืนคาด7พ.ค.ย้ายจากไอซียู  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-06 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090506/11926/%e0%b8%ad%e0%b8%99%e0%b8%b1%e0%b8%99%e0%b8%95%e0%b9%8c%e0%b8%ad%e0%b8%b2%e0%b8%81%e0%b8%b2%e0%b8%a3%e0%b8%94%e0%b8%b5%e0%b8%a7%e0%b8%b1%e0%b8%99%e0%b8%94%e0%b8%b5%e0%b8%84%e0%b8%b7%e0%b8%99%e0%b8%84%e0%b8%b2%e0%b8%947%e0%b8%9e.%e0%b8%84.%e0%b8%a2%e0%b9%89%e0%b8%b2%e0%b8%a2%e0%b8%88%e0%b8%b2%e0%b8%81%e0%b9%84%e0%b8%ad%e0%b8%8b%e0%b8%b5%e0%b8%a2%e0%b8%b9.html  </bibl>
</sourceDesc>
</fileDesc>
</teiHeader>
<news>
<headline>"อนันต์"อาการดีวันดีคืนคาด7พ.ค.ย้ายจากไอซียู</headline>
<lead>"เอ" อนันต์ อาการดีวันดีคืน คาด 7 พฤษภาคม จะย้ายผู้ป่วยออกจากห้องไอซียูได้ แพทย์เจ้าของไข้ เผย เตรียมระดมแพทย์ 3 ทีมผ่าตัดกระดูก 4 จุดพร้อมกันในสัปดาห์หน้า</lead>
<neck></neck>
<body><p>อาการดีขึ้นตามลำดับ สำหรับ “เอ" อนันต์ บุนนาค หลังประสบอุบัติเหตุขับรถกระบะชนกับรถบรรทุกหกล้อ ที่ จ.เพชรบูรณ์ ได้รับบาดเจ็บ เหตุเกิดเมื่อวันที่ 3 พฤษภาคม ที่ผ่านมา ระหว่างที่ "เอ" อนันต์ เดินทางไปทำเรือนกล้วยไม้ที่ บ้านกกกะบก ต.น้ำหนาว จ.เพชรบูรณ์ ก่อนที่จะถูกนำตัวมารักษาที่โรงพยาบาลรามาธิบดี ขณะนี้ยังคงนอนพักรักษาตัวอยู่ที่ห้อง 5 หอผู้ป่วยหนัก ชั้น 4 ศูนย์การแพทย์สิริกิติ์ โดยมีเพื่อนฝูงในวงการบันเทิงและแฟนละครเข้าเยี่ยมอาการอย่างต่อเนื่อง</p>
<p>กระทั่งเวลา 13.10 น.วันที่ 6 พฤษภาคม นพ.ธันย์ สุนทรพันธุ์ ผู้อำนวยการ<orgName><prefix>โรงพยาบาล</prefix>รามาธิบดี</orgName> นพ.ปรีดา สัมฤทธิ์ประดิษฐ์ แพทย์เจ้าของไข้ และนพ.ชาญยุทธ ศุภชาติวงศ์ แพทย์เจ้าของไข้ ด้านออโธปิดิกส์ ร่วมแถลงอาการของ "เอ" อนันต์ โดย นพ.ปรีดา กล่าวว่า ความดันโลหิต ชีพจร อัตราการหายใจอยู่ในเกณฑ์ปกติ อาการสมองคงที่ คนไข้รู้สึกตัวดี และทำตามคำบอกได้ อีก 4-5 วันจะเอกซเรย์เพื่อติดตามอาการทางสมองอีกครั้ง ส่วนอาการบาดเจ็บที่ซี่โครง ปอดช้ำอาการยังคงที่ ยังใส่สายระบายเลือดจากเยื้อหุ้มปอดปริมาณเลือดยังมีไม่มากหรือเปลี่ยนแปลงในทางที่ไม่ดีใดๆ คาดว่าอีก 2-3 วันจะนำสายระบายเลือดออกได้ แผลผ่าตัดตามแขนขาปกติดี คนไข้ยังมีอาการเจ็บอยู่บ้าง ยังคงให้ยาแก้ปวดตามสมควร ยังให้อาหารทางสายยางตามสัดส่วนที่เพียงพอ สรุปอาการดีขึ้น คาดว่าหากไม่มีอาการอะไรเกิดขึ้นในวันที่ 7 พฤษภาคม จะย้ายผู้ป่วยออกจากห้องไอซียู</p>
<p>นพ.ชาญยุทธ กล่าวว่า คนไข้มีอาการกระดูกหัก 6 แห่ง คือ ซี่โครงและลิ้นปี่ แพทย์ศัลยกรรมจะไม่เข้าไปทำอะไร แต่แขนขาที่หักหลังจากที่แพทย์ได้ล้างแผลและยึดกระดูกภายนอกไว้ทั้ง 4 ที่แล้ว โดยจะรอให้คนไข้มีสภาพร่างกายสมอง ปอด พร้อมที่จะผ่าตัดยึดกระดูกเข้าที่ให้เรียบร้อย โดยวางแผนไว้ว่าในสัปดาห์หน้าจะผ่าตัดโดยใช้ทีมแพทย์ 3 ทีม เข้าไปผ่าตัดตรงจุดที่หักทีเดียวพร้อมกัน คือ ที่ข้อมือซ้าย ขาซ้าย และแขนขวา เพื่อลดระยะเวลาการผ่าตัดของผู้ป่วย</p>
<p>น.ส.ศรีพรรณ ชื่นชมบูรณ์ ภรรยาของ "เอ" อนันต์ กล่าวว่า อาการสามีดีวันดีคืน พูดคุยได้มากกว่าเก่า ไม่มีอาการเบลอ มีอารมณ์ดีปล่อยมุกกับเพื่อนที่มาเยี่ยมได้บ้าง แต่ยังคงบ่นว่าเจ็บแผลอยู่บ้าง ตนได้แต่ปลอบใจว่า เจ็บดีแล้วเพราะว่าอย่างน้อยก็ยังมีความรู้สึกอยู่ ตนอยากให้ออกจากไอซียูเร็วๆ เพื่อที่จะได้มานอนเฝ้าได้ตลอดเวลา</p></body>
</news>
