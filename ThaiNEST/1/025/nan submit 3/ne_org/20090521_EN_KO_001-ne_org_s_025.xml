<teiHeader>
<fileDesc>
<titleStmt>
  <title>ทีมผู้สร้างสลัมด็อกยื่นมือเข้าช่วย2ดาราอินเดีย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090521/13767/%e0%b8%97%e0%b8%b5%e0%b8%a1%e0%b8%9c%e0%b8%b9%e0%b9%89%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%aa%e0%b8%a5%e0%b8%b1%e0%b8%a1%e0%b8%94%e0%b9%87%e0%b8%ad%e0%b8%81%e0%b8%a2%e0%b8%b7%e0%b9%88%e0%b8%99%e0%b8%a1%e0%b8%b7%e0%b8%ad%e0%b9%80%e0%b8%82%e0%b9%89%e0%b8%b2%e0%b8%8a%e0%b9%88%e0%b8%a7%e0%b8%a22%e0%b8%94%e0%b8%b2%e0%b8%a3%e0%b8%b2%e0%b8%ad%e0%b8%b4%e0%b8%99%e0%b9%80%e0%b8%94%e0%b8%b5%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>ทีมผู้สร้างสลัมด็อกยื่นมือเข้าช่วย2ดาราอินเดีย</headline>
<lead>ทีมผู้สร้าง สลัมด็อก มิลเลียนแนร์ ยื่นมือเข้าช่วย 2 ดาราเด็กที่บ้านถูกรื้อถอนในสลัมที่มุมไบ</lead>
<neck></neck>
<body><p>เด็กหญิงรูบิน่า อาลี วัย 9 ขวบ ดาราเด็กชาวอินเดีย จากภาพยนตร์เรื่อง " สลัมด็อก มิลเลียนแนร์ "ต้องเดินเก็บเศษไม้และเหล็กที่บิดงอ ซึ่งเป็นเศษซากบ้านของเธอ หลังจากทางการเข้ารื้อถอนสลัมในนครมุมไบ ที่ครอบครัวของเธออาศัยอยู่ โดยในช่วงไม่กี่เดือนหลังจาก " สลัมด็อก มิลเลียนแนร์ "กวาดรางวัลออสการ์ เด็กหญิงอาลี และเด็กชายอัซฮา-รุดดิน โมฮัมเหม็ด อิสมาอิล วัย 10 ขวบ ที่ร่วมแสดงด้วย ต่างต้องนอนบนพื้นดินที่สกปรก ด้วยความงุนงงสงสัยว่า พวกเขาจะมีโอกาสออกจากสลัมแล้วกลายเป็นเศรษฐีเหมือนในภาพยนตร์หรือไม่ ซึ่งบ้านของเด็กชายอัซฮา-รุดดิน ก็เพิ่งจะถูกรื้อถอนไปเมื่อสัปดาห์ที่แล้ว เด็กหญิงรูบิน่า กล่าวว่า เธอรู้สึกแย่มากและได้แต่คิดว่าจะไป นอนที่ไหน</p>
<p>เจ้าหน้าที่การรถไฟคนหนึ่ง เปิดเผยว่า การรื้อถอนสลัมเมื่อวันพุธ เกิดขึ้นเนื่องจากบริเวณที่ตั้งบ้านเรือนของชาวสลัม อยู่ในโครงการของ<orgName>รัฐบาล</orgName>ที่กำลังจะสร้างสะพานลอย แต่การรื้อถอนบ้านเรือนของชาวสลัม ถือเป็นเรื่องปกติตามนครใหญ่ที่มีคนพลุกพล่านในอินเดีย</p>
<p>เมื่อเวลาประมาณ 11.00 น. ตามเวลาท้องถิ่น เจ้าหน้าที่รื้อถอนได้เริ่มงานของพวกเขา ในบริเวณเส้นทางที่เป็นที่อยู่อาศัยของเด็กหญิงรูบิน่า ขณะที่ตำรวจอีกหลายสิบนาย พร้อมกระบองไม้ไผ่ และปืน ได้ออกลาดตระเวณควบคุมสถานการณ์ในพื้นที่ มีตำรวจถึง 10 นาย รุมตีพ่อของรูบิน่านาน 15 นาที ก่อนจะเริ่มการรื้อถอน ทำให้เขาต้องไปโรงพยาบาล ขณะที่รูบิน่าและแม่เลี้ยงของเธอ ต้องเก็บรวบรวมสิ่งของเท่าที่จะทำได้ ขณะที่พวกคนงานใช้ฆ้อนและแท่งเหล็ก ช่วยกันทุบทำลายกำแพงบ้านที่บอบบางของเธอ ต่อมาเวลา 13.35 น. กำแพงส่วนสุดท้ายได้พังทะลายลง</p>
<p>เด็กหญิงรูบิน่า ยืนงงอยู่ท่ามกลางซากบ้าน ขณะที่กล้องโทรทัศน์จำนวนมากจับจ้องไปที่เธอแม่เลี้ยงของเธอ ซึ่งกำลังตั้งครรภ์ได้เพียง 4 เดือน ได้ตะโกนตำหนิตำรวจที่ไม่แจ้งล่วงหน้า ก่อนจะทรุดตัวลงกับพื้นและร่ำไห้ เพื่อนบ้านช่วยกันนำน้ำมารดตัวเธอ เพื่อบรรเทาความร้อนจากแสงแดด มีเพื่อนบ้านบางคนเป็นลม ซึ่งพวกผู้หญิงต้องช่วยกันนวด พ่อของเด็กหญิงรูบิน่า กลับจากโรงพยาบาล ในสภาพแขนขวามีผ้าสีขาวคล้อง และต้องเห็นสภาพบ้านที่เขาสร้างเองด้วยเงิน 2 พันดอลล่าร์ หรือประมาณ 70,000 บาท</p>
<p>พ่อของรูบิน่า กล่าวว่า ทีมผู้สร้างภาพยนตร์สลัมด็อก มิลเลียนแนร์ ได้รับปากจะหาที่อยู่อาศัยแห่งใหม่ให้ครอบครัวเขา โดยผู้กำกับ แดนนี่ บอยเอิล และโปรดิวเซอร์ คริสเตียนโคลสัน ได้รับประกันว่า ดาราเด็กทั้งสองคนได้ที่อยู่ใหม่ที่เหมาะสม ได้รับการศึกษาและมีทุนสำรองเอาไว้เรียนจนจบไฮสกูล นอกจากนี้ยังบริจาคเงินอีก 747,500 ดอลล่าร์เพื่อช่วยเหลือเด็กที่ยากไร้ในนครมุมไบด้วย</p></body>
</news>
