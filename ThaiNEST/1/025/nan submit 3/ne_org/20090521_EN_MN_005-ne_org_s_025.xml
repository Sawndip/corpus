<teiHeader>
<fileDesc>
<titleStmt>
  <title>“นิโคล” ตกใจ “แมว” แต่งงานใหม่ แฉ ไม่เคยส่งเสียเลี้ยงดูลูกอย่างที่เคยสัญญา  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-21 03:43:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000056732  </bibl>
</sourceDesc>
</fileDesc>
</teiHeader>
<news>
<headline>“นิโคล” ตกใจ “แมว” แต่งงานใหม่ แฉ ไม่เคยส่งเสียเลี้ยงดูลูกอย่างที่เคยสัญญา</headline>
<lead>“นิโคล” รับ ตกใจ “แมว” แต่งงานใหม่ เผยไม่เคยรู้เรื่องมาก่อน บอกเคารพในการตัดสินใจ แต่แอบติง ควรจะเห็นแก่ลูกมากกว่านี้ เพราะหากเป็นตนคงยังไม่รีบแต่งเร็วขนาดนี้ แฉ อดีตสามีไม่เคยส่งเสียลูกอย่างที่เคยสัญญา เคยทวงถามไปแต่อีกฝ่ายกลับเมินเฉย พ้อ ต่อไปคงไม่ยุ่งแล้ว ลูกคนเดียวหาเลี้ยงเองได้</lead>
<neck></neck>
<body><p>แม้จะหย่าร้างกันมากว่าหนึ่งปีแล้ว แต่ทันทีที่รู้ข่าวว่าอดีตสามี “แมว จิระศักดิ์ ปานพุ่ม” แต่งงานสายฟ้าแลบกับ “แหนว อาจารีย์ ม่วงพลับ” ผู้จัดการส่วนตัววัย 30 ปี เมื่อวันที่ 10 พ.ค. ที่ผ่านมา ก็ทำเอาคุณแม่ลูกหนึ่ง “นิโคล เทริโอ” ถึงกับออกอาการเหวอ ยอมรับว่าตกใจ เพราะไม่คิดว่าจะแต่งงานใหม่เร็วขนาดนี้ บอก ส่วนตัวไม่ได้รู้สึกว่าอดีตสามีไม่ให้เกียรติ เพียงแต่คิดว่าน่าจะคิดถึงลูกมากกว่านี้ ส่วนกรณีที่หนุ่มแมวเคยให้สัมภาษณ์ ว่า ได้บอกกล่าวตนให้รับทราบเรื่องแล้ว สาวนิโคลสวนกลับ เพิ่งรู้ข่าวพร้อมๆ กับสื่อ</p>
<p>“กี้ไม่ทราบมาก่อนค่ะ ทราบพร้อมกับสื่อกับทุกคน ก็ตกใจนิดหน่อย ยังไม่ได้คุยกันเลยค่ะ แต่ขอแสดงความยินดีด้วย เหนือความคาดหมายมั้ย มันก็คือทางเลือกของเขา เขาเลือกเองน่ะค่ะ เราก็ต้องเคารพในสิ่งที่เขาเลือก ถามว่าส่วนตัวรู้สึกตกใจมั้ย ตกใจ คิดว่าเร็วมั้ย ถ้าเป็นกี้ก็คงยัง ถ้าเทียบกับตัวเองก็คงยัง เพราะว่ายังเร็วอยู่ แต่ว่าถ้าเขามั่นใจตรงนี้ก็ทำไป แล้วก็มีความสุขดี ก็ขอแสดงความยินดีด้วยในฐานะที่ เอ่อ..รู้จักกัน”</p>
<p>“คิดว่าเขาเจอแล้ว เขาก็มีสิทธิที่จะเลือกตามทางของเขา เขาก็คงคิดไตร่ตรองแล้ว ก็ทำไปก็โอเคค่ะ ก็ขอแสดงความยินดีด้วย คนให้กำลังใจกี้ ก็มีค่ะ รอบข้างก็มี แต่ว่ากี้โอเคนะคะ กี้ไม่ได้อะไร แค่แบบอ้าวเหรอแค่เนี้ยค่ะ ก็มองหน้าลูกแล้วก็นึกแบบ อ้าวแล้วยังไงล่ะเนี่ย(หัวเราะ) จะยังไงต่อล่ะเนี่ย”</p>
<p>“ไม่ได้รู้สึกว่าเขาไม่ให้เกียรติ แต่กี้คิดว่าเขาไม่ได้นึกถึงมากกว่าค่ะ ก็คงไม่ใช่ว่าตั้งใจจะมาอะไรเราหรอก แต่ว่าเขาก็มุ่งนึกถึงชีวิตของเขามากกว่า (รู้สึกไม่พอใจรึเปล่าที่เขาสละโสดเร็วเกินไป?) จริงๆ มันไม่เกี่ยวกับกี้แล้วนะคะ แต่ว่าถ้าจะเกี่ยว ก็เกี่ยวกับลูก เพราะฉะนั้นมันก็เกี่ยวกับตัวกี้ในทางอ้อม มันไม่ได้เกี่ยวกับกี้โดยตรง พอดีเรามีลูกด้วยกันค่ะ แล้วลูกกี้ก็ไม่ทราบเรื่องนี้ แล้วกี้ก็ไม่รู้จะเตรียมบอกลูกยังไง”</p>
<p>“ลูกยังไม่รู้ค่ะ เพราะว่าลูกคงไม่เข้าใจ ก็คิดว่านิดนึงเราน่าจะมาคุยกันเรื่องนี้ เพราะเรื่องนี้เรื่องใหญ่ ว่าโอเคเราจะอย่างนี้นะ กี้จะบอกลูกยังไง ดีลองมาช่วยคิดกัน ว่าเราจะพูดกับลูกยังไงดี แต่มันแบบว่าข้ามขั้นบันไดน่ะค่ะ ก็อาจจะให้เขาโต หรือว่าให้พ่อบอกเองหรือว่ายังไงยังไม่ทราบเลยค่ะ คืออย่างที่บอกว่าน่าจะคุยกันนิดนึง ก็ให้เขาคิดวิธีที่จะพูดกับลูกแล้วกัน (แมวบอกว่าแหนวเข้ากับทิกเกอร์ได้ดี?) ก็ไม่ทราบ เพราะว่าไม่เคยอยู่เวลาที่เขาเจอกัน แต่ถ้าเข้ากันได้ดีก็ดีค่ะ เพราะว่ามันก็ต้องเข้ากันให้ได้”</p>
<p>“ตอนนี้ลูกอยู่กับกี้ค่ะ ล้วนๆ เขาก็เจอลูกเมื่อว่าง(หัวเราะ) คือว่าลูกอยู่กับเราอยู่แล้วตั้งแต่ต้น เพราะฉะนั้นก็ไม่ค่อยเป็นห่วงเท่าไหร่ เพราะหลักๆ ลูกอยู่กับเราค่ะ (ถ้าพี่แมวมาขอน้องทิกเกอร์ไปเที่ยวบ้าง ต้องมีเงื่อนไขอะไรเพิ่มเติมมั้ย?) ไม่มีเงื่อนไขค่ะ กี้อยากให้ลูกเจอพ่อค่ะ”</p>
<p>เผยถึงว่าอดีตสามีไม่เคยส่งเสียค่าเลี้ยงดูให้ลูกเลย แม้จะได้มีการถามไปบ้าง แต่ก็ไม่มีสิ่งใดๆ กลับมา และต่อไปไม่คิดจะถามอีก และไม่คิดฟ้อง เพราะสามารถเลี้ยงลูกคนเดียวได้</p>
<p>“ไม่มีค่ะ กี้เป็นผู้ดูแลทั้งหมดค่ะ ก็เคยมีถามๆ แต่ก็ถามแป๊บเดียวไม่อยากถามนาน ตอนแรกๆ ก็ไม่เข้าใจ เพราะว่าตามที่เราตกลงกันไว้ในสัญญาทางกฎหมายเนี่ย เขาจะต้องรับผิดชอบ เขาก็ยินดีในตอนที่ตกลงกัน แต่จริงๆ แล้วก็ไม่ได้ตามที่สัญญา เท่าไหร่ขอไม่พูดดีกว่าค่ะ”</p>
<p>“ก็มีถามบ้าง(หัวเราะ) แต่ว่าก็ไม่ถามแล้วค่ะ กี้คิดว่าเราไม่ควรต้องถาม แค่เราเตือนๆ บอกๆ แล้วก็ถามๆ และก็ไม่มีอะไรเกิดขึ้น กี้ก็เลี้ยงของกี้ได้ค่ะ (เสียความรู้สึกมั้ย?) จริงๆ แล้วมันเป็นเพื่อลูกนะ อะไรที่ดีสำหรับลูกก็คิดว่าน่าจะทำเนอะ แต่ว่าเข้าใจค่ะ เข้าใจ เราไปบังคับอะไรใครไม่ได้ค่ะ (คิดจะใช้กฎหมายตัดสินเรื่องนี้มั้ย?) ไม่ค่ะ ไม่เอา ไม่คุ้ม กี้เลี้ยงได้ ไม่ใช่ว่ากี้รวยอะไรนะ แต่ว่ากี้คิดว่าไม่คุ้มกับความรู้สึกลูก กับข่าวกับอะไรหลายๆ อย่าง ที่มันจะต้องบานปลายกว่านี้ ลูกตัวเองต้องเลี้ยงให้ได้ค่ะ ไม่อยากไปบังคับคนอื่น”</p>
<p>“เรื่องค่าเลี้ยงดูถูกถามเยอะมาก กี้ก็พูดความจริงน่ะค่ะ กี้ก็ไม่ได้อยากมาเรียกร้องอะไร นี่คือถามแล้วกี้ก็ตอบตามความเป็นจริงค่ะ จริงๆ แล้วไม่ได้อยากจะอะไรมาก กี้ไม่ทราบเหตุผลของเขาค่ะ แต่ต่อจากนี้ไม่ถามแล้วค่ะ ไม่ฟ้องด้วย ไม่เอา”</p>
<p>ส่วนเรื่องรักครั้งใหม่กับหมอหนุ่ม เจ้าตัวเผยว่ายังไม่ได้มีการวางแผนแต่งงาน เพราะคงไม่แต่งอีกแล้ว แต่เผยว่าตอนนี้ชีวิตแฮปปี้ ค่อยๆ ดูกันไปเรื่อยๆ และแฟนหนุ่มเข้ากับลูกชายได้ดี</p>
<p>“แต่งตามมั้ย ไม่แต่งค่ะ บอกแล้วว่าไม่แต่ง(หัวเราะ) ความสัมพันธ์โอเคค่ะ หวานมั้ย ก็น่ารักดี แต่วันนี้ไม่มาอยู่ต่างประเทศ วันนึงให้มาแน่ๆ ยังไงก็ให้มา เขายังไม่เคยขอแต่งงาน (บอกเขาไว้เหรอว่าจะไม่แต่ง?) ไม่น่าพูดเลย(หัวเราะ) เขาเลยไม่ขอเลย คือยังอีกไกลค่ะ กี้ว่าดูๆ กันไปก่อนดีกว่าเนอะ ใช้เวลาศึกษากันไป ค่อยๆ เป็นค่อยๆ ไป ก็ราบรื่นค่ะ แต่กี้ว่าคงไม่แต่งหรอกค่ะ”</p>
<p>“กับทิกเกอร์ก็รู้จักกันดีค่ะ เจอกันบ่อย เข้ากันได้ดีเลย เขาก็โอเคกันนะคะ เล่นกันอะไรกัน เราแคร์ตรงนี้มาก ไม่ให้ลูกสับสน ก็คุยกันสนุกเล่นกันโอเค ทิกเกอร์เรียกคุณอาค่ะ”</p></body>
</news>
