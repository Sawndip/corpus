<teiHeader>
<fileDesc>
<titleStmt>
  <title>จำคุก 14 วัน “อุ๋ย นนทรีย์” เมาแล้วขับ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-19 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.naewna.com/news.asp?ID=162086  </bibl>
</sourceDesc>
</fileDesc>
</teiHeader>
<news>
<headline>จำคุก 14 วัน “อุ๋ย นนทรีย์” เมาแล้วขับ</headline>
<lead></lead>
<neck></neck>
<body><p>ที่ห้องพิจารณาคดี 27 ศาลแขวงพระนครเหนือ ถ.รัชดาภิเษก เมื่อเวลา10.00 น. <orgName>ศาล</orgName>อ่านคำพิพากษาคดีหมายเลขดำที่ ว.5178/2552 ที่พนักงานอัยการแขวงพระนครเหนือ  เป็นโจทก์ ยื่นฟ้อง นาย นนทรีย์ นิมิบุตร หรืออุ๋ย  อายุ 46 ปี ผู้กำกับภาพยนตร์ชื่อดัง เป็นจำเลย ในความผิดฐาน ขับขี่รถยนต์ขณะมึนเมาสุราโดยมีปริมาณแอลกอฮอล์สูงกว่าที่กฎหมายกำหนด  50 มิลลิกรัมเปอร์เซ็นต์และขับรถโดยประมาทเป็นเหตุให้ทรัพย์สินผู้อื่นได้รับความเสียหาย</p>
<p>โดยฟ้องโจทก์สรุปว่า เมื่อวันที่ 11 เม.ย.52 เวลากลางคืน จำเลยได้บังอาจขับขี่รถยนต์ เบนซ์ สปอร์ต 2 ประตู  รุ่น 230 ซีแอลเค ทะเบียน วข 7188 กรุงเทพฯ มาตามถนนพหลโยธินขาเข้า แล้วเกิดเฉี่ยวชนกับรถแท็กซี่ ทะเบียน มจ.5169 กทม. ขณะที่จำเลยอยู่ในอาการมึนเมาสุราโดยมีปริมาณแอลกอฮอล์ในร่างกายวัดได้ 300 มิลลิกรัมเปอร์เซ็นต์ อันเป็นการฝ่าฝืนต่อกฎหมาย เหตุเกิดที่แขวงอนุสาวรีย์ เขตบางเขน กรุงเทพฯ </p>
<p>จำเลย ให้การรับสารภาพตลอดข้อหา ศาลจึงมีคำสั่งสืบเสาะความประพฤติ สภาพครอบครัว การศึกษามาประกอบการพิจารณา พบว่าจำเลยเคยถูก<orgName>ศาล</orgName>พิพากษาในความผิดเดียวกันเมื่อปี 2546  และรอการลงโทษไว้ ขณะที่คดีนี้ถูกพนักงานสอบสวนเปรียบเทียบปรับเฉี่ยวชนรถแท็กซี่ไปแล้ว จึงเห็นว่าจำเลยทำผิดตามฟ้อง </p>
<p>พิพากษาให้จำคุก  14 วัน  คำรับสารภาพเป็นประโยชน์ต่อการพิจารณา ลดโทษให้กึ่งหนึ่ง คงจำคุกจำเลยไว้ 7 วัน ทั้งนี้บทบัญญัติของกฎหมายเกี่ยวกับความผิดนี้ ก็เพื่อป้องกันไม่ให้เกิดอันตรายต่อผู้ใช้รถใช้ถนนซึ่งเกิดจากการเมาสุรา ประกอบกับองค์กรที่เกี่ยวข้องได้รณรงค์เกี่ยวกับกฎหมายดังกล่าวและการเมาไม่ ขับที่เกิดอันตรายต่อผู้ใช้รถ  แต่จำเลยซึ่งเคยทำผิด มาแล้วยังกระทำผิดซ้ำอีกแสดงให้เห็นว่าไม่มีจิตสำนึกต่อสังคมโดยรวม ไม่เข็ดหลาบ จึงไม่สมควรให้รอการลงโทษจำเลย แต่ให้เปลี่ยนโทษจำคุก เป็นโทษกักขังแทน 7 วัน และให้ยึดใบอนุญาตขับขี่รถยนต์ตลอดชีพของจำเลย เป็นเวลา 6 เดือนด้วย</p>
<p>ภายหลัง เจ้าหน้าที่ราชทัณฑ์ นำตัวนายนนทรีย์ ไปควบคุมตัว ระหว่างนี้ผู้กำกับคนดัง กล่าวว่า <orgName>ศาล</orgName>ให้กักบริเวณเป็นเวลา 7 วัน ไม่ต้องเข้าเรือนจำ ซึ่งตนเตรียมจะยื่นประกันตัว และอุทธรณ์คำพิพากษาต่อไป  </p>
<p>นายนนทรีย์ กล่าวด้วยว่า ที่ผ่านมาตนเคยเป็นพรีเซ็นเตอร์รณรงค์ “เมาไม่ขับ”มาแล้วจึงรู้สึกเสียใจอย่างมาก และยอมรับว่าเคยถูก<orgName>ศาล</orgName>พิพากษาจำคุกมาแล้ว  แต่อยากให้สังคมเข้าใจว่าตนมีความจำเป็นซึ่งต้องขับรถเองเพื่อไปงานเลี้ยงฉลองที่ภาพยนตร์เรื่องก้านกล้วย 2 ทำรายได้ครบ 80 ล้านบาทซึ่งคาดไม่ถึงว่าขณะเดินทางกลับจะประสบเหตุ อย่างไรก็ตามถือว่ายังโชคดีที่ไม่มีใครได้รับอันตราย  </p>
<p>ต่อมาญาติได้ยื่นคำร้องพร้อมหลักทรัพย์เป็นเงินสดจำนวน 50,000 บาท ขอประกันตัวนายนนทรีย์ไประหว่างอุทธรณ์   </p></body>
</news>
