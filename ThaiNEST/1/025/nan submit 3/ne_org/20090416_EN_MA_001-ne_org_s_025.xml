<teiHeader>
<fileDesc>
<titleStmt>
  <title>"แพนเค้ก"สนร้อง"ลูกทุ่ง" ค่ายเพลงยักษ์ตามจีบออกอัลบั้ม  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-04-16 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01ent01160452&sectionid=0105&day=2009-04-16  </bibl>
</sourceDesc>
</fileDesc>
</teiHeader>
<news>
<headline>"แพนเค้ก"สนร้อง"ลูกทุ่ง" ค่ายเพลงยักษ์ตามจีบออกอัลบั้ม</headline>
<lead></lead>
<neck></neck>
<body><p>แพนเค้ก-เขมนิจ จามิกรณ์ ให้สัมภาษณ์ว่า ตนรู้สึกชื่นใจกับผลตอบรับจากละครเรื่องเพลงรักข้ามภพมาก เพราะพยายามทุ่มเทเต็มที่กับการร้องเพลงลูกทุ่งซึ่งท้าทายมาก เพราะตนไม่เคยทำจริงจังขนาดนี้มาก่อน</p>
<p>ส่วนข่าวลือที่ว่าค่ายเพลงยักษ์ใหญ่<orgName>แกรมมี่ โกลด์</orgName> ทาบทามให้แพนเค้กไปออกอัลบั้มเพลงลูกทุ่งนั้น แพนเค้กชี้แจงว่ายังไม่มีการติดต่อมา แต่ในส่วนตัวแล้วถ้าได้มีโอกาสทำอะไรใหม่ๆ ก็ยินดีจะลองทำดู แต่ตอนนี้เวลาก็ค่อนข้างหมดไปกับการถ่ายละคร ถ้าจะมีอะไรเพิ่มเติมตนก็อยากจะแบ่งเวลาให้เป็นระบบมากกว่านี้ก่อน</p>
<p>"เป็นความท้าทายของเขามากเป็นพิเศษนะคะ เขาต้องเสี่ยงมากแน่เลย คือในส่วนตัวถ้าเรามีโอกาสได้ทำอะไรใหม่ๆ ก็ยินดี จะลองทำดู คือทุกอย่างคงไม่มีอะไรที่เราทำเป็นหรือทำได้ตั้งแต่แรกอยู่แล้ว ก็เดินหน้ากันไปค่ะ เรายังมีอะไรที่ต้องลองทำอีกเยอะแยะเลยค่ะ"</p>
<p>แพนเค้กยังเผยอีกว่า ตอนนี้ตนมีงานละครอีก 2 เรื่องคือ บ่วงหงส์ และ บ่วงร้ายพ่ายรัก ซึ่งกำลังเตรียมจะเปิดกล้อง</p>
<p>"สำหรับเรื่อง บ่วงหงส์ แพนเคยดูสมัยที่พี่หน่อย-บุษกร เล่น และเราก็ค่อนข้างติดละครเรื่องนี้ สำหรับเวอร์ชั่นนี้แพนยังไม่รู้ว่าจะปรับเปลี่ยนอะไรบ้างหรือเปล่า แต่ในเรื่องต้องเจอกับพี่ฝน (กุลณัฐ ปรียาวัฒน์) ด้วย เพราะพี่ฝนจะมาเล่นเป็นแม่เลี้ยงแพน เรายังไม่เคยเล่นละครกับพี่ฝนเลย ได้เล่นด้วยกันก็เป็นโอกาสที่ดี และโดยส่วนตัวก็สนิทกับพี่ฝนอยู่แล้ว ในเรื่องพี่ฝนเป็นแม่เลี้ยงที่สวย" แพนเค้กกล่าว</p></body>
</news>
