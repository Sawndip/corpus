<teiHeader>
<fileDesc>
<titleStmt>
  <title>"ลีโอพุฒ"ดี๊ด๊า-ภรรยาโย้4เดือนแล้ว ลุ้นขอเป็นลูกชาย-หวังให้โตที่ตจว.  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObGJuUXdNekl5TURVMU1nPT0=&sectionid=TURNeE1nPT0=&day=TWpBd09TMHdOUzB5TWc9PQ==  </bibl>
</sourceDesc>
</fileDesc>
</teiHeader>
<news>
<headline>"ลีโอพุฒ"ดี๊ด๊า-ภรรยาโย้4เดือนแล้ว ลุ้นขอเป็นลูกชาย-หวังให้โตที่ตจว.</headline>
<lead></lead>
<neck></neck>
<body><p>"ลีโอ พุฒ" ลิงโลด จะได้เป็นพ่อคนแล้ว หลังจากที่เข้าพิธีวิวาห์แบบเรียบๆ กับ "น้องเบส"จันทร์พิมพ์ ราชวังเมือง แฟนสาววัย 23 ปี เมื่อวันวาเลนไทน์ที่ผ่านมา ล่าสุดภรรยาสาวตั้งท้องได้ 4 เดือนแล้ว ทั้งนี้หนุ่มหัวสิงโตวัย 32 ปี "ลีโอ พุฒ"พุฒิพงศ์ ศรีวัฒน์ เผยอย่างอารมณ์ดีว่า</p>
<p>"สำหรับชีวิตหลังแต่งงานก็มีความสุขดีครับ ตอนนี้ก็มีข่าวดีคือ แฟนผมท้องได้ 4 เดือนกว่าๆ แล้ว ก็เป็นเรื่องที่ตัวผมเองรู้สึกปกตินะ เรื่องจะเห่อลูกหรือเปล่านั้นยังตอบไม่ได้ เพราะยังไม่เห็น ไม่ได้ลุ้นว่าเป็นชายหรือหญิงคือขอให้ออกมาสมบูรณ์แข็งแรงก็พอ"</p>
<p>"ตอนนี้เราทั้งสองคนก็ยังดำเนินชีวิตปกติ ต่างคนก็ต่างมีหน้าที่ ตอนนี้ผมเองก็ไม่ได้ดูแลอะไรแฟนเป็นพิเศษ เขาก็ดูแลตัวเองได้ ส่วนตัวผมคิดว่าการที่คนจะเกิดมาได้หนึ่งคนเนี่ย ไม่จำเป็นที่ต้องไปประคบประหงมอะไรมากเป็นพิเศษ ก็คือดูแลเขาให้พักผ่อนทานอาหารให้เพียงพอก็คงจะพอแล้ว"</p>
<p>ถามว่าเตรียมตัวเป็นคุณพ่ออย่างไรบ้าง? ลีโอ พุฒกล่าวว่า "ก็ไม่ได้เตรียมตัวอะไรนะครับ คือผมก็เป็นแบบนี้ทุกวันอยู่แล้ว แต่ที่ต้องเพิ่มมากขึ้นคือความรับผิดชอบ ยิ่งช่วงนี้ผมทำทุกอย่างเองหมดเลย แอบหวังลึกๆ เหมือนกันว่าขอให้เป็นผู้ชาย แต่ถ้าไม่ได้ก็ขอให้เขาโตมามีสุขภาพจิตที่ดีก็พอ" </p>
<p>"อีกอย่างคือถ้าเขาเกิดมาก็อยากให้ไปโตที่เขาใหญ่ เพราะผมมีบ้านอยู่ที่นั่น อากาศและสิ่งแวดล้อมก็ดี อีกอย่างคือพวกสิ่งเร้าอะไรต่างๆ มันน้อย อยู่กทม.เดี๋ยวก็มีเกมออนไลน์ ผมคิดว่าเป็นสิ่งที่ไม่ค่อยดีเท่าไร ส่วนโรงเรียนที่นั่นก็ไม่ต้องเป็นโรงเรียนที่อินเตอร์หรืออะไรมากหรอก โรงเรียนวัดก็ได้ ขออย่างเดียวให้โตมาแล้วเป็นคนดี ไม่อยากให้โตมาเป็นคนฉลาดที่ชอบเอาเปรียบคนอื่น"</p></body>
</news>
