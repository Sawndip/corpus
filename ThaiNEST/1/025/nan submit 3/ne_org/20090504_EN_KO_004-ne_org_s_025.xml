<teiHeader>
<fileDesc>
<titleStmt>
  <title>"อนันต์"ยังน่าเป็นห่วงหมอดูอาการ7วัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-04 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090504/11653/%e0%b8%ad%e0%b8%99%e0%b8%b1%e0%b8%99%e0%b8%95%e0%b9%8c%e0%b8%a2%e0%b8%b1%e0%b8%87%e0%b8%99%e0%b9%88%e0%b8%b2%e0%b9%80%e0%b8%9b%e0%b9%87%e0%b8%99%e0%b8%ab%e0%b9%88%e0%b8%a7%e0%b8%87%e0%b8%ab%e0%b8%a1%e0%b8%ad%e0%b8%94%e0%b8%b9%e0%b8%ad%e0%b8%b2%e0%b8%81%e0%b8%b2%e0%b8%a37%e0%b8%a7%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>"อนันต์"ยังน่าเป็นห่วงหมอดูอาการ7วัน</headline>
<lead>แพทย์ชี้ "เอ"อนันต์ยังน่าเป็นห่วง โดยเฉพาะสมองและช่องปอด ต้องขอรอดูอาการอย่างน้อย 7 วัน "อ้น"ศรีพรรณ เผยหายห่วงหลังคณะแพทย์โทรศัพท์บอกอาการและการรักษาให้รับทราบเป็นระยะ</lead>
<neck></neck>
<body><p>ความคืบหน้ากรณีนายอนันต์ บุนนาค หรือ "เอ" นักแสดงชื่อดัง ขับรถปิกอัพ ชนท้ายรถบรรทุก 6 ล้อ ได้รับบาดเจ็บขณะเดินทางไปรีสอร์ทส่วนตัวใน อ.น้ำหนาว จ.เพชรบูรณ์  ได้รับบาดเจ็บสาหัส ล่าสุดเมื่อเวลา 13.45 น.วันที่ 4 พฤษภาคม  รศ.นพ.ธันย์ สุภัทรพันธุ์ ผู้อำนวยการ<orgName><prefix>โรงพยาบาล</prefix>รามาธิบดี</orgName> ผศ.นพ.ปรีดา สัมฤทธิ์ประดิษฐ์ แพทย์เจ้าของไข้ ศ.พญ.สุวรรณา เรืองกาญจนเศรษฐ์ รองคณบดีฝ่ายสื่อสารองค์กร ผู้อำนวยการ<orgName><component><prefix>ศูนย์</prefix>แพทย์สิริกิติ์</component> <component><prefix>โรงพยาบาล</prefix>รามาธิบดี</component></orgName> และน.ส.ศรีพรรณ ชื่นชมบุญ ภรรยา ได้ร่วมกันแถลงข่าวความคืบหน้าอาการของนายอนันต์ ที่ห้องประชุมชั้น 5 อาคารศูนย์แพทย์สิริกิติ์ โรงพยาบาลรามาธิบดี</p>
<p>รศ.นพ.ธันย์ กล่าวว่า  <orgName><prefix>โรงพยาบาล</prefix>รามาธิบดี</orgName>ได้รับตัวนายอนันต์เข้ารับการรักษาเมื่อเวลา 02.00 น.วันที่ 3 พฤษภาคม ที่ผ่านมา พบว่าผู้ป่วยมีเลือดออกในสมอง แต่ยังรู้สึกตัวดี มีเลือดออกในช่องปอดด้านขวา จากกระดูกหน้าอก และกระดูกชายโครงด้านขวาหักหลายแห่ง โดยได้รับการใส่ท่อระบายเลือดมาแล้วจากโรงพยาบาลเพชรบูรณ์  กระดูกแขนส่วนต้นข้างขวาหัก และมีแผลเปิดภายนอก กระดูกแขนขวาท่อนล่างหัก กระดูกข้อมือซ้ายหัก กระดูกหัวเข่าซ้ายแตก และมีแผลภายนอก ซึ่งขณะนี้ได้รับการผ่าตัดและใส่เหล็กยึดตรึงกระดูกภายนอกในส่วนที่หักไว้หมดแล้ว</p>
<p>รศ.นพ.ธันย์ กล่าวถึงแนวทางการรักษาว่า หลังผ่าตัดเมื่อเวลา 06.00 น.วันที่  3 พฤษภาคม ก็ได้ย้ายผู้ป่วยเข้าหอผู้ป่วยวิกฤติ หรือไอซียู เพื่อดูอาการแทรกซ้อนอื่นๆ โดยเฉพาะใน 7 วันแรก อาจมีอาการทางสมองและภาวะปอดบวมซ้ำได้ รวมทั้งการติดเชื้อแผลผ่าตัด นอกจากนี้อาจจะต้องมีการผ่าตัดเพื่อล้างแผลที่เปิดจากกระดูกหักภายใน 72 ชั่วโมงเพื่อลดอาการติดเชื้อ หากอาการต่างๆ คงที่ และไม่มีอาการแทรกซ้อน แพทย์จะพิจารณาผ่าตัดใส่เหล็กยึดติดตรึงกระดูกภายในอีกครั้ง ส่วนปัญหาทางสมองจะเฝ้าดูอาการร่วมกับการทำซีทีสแกนที่สมองเป็นระยะ</p>
<p>ผศ.นพ.ปรีดา  กล่าวว่า  อาการของนายอนันต์  ในช่วงนี้ยังถือว่าไม่ปลอดภัย โดยเฉพาะอาการทางสมองที่จะต้องเฝ้าดูอาการไปอีก 7 วัน อีกทั้งอาการทางปอดก็ยังต้องใช้เวลา เลือดที่ออกทางสมองแพทย์จะได้ทำการเอ็กซเรย์ดูเป็นระยะ ในส่วนของปอดก็เช่นกัน ด้านกระโหลกที่ตอนแรกมีความเข้าใจว่าร้าว ตรวจแล้วไม่พบ ขณะนี้คนไข้ยังรู้สึกตัวไม่เต็มที่ แต่มีการตอบสนอง ทำตามคำสั่งได้บ้าง</p>
<p>น.ส.ศรีพรรณ กล่าวว่า วันเกิดเหตุขณะเดินซื้อของอยู่กับแม่อยู่ที่ตลาด นายเกียรติ กิจเจริญ หรือซูโม่กิ๊ก ได้โทรศัพท์มาบอก พอทราบก็ทำอะไรไม่ถูก คิดว่าต้องไปหาให้เร็วที่สุด ตอนแรกจะให้คุณพ่อขับรถไปจากกรุงเทพฯ ซึ่งใช้เวลา 2-3 ชั่วโมง แต่ด้วยความที่ไม่อยากรอ อยากไปให้เร็วที่สุด จึงประสานไปที่<orgName><prefix>โรงพยาบาล</prefix>กรุงเทพ</orgName> เพื่อใช้เฮลิคอปเตอร์ ซึ่งทางบริษัทเฮลิคอปเตอร์ได้รับแจ้งในเวลา 17.00 น.ซึ่งตอนแรกคิดว่าไม่น่าเกิน 21.00 นาฬิกา  น่าจะได้เจอกัน แต่ปรากฏว่ากว่าจะได้เจอพี่เอก็ผ่านไป 00.45 น.</p>
<p>"ตอนเจอหน้าสามี คำพูดแรกที่ได้ยินจากปากของสามี คือ พี่เจ็บ พี่ต้องผ่าตัด พี่ปวดแผล ซึ่งก็พูดคุยกันได้ดี จำทุกคนที่มาเยี่ยมได้  พอย้ายมารักษาที่โรงพยาบาลรามาธิบดี ก็หายห่วง คณะแพทย์โทรศัพท์มาบอกอาการและการรักษาให้รับทราบเป็นระยะ หลังออกจากห้องผ่าตัดแล้ว ได้เข้าไปพูดคุยกับสามี ซึ่งสามีก็มีอาการตอบสนองดี สามารถขยับมือตามคำสั่งได้" น.ส.ศรีพรรณ กล่าว</p></body>
</news>
