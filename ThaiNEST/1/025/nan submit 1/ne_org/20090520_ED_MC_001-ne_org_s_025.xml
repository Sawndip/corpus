<teiHeader>
<fileDesc>
<titleStmt>
  <title>วิจัยสเตมเซลล์ฆ่าเซลล์มะเร็ง  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-20 11:13:39  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://news.mcot.net/technology/inside.php?value=bmlkPTk0MjkwJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>วิจัยสเตมเซลล์ฆ่าเซลล์มะเร็ง</headline>
<lead>ชิคาโก 20 พ.ค.- นักวิจัยอังกฤษเผยว่า สเตมเซลล์จากไขกระดูกที่ผ่านการตัดแต่งพันธุกรรมอาจเป็นหนทางใหม่ในการรักษามะเร็งเพราะสามารถส่งโปรตีนเข้าไปฆ่าเฉพาะเซลล์มะเร็งและไม่เป็นอันตรายต่อเซลล์ปกติ</lead>
<neck></neck>
<body><p>ดร.ไมเคิล ลูบินเกอร์ จาก<orgName><prefix>มหาวิทยาลัย</prefix>คอลเลจลอนดอน</orgName>นำเสนองานวิจัยดังกล่าวต่อที่ประชุม<orgName><prefix>สมาคม</prefix>ทรวงอกอเมริกัน</orgName>ที่เมืองซานดิเอโก เขาเผยกับผู้สื่อข่าวว่า  เขาและคณะได้พัฒนาเซลล์ที่สามารถจับเป้าหมายเฉพาะเซลล์มะเร็งและส่งโปรตีนเข้าไปทำลายเซลล์มะเร็ง เป็นการรวมงานวิจัย 2 ชิ้นเข้าด้วยกันคือการผลิตสเตมเซลล์ที่สามารถค้นหาเซลล์มะเร็งทั่วร่างกายกับการทำลายเซลล์มะเร็งด้วยโปรตีน TRAIL</p>
<p>ผลการทดลองกับหนูและเซลล์ที่เพาะในห้องทดลองพบว่า สเตมเซลล์นี้สามารถค้นหาและฆ่าเซลล์มะเร็งได้หลายชนิด ได้แก่ มะเร็งปอด มะเร็งผิวหนังชนิดสแควมัสเซลล์ มะเร็งเต้านมและมะเร็งปากมดลูกโดยไม่ทำอันตรายต่อเซลล์ปกติ และมีเซลล์มะเร็งที่ถูกกำจัดโดยสิ้นเชิงถึงร้อยละ 38 คณะนักวิจัยตั้งเป้าว่าจะเริ่มการทดลองกับคนได้ในอีก 2-3 ปี ขณะนี้ต้องศึกษาเรื่องความปลอดภัยให้ถี่ถ้วนเสียก่อน..</p></body>
</news>
