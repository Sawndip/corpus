<teiHeader>
<fileDesc>
<titleStmt>
  <title>ซัมซุงฯ ส่งสินค้าเจาะคนมีเงิน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-20 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090420/9804/%e0%b8%8b%e0%b8%b1%e0%b8%a1%e0%b8%8b%e0%b8%b8%e0%b8%87%e0%b8%af%e0%b8%aa%e0%b9%88%e0%b8%87%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b9%80%e0%b8%88%e0%b8%b2%e0%b8%b0%e0%b8%84%e0%b8%99%e0%b8%a1%e0%b8%b5%e0%b9%80%e0%b8%87%e0%b8%b4%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>ซัมซุงฯ</orgName> ส่งสินค้าเจาะคนมีเงิน</headline>
<lead>เผยยอดขายเครื่องใช้ไฟฟ้าในครัวเรือนไตรมาสแรกโต 15% <orgName>ซัมซุงฯ</orgName> เตรียมส่งตู้เย็น 13 รุ่น เจาะตลาดพรีเมียม หวังดันยอดขายปีนี้โตตามเป้าหมาย</lead>
<neck></neck>
<body><p>น.ส.ศศิธร กู้พัฒนากุล หัวหน้ากลุ่มผลิตภัณฑ์เครื่องใช้ไฟฟ้าในครัวเรือน <orgName><prefix>บริษัท</prefix> ไทยซัมซุง อิเลคโทรนิคส์ <suffix>จำกัด</suffix></orgName> กล่าวว่า ภาพรวมธุรกิจเครื่องใช้ไฟฟ้าในครัวเรือนไตรมาสแรกปีนี้โตกว่า 15% โดยมาจากกลุ่มผลิตภัณฑ์ตู้เย็น ดังนั้นเพื่อผลักดันให้ยอดขายของบริษัทในปีนี้เติบโตตามเป้าหมาย จึงแนะนำตู้เย็นใหม่จำนวน 13 รุ่น พร้อมทั้งสินค้ากลุ่มใหม่คือ ตู้แช่ไวน์พรีเมียมจำนวน 2 รุ่น ซึ่งเป็นตู้แช่ไวน์ระบบ มัลติ เทมเพอเรเจอร์ คอนโทรล ที่ตัวทำความเย็นแยกอิสระ 2 ส่วน สำหรับแยกแช่ไวน์ในอุณหภูมิตามความเหมาะสม สามารถเก็บไวน์ได้ถึง 52 ขวด ส่วนอีกรุ่นแช่ได้ 33 ขวด ทั้งนี้ เพื่อเจาะตลาดพรีเมียมเป็นหลัก</p>
<p>"เรายังเชื่อมั่นว่า ในตลาดตอนนี้ยังมีกำลังซื้ออยู่ โดยเฉพาะกลุ่มพรีเมียม แต่เราจะทำอย่างไรให้กลุ่มนี้ใช้เงิน ซึ่งการนำเสนอสินค้าใหม่ น่าจะเป็นตัวแปรหนึ่งที่จะช่วยเพิ่มโอกาสทางการตลาดได้" น.ส.ศศิธรกล่าว</p>
<p>นอกจากนี้ บริษัทยังเตรียมเปิดตัวตู้เย็น 2 ประตูรุ่นใหม่ เช่น ซัมซุง บ๊อทท่อม ฟรีเซอร์ ที่มีความแตกต่างจากคู่แข่ง โดยมีการปรับโครงสร้างการออกแบบ และเทคโนโลยีช่องแช่แข็งให้ตรงกับความต้องการใช้งานของผู้บริโภคยุคใหม่ พร้อมกันนี้จะมีการจัดแคมเปญร่วมกับคู่ค้าและจัดโรดโชว์มากขึ้น เพื่อดันรายได้กลุ่มตู้เย็นให้เป็นไปตามเป้าหมายที่วางไว้คือ เติบโตกว่า 20% ขณะที่ตู้แช่ไวน์ตั้งเป้าไว้ 1,200 ยูนิต</p>
<p>"แนวโน้มตลาดตู้เย็นปีนี้ คาดว่าจะมีมูลค่า 1.2 ล้านยูนิต และมีอัตราเติบโต 2-3% จากปีที่แล้ว โดยซัมซุงเชื่อว่าจะสามารถครองส่วนแบ่งตลาดอันดับ 1 ในกลุ่มตู้เย็นไซด์บายไซด์ 70% และตู้เย็น 2 ประตู 18%" น.ส.ศศิธร กล่าว</p></body>
</news>
