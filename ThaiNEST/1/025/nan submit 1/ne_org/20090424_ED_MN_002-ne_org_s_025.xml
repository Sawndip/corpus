<teiHeader>
<fileDesc>
<titleStmt>
  <title>"ฮิโรโนบุ - มาซาอากิ" ยันศึกดวลเพลงการ์ตูนใส่เต็มที่พร้อมเซอร์ไพรซ์เพียบ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-04-24 22:33:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Game/ViewNews.aspx?NewsID=9520000046351  </bibl>
</sourceDesc>
</fileDesc>
</teiHeader>
<news>
<headline>"ฮิโรโนบุ - มาซาอากิ" ยันศึกดวลเพลงการ์ตูนใส่เต็มที่พร้อมเซอร์ไพรซ์เพียบ</headline>
<lead>"โชว์โนลิมิต" สานต่อคอนเสิร์ตเพลงการ์ตูนรอบใหม่ใหญ่กว่าเดิม ดึง "ฮิโรโนบุ คาเงยามะ - มาซาอากิ เอ็นโดะ" จับคู่ดวลเพลงการ์ตูนตั้งแต่ยุค 80 จนถึงปัจจุบัน "หนุ่ย พงศ์สุข" เผยครั้งนี้สนุกเต็มรูปแบบรอบเดียวไม่มีซ้ำ พร้อมทีเด็ดส่งมือกีตาร์ไทยร่วมแจม ด้านสองนักร้องดังยืนยันใส่เต็มที่แน่นอนแถมมีร้องเพลงภาษาไทยด้วย</lead>
<neck></neck>
<body><p>วันนี้ (24 เม.ย.) ที่อาคารมาลีนนท์ <orgName><prefix>บริษัท</prefix>โชว์ไร้ขีด <suffix>จำกัด</suffix></orgName> ได้แถลงข่าวการเปิดคอนเสิร์ต "อนิเมะโนลิมิต ไลฟ์นัมเบอร์วัน โรดทูแจมโปรเจ็ค 2010" ซึ่งเป็นการแสดงคอนเสิร์ตเต็มรูปแบบของ 2 นักร้องเพลงการ์ตูนญี่ปุ่นชื่อดัง "ฮิโรโนบุ คาเงยามะ" และ "มาซาอากิ เอ็นโดะ" โดยรายแรกได้เคยมาเปิดการแสดงไปแล้วครั้งหนึ่งในงานไทยแลนด์เกมโชว์ช่วงต้นปีที่ผ่านมา</p>
<p>นายพงศ์สุข หิรัญพฤกษ์ กรรมการผู้จัดการ<orgName><prefix>บริษัท</prefix>โชว์ไร้ขีด</orgName> ระบุว่า ตนเองรู้สึกสนุกสนานมากสำหรับคอนเสิร์ตเพลงการ์ตูนในงานไทยแลนด์เกมโชว์ครั้งที่ผ่านมา เหมือนได้ย้อนกลับไปสู่วัยเด็กอีกครั้งจากการฟังเพลงการ์ตูนที่คุ้นเคย ดังนั้นจึงได้จัดให้มีการแสดงคอนเสิร์ตเพลงการ์ตูนขึ้นมาอีกครั้งในวันที่ 20 มิถุนายนที่จะถึงนี้ ซึ่งเป็นการแสดงคอนเสิร์ตเต็มรูปแบบที่ฮิโรโนบุจะมาพร้อมกับคู่หูของเขา "มาซาอากิ เอ็นโดะ" หนึ่งในสมาชิกวงแจมโปรเจ็คและมีผลงานเพลงการ์ตูนที่หลายคนคุ้นเคยอย่าง ดิจิมอน หมัดเทพเจ้าดาวเหนือ รวมถึงเพลงจากการ์ตูนที่กำลังดังมากอย่าง "ฮารุฮิ"</p>
<p>"การแสดงคอนเสิร์ตเพลงการ์ตูนในงานไทยแลนด์เกมโชว์ที่ผ่านมาทำให้ผมได้เห็นพลังอนิเมะของคนที่ชอบการ์ตูน ซึ่งมีอายุตั้งแต่ 8 ขวบไปจนถึง 40 เลยทีเดียว ผมก็เลยอยากที่จะทำอะไรที่มันสนุกๆอีกครั้ง รับรองว่าภายในคอนเสิร์ตครั้งนี้จะเต็มไปด้วยความสนุกสนานและมีเรื่องให้เซอร์ไพรซ์แน่นอน"นายพงศ์สุข กล่าว</p>
<p>นายพงศ์สุขได้เปิดเผยอีกว่า คอนเซ็ปต์ของงานครั้งนี้จะเป็นการดวลเพลงการ์ตูนตั้งแต่ยุค 80 จนถึงปัจจุบันระหว่างฮิโรโนบุและมาซาอากิ นอกจากนี้ตนยังได้เจอคลิปวีดีโอที่น่าสนใจของนายธิติภัทร นันทรักษ์ ซึ่งเล่นกีตาร์เพลงการ์ตูนได้อย่างสนุกสนานจึงตัดสินใจส่งไปให้ฮิโรโนบุดู ซึ่งทางฮิโรโนบุเองก็ชื่นชอบและตอบรับที่จะให้นายนิติภัทรร่วมแสดงบนเวทีด้วย</p>
<p>จากนั้นได้มีการแถลงข่าวพูดคุยผ่านระบบวีดีโอลิงค์จากประเทศญี่ปุ่นของ "ฮิโรโนบุ คาเงยามะ" และ "มาซาอากิ เอ็นโดะ" เกี่ยวกับรายละเอียดของคอนเสิร์ตว่า จะมีการร้องเพลงของวงแจมโปรเจ็คภายในงานคอนเสิร์ตครั้งนี้ อีกทั้งยังจะมีการแสดงแบบอคูสติกและร้องเพลงเป็นภาษาไทยด้วย รวมถึงจะมีเซอร์ไพรซ์ให้แฟนเพลงชาวไทยอย่างแน่นอน</p>
<p>"ครั้งที่แล้วผมมาเพียงคนเดียวแต่ในครั้งนี้มีมาซาอากิมาร่วมเล่นคอนเสิร์ตด้วย ก็อยากให้แฟนเพลงทุกคนมาลองฟังเพลงของมาซาอากิดูบ้าง นอกจากนี้ยังเป็นการแสดงคอนเสิร์ตคู่กันครั้งแรกระหว่างผมกับมาซาอากิ ซึ่งไม่เคยจับคู่แสดงร่วมกันมาก่อนแม้แต่ในประเทศญี่ปุ่น คอนเสิร์ตในประเทศไทยครั้งนี้จึงถือว่าพิเศษมากจริงๆ" ฮิโรโนบุ คาเงยามะ กล่าว</p>
<p>"นี่จะเป็นครั้งแรกที่ผมได้มาแสดงคอนเสิร์ตในประเทศไทย ผมจึงรู้สึกตื่นเต้นมากและอยากจะให้ถึงวันมาแสดงคอนเสิร์ตที่เมืองไทยเร็วๆ รับรองว่าการดวลเพลงการ์ตูนครั้งนี้เต็มที่และสนุกสนานแน่นอน" มาซาอากิ เอ็นโดะ กล่าว</p>
<p>ทั้งนี้ คอนเสิร์ต "อนิเมะโนลิมิต ไลฟ์นัมเบอร์วัน โรดทูแจมโปรเจ็ค 2010" จะมีขึ้นเพียงรอบเดียวในวันที่ 20 มิถุนายน พ.ศ.2552 เวลา 14.00 น. ที่เอ็มเธียเตอร์ (โรงละครกรุงเทพเดิม) ผู้ที่สนใจสามารถติดตามรายละเอียดเพิ่มเติมได้ที่เว็บไซต์ http://www.animenolimit.com/</p></body>
</news>
