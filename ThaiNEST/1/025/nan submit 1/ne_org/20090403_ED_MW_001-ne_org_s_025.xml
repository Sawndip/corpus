<teiHeader>
<fileDesc>
<titleStmt>
  <title>สื่อกลางแจ้งส่อร่วงตามเศรษฐกิจ เจ้าพ่อแรพ CMYK ปรับเกมสวนกระแส  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-04-03 16:46:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000038049  </bibl>
</sourceDesc>
</fileDesc>
</teiHeader>
<news>
<headline>สื่อกลางแจ้งส่อร่วงตามเศรษฐกิจ เจ้าพ่อแรพ <orgName>CMYK</orgName> ปรับเกมสวนกระแส</headline>
<lead>เศรษฐกิจพ่นพิษ ยักษ์ใหญ่ขาแรพอาคาร ยอมรับธุรกิจสื่อกระทบหนัก กัดฟันรุกตลาดโฆษณาอาคารสูงสวนกระแส เชิญชวนเจ้าของอาคารสูงร่วมทำโฆษณา หวังขยายฐานลูกค้าเพิ่ม เข็นรายได้เดินหน้าให้ได้</lead>
<neck></neck>
<body><p>เกียรติชัย พฤกษไพบูลย์ กรรมการผู้จัดการ <orgName><prefix>บริษัท</prefix> ซีเอ็มวายเค คัลเลอร์ <suffix>จำกัด</suffix></orgName> ผู้ให้บริการงานพิมพ์โฆษณาและอุปกรณ์โฆษณา และให้บริการสื่อโฆษณากลางแจ้ง(บิวดิ้งแรพ) เผยถึงสถานการณ์ของธุรกิจสื่อว่า สภาพเศรษฐกิจที่ชะลอตัวอยู่ในปัจจุบัน ได้ส่งผลกระทบมาถึงตลาดรวมของธุรกิจสื่อโฆษณาบิวดิ้งแรพ โดยสถานการณ์ในไตรมาสแรก ของปี 2552 มีการชะลอตัวของลูกค้าที่ลงโฆษณา และมีแนวโน้มว่าตลอดปีนี้น่าจะมีอัตราการเติบโตของธุรกิจที่ลดลงแน่นอน</p>
<p>อย่างไรก็ตาม สภาพเศรษฐกิจที่ชะลอตัวมาอย่างต่อเนื่อง ก็ได้สร้างผลกระทบมาถึงธุรกิจของ<orgName>ซีเอ็มวายเค คัลเลอร์</orgName> โดยเฉพาะในเรื่องการตัดสินใจซื้อของลูกค้าที่ชะลอตัวตาม แต่เนื่องจากจุดเด่นของอาคารที่<orgName>ซีเอ็มวายเค คัลเลอร์</orgName>ได้รับสัมปทาน และนำออกให้บริการส่วนใหญ่ตั้งอยู่ใจกลางเมือง หรืออยู่ในย่านที่มีการจราจรและการสัญจรของผู้บริโภค กลุ่มเป้าหมายของลูกค้าสามารถมองเห็นได้อย่างชัดเจน ระยะยาวจึงไม่น่าจะเป็นปัญหามากนัก แต่ทั้งนี้บริษัทฯ ก็ไม่ประมาทหากสภาพเศรษฐกิจตกต่ำลงไปอีก จึงได้เตรียมแผนการรับสถานการณ์ดังกล่าวไว้ โดยจะเน้นการทำงานที่แข่งขันกับตัวเอง และจะเน้นการทำงานเพิ่มขึ้น รวมทั้งการขยายฐานตลาดลูกค้าเพิ่ม</p>
<p>เกียรติชัย กล่าวว่า ในปี 2552 <orgName>ซีเอ็มวายเค คัลเลอร์</orgName> ยังคงรุกในธุรกิจหลัก การบิวดิ้งแรพเหมือนเช่นเดิม แต่ได้ปรับแผนในการทำตลาดเป็น 2 ทาง ประกอบด้วย แนวทางการมองหาทำเลใหม่ๆ เพื่อเช่าพื้นที่ ตามอาคารในพื้นที่ย่านต่างๆ โดยการเข้าไปติดต่อเจ้าของอาคารเอง รวมทั้งเชิญชวนให้เจ้าของอาคารในกรุงเทพมหานครทุกอาคารที่ไม่เคยมีการติดต่อ กับ<orgName>ซีเอ็มวายเค คัลเลอร์</orgName> เดินเข้ามาติดต่อร่วมธุรกิจบิวดิ้งแรพกับ<orgName>ซีเอ็มวายเค คัลเลอร์</orgName> โดยเมื่อติดต่อเข้ามา บริษัทฯ ยินดีที่จะให้ความรู้เรื่องบิวดิ้งแรพทันที ขณะที่แนวทางที่ 2 ในกรณีที่ลูกค้าที่มีอาคารเป็นของตัวเองแล้ว ต้องการทำบิวดิ้งแรพในอาคารของตนเองก็สามารถติดต่อมายัง<orgName>ซีเอ็มวายเค คัลเลอร์</orgName>ได้</p>
<p>เกียรติชัย กล่าวว่า ปัจจุบันบริษัทมีพื้นที่อาคารสำหรับการโฆษณาบิวดิ้งแรพอยู่ประกอบด้วย อิตัลไทยทาวเวอร์, อะเดรียติค พาเลซ, 253 อโศก, ฟอร์จูนทาวน์(ไอที มอลล์) ถนนรัชดา, ทรู ทาวเวอร์, ประตูน้ำเซ็นเตอร์, ตั้งฮัวปัก, อาคารล็อกซ์เล่ย์, อาคารชัย ถนนวิภาวดีรังสิต และมีแผน ที่จะขยายพื้นที่อาคารสูงในย่านใจกลางเมืองอีกหลายแห่ง ทั้งนี้ปัจจุบันลูกค้าที่ลงโฆษณากับบริษัทอยู่ประกอบด้วย ผลิตภัณฑ์สิงห์ น้ำดื่มตราสิงห์,โซดาสิงห์,Ballantine’s ,<orgName>วอลลสตรีท</orgName>, <orgName>เอไอเอส</orgName>, <orgName>ดีเแทค</orgName> และ<orgName>ทรู</orgName></p>
<p>เกียรติชัยกล่าวถึงผลการดำเนินงานปี 2551 ว่า มียอดรายได้รวม 88 ล้านบาท เป็นไปตามเป้าหมายที่บริษัทฯ ตั้งไว้ มีอัตราการเติบโตราว 30 % โดยรายได้หลักราว 60% มาจากสื่อโฆษณากลางแจ้ง(บิวดิ้งแรพ) และอีก 40% เป็นรายได้จากธุรกิจสื่อโฆษณาอื่นๆ และงานสื่อสิ่งพิมพ์ มีลูกค้าหลักที่ลงโฆษณาเป็นประจำ 60 ราย และลูกค้ารายย่อยอีก 20 ราย แบ่งเป็นลูกค้าเอเยนซี 70% และลูกค้าไดเร็กต์ 30% ซึ่งปัจจุบันในธุรกิจที่<orgName>ซีเอ็มวายเค คัลเลอร์</orgName> ดำเนินการอยู่มีมูลค่าตลาดรวมประมาณ 100 ล้านบาท</p>
<p>สำหรับในปี 2552 เกียรติชัยมั่นใจว่า แผนธุรกิจต่างๆ ที่ได้วางไว้ จะสามารถสร้างรายได้ไม่น้อยไปกว่าผลงาน 88 ล้านบาท ในปี 2551 สวนกระแสความถดถอยของธุรกิจสื่อโดยรวม อย่างแน่นอน</p></body>
</news>
