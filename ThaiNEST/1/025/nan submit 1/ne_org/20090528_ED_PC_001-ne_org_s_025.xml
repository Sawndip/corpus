<teiHeader>
<fileDesc>
<titleStmt>
  <title>"โนเกีย"หวั่นศก.ฉุดไฮเอนด์ กดN97เหลือไม่ถึง2.5หมื่นบาทดึงลูกค้า  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com06280552&day=2009-05-28&sectionid=0209  </bibl>
</sourceDesc>
</fileDesc>
</teiHeader>
<news>
<headline>"<orgName>โนเกีย</orgName>"หวั่นศก.ฉุดไฮเอนด์ กดN97เหลือไม่ถึง2.5หมื่นบาทดึงลูกค้า</headline>
<lead>"<orgName>โนเกีย</orgName>" หวั่นภาวะเศรษฐกิจกระทบมือถือไฮเอนด์ กดราคา N97 เหลือ 23,730 บาท จาก 25,000 บาท หวังขยายฐานลูกค้า พร้อมเตรียมจัดสัมมนาสนับสนุนนักพัฒนาแอปพลิเคชั่นเพิ่มคอนเทนต์ภาษาไทยบนมือถือ</lead>
<neck></neck>
<body><p>นางสาวนนทวัน สินธวานนท์ ผู้จัดการอาวุโสฝ่ายวางแผนและบริหารผลิตภัณฑ์ <orgName><prefix>บริษัท</prefix> โนเกีย (ประเทศไทย) <suffix>จำกัด</suffix></orgName> เปิดเผยว่า บริษัทเตรียมขายมือถือรุ่น N97 ไฮไลต์อีกตัวของ<orgName>โนเกีย</orgName>ในเดือน มิ.ย.นี้ โดยได้เปิดให้ผู้สนใจจองซื้อล่วงหน้าแล้ว ตั้งเป้าไว้ที่ 1,000 ราย วางราคาขายไว้ที่ 23,730 บาท ถือเป็นราคาที่ต่ำกว่าความคาดหมายของผู้บริโภคเมื่อเทียบกับเอ็นซีรีส์ที่ขึ้นต้นด้วยเลข 9 ซึ่งที่ผ่านมาเปิดตัวในราคามากกว่า 25,000 บาทขึ้นไป</p>
<p>"ที่ตั้งราคาต่ำกว่า 25,000 บาท เพราะต้องการทำราคาให้ดึงดูดใจมากที่สุด ในสถานการณ์เศรษฐกิจแบบนี้ ถ้าราคาแพงกว่านี้จะทำให้กลุ่มเป้าหมายที่มีกำลังซื้อแคบลง ยอดจองถึงขณะนี้ทำได้ตามเป้าหมาย แต่คงเทียบรุ่น 5800 ไม่ได้ เพราะรุ่นนั้นระดับราคาซื้อได้ง่ายกว่า และกลุ่มเป้าหมายส่วนใหญ่เป็นกลุ่มวัยรุ่น"</p>
<p>สำหรับ N97 เป็นมือถือมัลติมีเดียที่ทรงพลังที่สุดของ<orgName>โนเกีย</orgName>ในขณะนี้ มีจุดเด่นที่หน้าจอระบบสัมผัสและสไลด์ด้านข้าง แป้นพิมพ์แบบ QWERTY keyboard มีกล้อง 5 ล้านพิกเซล รองรับการเชื่อมต่ออินเทอร์เน็ต และ 3G เต็มรูปแบบ มีแอปพลิเคชั่น Nokia Map 3.0 แสดงจุดสำคัญแบบ 3 มิติ, GPS และระบบซอฟต์แวร์ช่วยนำทาง รองรับการใช้ Facebook, Hi5 และมี OVI Share อัพโหลดรูปถ่ายจากมือถือไปแชร์บน ovi.com เป็นต้น</p>
<p>ทั้งเป็นรุ่นแรกที่รองรับการใช้งาน widget โดยแสดงไว้บนหน้าจอสูงสุด 5 อัน เช่น widget ข่าวสารข้อมูลหุ้นจาก<orgName><prefix>สำนักข่าว</prefix>บลูมเบิร์ก</orgName>, widget รายงานสภาพอากาศ, widget แสดงรูปภาพที่แชร์ไว้บน ovi.com เป็นต้น</p>
<p>นางสาวนนทวันกล่าวว่า <orgName>โนเกีย</orgName>มี นโยบายส่งเสริมให้นักพัฒนาชาวไทยสร้าง widget ภาษาไทย โดยจะมีโครงการจัดสัมมนาอบรมเทคนิคการสร้าง widget บนมือถือโนเกีย คาดว่าจะได้รับการตอบรับที่ดีจากนักพัฒนาชาวไทย และจะมี widget ที่เป็น local content ให้ลูกค้าใช้งานในอนาคตอันใกล้นี้</p>
<p>"โนเกียจะได้คอนเทนต์ให้ลูกค้าเลือกเป็น widget หลากหลายมากขึ้น ในส่วนของนักพัฒนา หากมีเว็บไซต์ของตัวเองก็เพิ่มช่องทางการเข้าถึงผ่านมือถือได้ เพิ่มความสะดวกแก่ลูกค้า และเพิ่มจำนวนผู้เข้าชมเว็บ ใครพัฒนา widget ที่เก็บค่าบริการได้ก็สามารถนำมาขายบน OVI Store ได้เช่นกัน การพัฒนา widget ให้ใช้งานบน มือถือเป็นอีกก้าวหนึ่งของการใช้ mobile internet" </p>
<p>จากการสำรวจพบว่า กิจกรรมที่มีการใช้งานบนอินเทอร์เน็ตมากที่สุด 3 อันดับแรก คือการ search ใช้ E-mail และ social networking หากจะเอาอินเทอร์เน็ตมาไว้บนมือถือก็ต้องทำแอปพลิเคชั่นที่รองรับการใช้งานทั้ง 3 รูปแบบ</p></body>
</news>
