<teiHeader>
<fileDesc>
<titleStmt>
  <title>ราวผีเข้า ! วัยรุ่นนิการากัวทยอยคลั่ง น้ำแม่หมอเท่านั้นที่ช่วยได้  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-04-22 17:21:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Science/ViewNews.aspx?NewsID=9520000045158  </bibl>
</sourceDesc>
</fileDesc>
</teiHeader>
<news>
<headline>ราวผีเข้า ! วัยรุ่นนิการากัวทยอยคลั่ง น้ำแม่หมอเท่านั้นที่ช่วยได้</headline>
<lead>โรคประหลาดในนิการากัว ทำให้คนปกติให้กลายเป็นคนเสียสติ และยังเป็นที่ฉงนต่อวงการวิทยาศาสตร์ ซึ่งพยายามหาคำตอบมา 2-3 ปี โดยหลังจากตรวจเลือดผู้ป่วย ยังไม่พบสาเหตุใดๆ ขณะที่หญิงชาวเมืองอ้างรักษาได้ด้วยน้ำสมุนไพรที่เธอผสมขึ้น</lead>
<neck></neck>
<body><p><orgName>บีบีซีนิวส์</orgName>รายงานถึงการระบาดของโรค "กรีซีซิกนิส " (Grisi Siknis) ในนิการากัว ซึ่งชื่อโรคดังกล่าวเป็นภาษาถิ่นของชาวมิสกิโต (Miskito) ในนิการากัวที่มีความหมายว่า "โรคติดเชื้อบ้า" (crazy sickness) ซึ่งปีที่ผ่านมา ที่นิการากัวมีผู้ป่วยด้วยโรคดังกล่าว 65 ราย</p>
<p>ลักษณะของโรค มีพฤติกรรมคล้ายกับไวรัส โดยส่งเชื้อติดต่อระหว่างวัยรุ่นคนหนึ่งไปยังอีกคน ซึ่งหลังจากผู้ป่วยแสดงอาการคลุ้มคลั่งแล้วจะหมดสติยาวนาน หรืออยู่ในภาวะไม่รู้สึกตัวเหมือนอาการโคม่า</p>
<p>ส่วนหนึ่งของผู้ที่มีอาการดังกล่าว ได้ถูกนำตัวไปรักษายังบ้านของนางโดญ่า ปอร์เซลา (Doña Porcela) ชาวนิการากัวในเมืองปวยร์โตกาเบซัส ซึ่งอยู่ทางตอนเหนือของประเทศบริเวณชายฝั่งทะเลคาริบเบียน โดยนางโดญ่าให้สัมภาษณ์ว่า โรคกรีซีซิกนิสทำให้คนกลายเป็นแม่มดแล้วเป็นบ้า</p>
<p>ขณะที่แพทย์ทางฝั่งตะวันตก ยังไม่ทราบว่าจะบำบัดอาการป่วยอันลึกลับนี้อย่างไร แต่โดญ่าสามารถรักษาผู้คนได้ด้วยยาที่เธอปรุงขึ้น โดยนำไปใช้ดื่มหรืออาบ ภายใน 3-4 วันคนเหล่านั้นจะหายเป็นปกติ</p>
<p>พร้อมกันนี้เธอยังทำพิธีกรรมที่คล้ายพิธีไล่ผี โดยอาศัยสมุนไพรกับเทียนไข อีกทั้งบ่อยครั้งที่เธอเดินทางไปทำพิธีกรรมยังบ้านของผู้ป่วยตามคำเรียกร้อง</p>
<p><orgName><prefix>สำนักข่าว</prefix>บีบีซี</orgName>ได้สัมภาษณ์โลลา เอ็มเบอร์โต (Lola Emberto) ซึ่งบุตรสาว 2 คน อยู่ในวัย 18 และ 13 ปีที่ป่วยเป็นโรคดังกล่าว และได้ร้องขอให้นางโดญ่าไปรักษา โดยนางเอ็มเบอร์โตก็เหมือนชาวมิสกิโตทั่วๆ ไปที่เชื่อในมนต์ดำ</p>
<p>เธอเล่าว่าลูกๆ ของเธอป่วยเป็นเวลา 4 เดือนแล้ว เป็นช่วงเวลาที่เธอกินไมได้นอนไม่หลับ เพราะลูกสาววิ่งไปรอบๆ เหมือนคนบ้า ฉีกทึ้งเสื้อผ้าตัวเอง บางครั้งก็วิ่งเอาหัวชนกำแพงเมื่อความเจ็บป่วยรุมเร้า บางครั้งวิ่งเข้าใส่พุ่มไม้หรือวิ่งลงแม่น้ำ ซึ่งผู้คนก็พยายามตามจับเธอเท่าที่ทำได้</p>
<p>อย่างไรก็ดี อาการโรคประสาทแบบหวาดกลัวที่เกิดขึ้นเป็นหมู่คณะนี้ ได้รับการบันทึกครั้งแรกว่า เกิดขึ้นครั้งแรกในประเทศนี้เมื่อกว่า 150 ปีมาแล้ว ซึ่งทั้งหมดมีเพียงชาวมิสกิโตเท่านั้นที่เกิดอาการเช่นนี้ แต่เร็วๆ นี้ อะนาดินา สมิธ (Anadina Smith) วัย 16 ซึ่งมีเชื้อสายสเปนเพิ่งป่วยมีอาการเดียวกัน</p>
<p>"วันหนึ่งตอนที่อยู่โรงเรียน หนูรู้สึกเวียนหัวและรู้สึกว่าหายใจได้ลำบาก จากนั้นหนูก็เห็นบางอย่างเคลื่อนมาข้างหน้า คล้ายผู้ชายตัวดำหรืออาจเป็นมังกร และเข้ามาในตัวหนู จากนั้นก็ควบคุมหนู" อะนาดินากล่าว</p>
<p>ในวันเดียวกันนั้นเองมีเด็กผู้หญิงคนอื่นๆ อีก 3 คนที่โรงเรียนของอะนาดินามีอาการเดียวกัน ซึ่งหลวงพ่อฮาโรลด์ ดิกซอน (Harold Dixon) ผู้อำนวยการโรงเรียนกล่าวว่า เขาได้เห็นเหตุการณ์ที่เด็กสาวเกิดอาการกรีซีซิกนิส โดยเด็กๆ เหล่านั้นเกิดอาการเวียนศรีษะ จากนั้นหมดสติแล้วล้มลงไปกองกับพื้น ก่อนที่จะเริ่มต้นตะโกนแล้วเอาหัวโขกกำแพงหรือไม่ก็โต๊ะ ซึ่งต้องใช้คน 5-6 คนเพื่อควบคุมเด็กสาว 1 คนไว้</p>
<p>ศ.พาโบล แมคเดวิส (Prof. Pablo McDavis) นักวิจัยจาก<orgName><prefix>มหาวิทยาลัย</prefix>ยูรัคคัน (Uraccan University)</orgName> ซึ่งอยู่ชานเมืองปวยร์โตกาเบซัส ได้ทำวิจัยเกี่ยวกับโรคกรีซีซิกนิสเมื่อ 2-3 ปีที่ผ่านมา ภายในห้องปฏิบัติการของภาควิชาโรคชาวพื้นเมือง โดยได้นำเลือดของผู้ป่วยขณะเกิดอาการไปตรวจ แต่ไม่พบอะไร</p>
<p>"การใช้ยาหรือฉีดยา ดูเหมือนจะเพิ่มความก้าวร้าวให้กับผู้ป่วย โดยทางคลินิคเรายังไม่ตรวจพบอะไร มันเหมือนสิ่งที่ระเบิดออกมา หากการจู่โจมไม่ถูกบับยั้งอย่างรวดเร็ว มันก็ขยายวงไปสิ่งที่อยู่รอบๆ" ศ.แมคเดวิสกล่าว</p>
<p>จนถึงบัดนี้มีกรณีของโรคกรีซีซิกนิสทั้งหมด 46 รายแล้ว และขณะที่โรคนี้ยังคงสร้างความงุนงงให้กับการแพทย์แผนตะวันตกอยู่ ขณะเดียวกันธุรกิจของนางโดญ่าก็จะยังคงคึกคักต่อไป.</p></body>
</news>
