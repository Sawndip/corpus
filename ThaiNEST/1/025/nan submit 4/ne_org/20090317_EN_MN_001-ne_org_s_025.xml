<teiHeader>
<fileDesc>
<titleStmt>
  <title>“พจน์” โต้เบี้ยวค่าตัว “หยวน” แฉกลับ ขาดความรับผิดชอบ ไม่ขอร่วมงานอีก  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-03-17 19:56:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000030692  </bibl>
</sourceDesc>
</fileDesc>
</teiHeader>
<news>
<headline>“พจน์” โต้เบี้ยวค่าตัว “หยวน” แฉกลับ ขาดความรับผิดชอบ ไม่ขอร่วมงานอีก</headline>
<lead>“พจน์ อานนท์” ยัน จ่ายเงินค่าตัว “หยวน” ครบทุกบาท แจงค่าตัว 3 แสน ไม่ใช่ 4 แสนอย่างที่นักแสดงหนุ่มเข้าใจ แฉกลับ ชอบเบี้ยวคิวจนกองถ่ายเอือม ประกาศแบนไม่ขอร่วมงาน</lead>
<neck></neck>
<body><p>จู่ๆ ก็งานเข้า สำหรับผู้กำกับ-แมวมองชื่อดัง “พจน์ อานนท์” หลังนักแสดงหนุ่ม “นิธิชัย ยศอมรสุนทร” หรือ “หยวน ดราก้อนไฟว์” ออกมาทวงเงินค่าตัวจากการแสดงภาพยนตร์เรื่อง “ไฉไล” ที่ผู้กำกับคนดังไม่ยอมจ่ายอีกเป็นแสน แถมยังขู่หากยังไม่มาเคลียร์ จะให้ผู้ใหญ่ทางต้นสังกัด<orgName>แกรมมี่</orgName> มาจัดการเอง</p>
<p>งานนี้ร้อนถึง พจน์ อานนท์ ต้องออกโรงแจงบ้าง โดยเจ้าตัวยืนยัน ไม่ได้เบี้ยวเงินหนุ่มหยวนอย่างที่ถูกกล่าวหา บอกอีกฝ่ายคงเข้าใจผิด คิดว่า ค่าตัว 4 แสน ทั้งที่จริงได้แค่ 3 แสน ซึ่งจ่ายครบทุกบาทตั้งแต่ 3 ปีที่แล้ว</p>
<p>“เรื่องนั้นผมเคลียร์กับผู้จัดการส่วนตัวเขาตั้งแต่ 3 ปีที่แล้ว ว่า ค่าตัวเขาได้ 3 แสน ไม่ใช่ 4 แสน ไปถามดูได้เลย จะได้ยังไงขอคิวยากมาก มาบ้างไม่มาบ้าง อยากมาก็มาไม่อยากมาก็ไม่มา ตกลงกันแล้วว่าได้เท่านี้ ขนาด กฤษณ์ (กฤษณ์ ศรีภูมิเศรษฐ์) น่าจะมีปัญหายังไม่มีเลย กฤษณ์เขาได้ 8 แสน เขายังไม่มีปัญหาอะไรเลย ทำงานก็รับผิดชอบ นักแสดงคนอื่นก็ไม่เห็นมีใครมีปัญหา มีแต่เขานี่แหละ”</p>
<p>“ยืนยันไม่ได้เบี้ยวเงินเขาเลยแม้แต่บาทเดียว เขาคงเข้าใจผิดแล้วล่ะ บอกเขาด้วย จะมาโวยวายอะไรตอนนี้ หนังไฉไลผ่านมาตั้ง 3 ปีแล้ว เพิ่งมานึกได้เหรอ จะให้ผู้ใหญ่ทาง<orgName>แกรมมี่</orgName>มาเคลียร์เรื่องอะไร ก็ในเมื่อผมเคลียร์กับผู้จัดการส่วนตัวเขาไปแล้ว คงจะสื่อสารกันผิด ไปถามกันเองละกัน”</p>
<p>บอกไม่โกรธ แต่ประกาศไม่ขอร่วมงานกับหนุ่มหยวนอีก เหตุเพราะทนพฤติกรรมขาดความรับผิดชอบไม่ไหว</p>
<p>“ไม่โกรธ อยากพูดก็พูดไป ไม่รู้สึกอะไร ไม่ฝากอะไรด้วย เรื่องเล็กมาก และไม่มีการคุยกันก่อน เขาก็ไม่ได้โทร.มา คือ ถ้าจะคุยก็เมื่อ 3 ปีที่แล้ว กับผู้จัดการส่วนตัวเขา อยู่ๆ มาพูดทำไม ผมไม่สนใจหรอก ไม่มีผลอะไรกับผมทั้งสิ้น จะเสียเครดิตอะไร เราไม่ได้โกงใคร และก็คงไม่ฟ้องไม่แถลงอะไรทั้งนั้น เขาจะพูดอะไรก็พูดไป เพราะเราไม่ได้เป็นแบบนั้น”</p>
<p>“ไม่ร่วมงานๆ โอ้ย ไม่เอาแล้ว ทำงานอยากมาก็มาไม่อยากมาก็ไม่มา คิวยากมาก (ลากเสียง) ทำงานแบบนี้ผมไม่อยากทำงานด้วย”</p></body>
</news>
