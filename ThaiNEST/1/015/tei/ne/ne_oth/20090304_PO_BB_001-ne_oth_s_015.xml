<teiHeader>
<fileDesc>
<titleStmt>
  <title>มติครม.2548ทำลายวิทยุชุมชนแท้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-04 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/03/04/news_28315054.php?news_id=28315054  </bibl>
</sourceDesc>
</fileDesc>
</teiHeader>
<news>
<headline>มติครม.2548ทำลายวิทยุชุมชนแท้</headline>
<lead></lead>
<neck></neck>
<body><p>ศูนย์ศึกษานโยบายสื่อคณะนิเทศศาสตร์ จุฬาลงกรณ์มหาวิทยาลัย ร่วมกับสหพันธ์วิทยุชุมชนแห่งชาติ และมูลนิธิอาสาสมัครเพื่อสังคม จัดเวทีเสวนานำเสนอผลงานวิจัยวิทยุชุมชนภาคประชาชน วานนี้ (3 มี.ค.) โดยนายวีระพล เจริญธรรม ผู้ประสานงานสมาพันธ์วิทยุชุมชนคนอีสาน กล่าวว่า วิทยุชุมชนภาคประชาชน หรือวิทยุชุมชนแท้ ต้องเป็นสื่อของชุมชน ดำเนินการโดยชุมชน เพื่อใช้สื่อสารกับคนในชุมชน โดยไม่แสวงหากำไร แต่มติคณะรัฐมนตรี 16 ส.ค. 2548 อนุญาตให้วิทยุชุมชนมีโฆษณาได้ 6 นาทีต่อชั่วโมง ทำให้เกิดวิทยุชุมชนมีโฆษณากว่า 3,000 สถานีในปัจจุบัน ซึ่งไม่ใช่หลักการที่ถูกต้อง ทำให้วิทยุชุมชนแท้ ลดลงจาก 287 สถานี ในปี 2547 เหลือ 158 สถานี</p>

<p>รศ.ดร.จุมพล รอดคำดี ผู้อำนวยการสถานีวิทยุแห่งจุฬาลงกรณ์มหาวิทยาลัย กล่าวว่า ปัญหาของวิทยุชุมชนในปัจจุบัน เกิดจากภาครัฐไม่มีกติกาและระเบียบในการควบคุมดูแลที่จัดเจน และการเกิดของวิทยุชุมชน มีโฆษณา ทำให้ภาพลักษณ์ของวิทยุชุมชน ภาคประชาชน ถูกมองในเชิงลบ</p>

<p>แนวทางแก้ปัญหาเบื้องต้นจะต้องมีการแยกวิทยุ ชุมชน มีโฆษณาออกจากวิทยุชุมชนภาคประชาชน โดยให้เรียกเป็นชื่ออื่น อาจจะเป็น วิทยุท้องถิ่น เพราะมีเจตนารมณ์ในการหารายได้จากโฆษณา ต่างจากวิทยุชุมชน ที่ต้องการเป็นสื่อของชุมชน</p>

<p>หลังจากนั้น ให้ภาครัฐ จัดโซนนิ่ง คลื่นความถี่วิทยุแต่ละประเภทใหม่ ไม่ให้ทับซ้อนกัน โดยอาจจะแบ่งตามสัดส่วนคลื่นความถี่ ที่กำหนดไว้ใน พ.ร.บ.องค์กรจัดสรรคลื่นความถี่ ปี 2543 ที่กำหนดสัดส่วนสื่อภาคประชาชน 20% สื่อธุรกิจ 40% และสื่อสาธารณะ 40% เพื่อนำมาแบ่งคลื่นความถี่ให้วิทยุชุมชน ไม่ให้ทับซ้อนกับวิทยุชุมชน มีโฆษณาที่จะต้องอยู่ในกลุ่มสื่อธุรกิจ  </p>

<p>ปัจจุบันที่ยังไม่มีองค์กรอิสระจัดสรรคลื่น หน่วยงานที่ดูแลวิทยุชุมชน คือ คณะกรรมการกิจการโทรคมนาคม (กทช.) ที่มีคณะอนุกรรมการ วิทยุกระจายเสียงและวิทยุโทรทัศน์ เป็นคณะทำงานอยู่นั้น น่าจะพิจารณาการแก้ปัญหาคลื่นวิทยุชุมชนทับซ้อนกัน ด้วยการทำคลื่นวิทยุหลักที่มีอยู่ มา Reuse คือ การนำคลื่นความถี่เดิมมาใช้ใหม่ อาทิเช่น เลขที่คลื่นความถี่ที่อยู่ในกรุงเทพฯ ก็ใช้ในจังหวัดอื่นๆ ได้ อาทิเช่น คลื่น 102 ในกรุงเทพฯ ก็นำมาใช้เป็น 102 เชียงใหม่ ได้ด้วย โดยไม่ถือเป็นการจัดสรรคลื่นความถี่ใหม่ที่กฎหมายห้ามไว้ แต่เป็นการนำคลื่นความถี่เดิมมาใช้ ซึ่งจะช่วยให้มีจำนวนคลื่นความถี่ใช้ในชุมชนได้มากขึ้น</p>

<p>ทางด้านนายธีรพล อันมัย อาจารย์สาขาวิชานิเทศศาสตร์ คณะศิลปศาสตร์ มหาวิทยาลัยอุบลราชธานี กล่าวว่า ที่ผ่านมา สังคมมีความรู้สึกแง่ลบกับคำว่า "วิทยุชุมชน" โดยมองว่าเป็นวิทยุเถื่อน จากปัญหาของวิทยุชุมชน ที่มีโฆษณา และวิทยุชุมชน ที่อยู่ภายใต้อำนาจทุนและการเมือง</p></body>
</news>
