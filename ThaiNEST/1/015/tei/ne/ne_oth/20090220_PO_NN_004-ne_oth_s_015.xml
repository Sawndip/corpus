<teiHeader>
<fileDesc>
<titleStmt>
  <title>คลอดเมกะโปรเจกท์ตร.หมื่นล.  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-02-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=149131  </bibl>
</sourceDesc>
</fileDesc>
</teiHeader>
<news>
<headline>คลอดเมกะโปรเจกท์ตร.หมื่นล.</headline>
<lead>เทือกเอาใจสุดๆชงครม.ไฟเขียว สร้างแฟลต-โรงพักใหม่ทั่วปท.</lead>
<neck></neck>
<body><p>รายงานข่าวจากทำเนียบรัฐบาล เปิดเผยว่า ในการประชุม ครม.เมื่อวันที่ 17 ก.พ. ที่ผ่านมา สำนักงานตำรวจแห่งชาติ โดยนายสุเทพ เทือกสุบรรณ รองนายกรัฐมนตรี ได้เสนอต่อที่ประชุมอนุมัติดำเนิน<name head="โครงการ">โครงการก่อสร้างอาคารที่ทำการสถานีตำรวจ (ทดแทน) อาคารที่พักอาศัยและอาคารผู้ป่วยให้กับข้าราชการตำรวจ</name>    </p>

<p>โดยในส่วนอาคารที่ทำการสถานีตำรวจ ที่จะสร้างทดแทนอาคารเก่าที่ทรุดโทรมอายุเกิน 30 ปี มีทั้งสถานีตำรวจขนาดใหญ่ ขนาดกลาง ขนาดเล็ก รวม 396 หลัง วงเงิน 6.6 พันล้านบาท ตั้งเป็นงบผูกพัน 3 ปี 2552-2554 ส่วนอาคารที่พักอาศัยของกำลังพล มีจำนวน 922 หลัง เป็นแฟลตขนาด 30 ครอบครัว และเรือนแถวชั้นประทวนและพลตำรวจขนาด 10 คูหา วงเงิน 6.2 พันล้านบาท โดยทยอยขอรับการจัดสรรงบประมาณตามกำลังเงินงบประมาณเป็นปีๆ ไป</p>

<p>ส่วน<name head="โครงการ">โครงการก่อสร้างอาคารผู้ป่วยให้กับข้าราชการตำรวจ</name> วงเงิน 1,200 ล้านบาท โดยใช้งบประมาณปี 2552 จำนวน 525 ล้านบาท จากนั้นให้ตั้งเป็นโครงการผูกพัน 3 ปี ตั้งแต่ปี 2553 - 2555 จัดสรรปีละ 400 ล้านบาท</p>

<p>รายงานข่าว ระบุว่า ก่อนหน้านี้ เคยมีการเสนอรูปแบบโครงการ โดยให้ใช้วิธีลงทุนภาครัฐโดยวิธีแปลงสินทรัพย์เป็นหลักทรัพย์ตามที่บริษัท ธนารักษ์พัฒนาสินทรัพย์ จำกัด เสนอ ซึ่งถ้าใช้เวลาดำเนินโครงการ 5 ปี จะมีค่าใช้จ่ายของโครงการเป็นภาระผูกพันงบประมาณทั้งสิ้น 17,679,817,010 บาท หรือเฉลี่ยปีละ 3,537,963,402 บาท และถ้าใช้เวลาดำเนินโครงการ 30 ปี จะมีค่าใช้จ่ายของโครงการซื่งเป็นภาระผูกพันงบประมาณ รวมทั้งสิ้น 40,442,570,916 บาท หรือเฉลี่ยปีละ 1,189,152,876 บาท</p>

<p>อย่างไรก็ตาม หากใช้รูปแบบการลงทุนภาครัฐโดยวิธีจัดสรรงบประมาณรายจ่ายประจำปีตามที่ผู้ แทนกระทรวงการคลังและสำนักงบประมาณ เสนอ ถ้าใช้เวลาดำเนินโครงการ 5 ปี จะมีค่าใช้จ่ายของโครงการซึ่งเป็นภาระผูกพันงบประมาณของ สตช. รวมทั้งสิ้น 12,962,480,000 บาท หรือเฉลี่ยปีละ 2,592,496,000 บาท</p>

<p>รายงานข่าว ยังระบุด้วยว่า คณะทำงานมีความเห็นว่า แนวทางการดำเนินโครงการโดยวิธีแปลงสินทรัพย์เป็นหลักทรัพย์ตามที่บริษัท ธนารักษ์พัฒนาสินทรัพย์ จำกัด เสนอ จะใช้งบประมาณมากกว่าการลงทุนภาครัฐโดยวิธีการจัดสรรงบประมาณรายจ่ายประจำปี เป็นจำนวนเงิน 4,717,337,010 บาท และแนวทางดังกล่าวไม่เหมาะสม ตามข้อสังเกตของคณะกรรมาธิการวิสามัญพิจารณาร่างพ.ร.บ.งบประมาณรายจ่ายประจำ ปี</p>

<p>ทั้งนี้ ที่ประชุมครม.เห็นควรให้มีการทบทวนวงเงินอีกครั้ง พร้อมสนับสนุนให้ดำเนินโครงการตามรูปแบบการลงทุนภาครัฐ โดยทยอยขอรับการจัดสรรงบประมาณตามกำลังเงินงบประมาณแผ่นดินเป็นปีๆไป จนครบโครงการให้แล้วเสร็จโดยเร็ว</p>

<p>ด้านนายพุทธิพงษ์ ปุณกัณฑ์ รองโฆษกประจำสำนักนายกรัฐมนตรี เปิดเผยว่า ครม.อนุมัติตามข้อเสนอของ สตช. อย่างไรก็ตามที่ประชุมเห็นว่าเนื่องจากเป็นโครงการที่มีการตั้งงบประมาณ ผูกพันจึงเห็นควรให้ สตช.หารือกับสำนักงบประมาณเกี่ยวกับการวงเงินที่มีการเบิกใช้จ่ายจริง เพื่อให้เกิดความรอบคอบ</p></body>
</news>
