<teiHeader>
<fileDesc>
<titleStmt>
  <title>กม.ผู้สูงอายุชะงัก-จี้"ชัย"ไขก๊อก  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-02-26 00:19:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000022006  </bibl>
</sourceDesc>
</fileDesc>
</teiHeader>
<news>
<headline>กม.ผู้สูงอายุชะงัก-จี้"ชัย"ไขก๊อก</headline>
<lead>ร่าง พ.ร.บ.ผู้สูงอายุยังชะงัก หลังสภาถอนร่างกลับไป ให้กมธ.วิสามัญพิจารณาสางปัญหา 5 ฉบับเก่า ขณะที่ส.ส.เพื่อไทยรุมจี้ "ประธานชัย" ไขก๊อก อ้างเป็นต้นเหตุของปัญหา</lead>
<neck></neck>
<body><p>ในการประชุมสภาผู้แทนราษฎรเมื่อวานนี้ (25ก.พ.) มีนายชัย ชิดชอบ ประธานสภาผู้แทนราษฎร ทำหน้าที่ประธานการประชุม สมาชิกพรรคเพื่อไทยได้หยิบยกปัญหาร่าง พ.ร.บ.ผู้สูงอายุ จำนวน 5 ฉบับ มาทวงถามความรับผิดชอบของประธานสภาฯ ที่เคยประกาศกลางสภาฯว่า หากนายกรัฐมนตรีไม่ให้การรับรอง ร่าง พ.ร.บ.ดังกล่าวผ่านความเห็นชอบจากสภาฯ ขึ้นรับหลักการไปแล้วในฐานะประธานสภาฯ พร้อมจะลาออกจากตำแหน่ง ว่า นายกฯ ไม่ให้การรับรองร่าง พ.ร.บ.ดังกล่าวจริงๆ ในฐานะสภาผู้แทนราษฏรที่ต้องเป็นแบบอย่างที่ดีใน<name head="ระบอบ">ระบอบประชาธิปไตย</name> ควรต้องหาผู้รับผิดชอบที่ทำให้ ร่าง พ.ร.บ.ดังกล่าวมีอันตกไป ทั้งที่ฝ่ายค้านพยายามท้วงติงแล้วว่า เป็น พ.ร.บ. ที่เกี่ยวข้องกับการเงิน แต่ประธานสภา ก็ไม่ยอมฟัง ประธานฯจึงควรลาออกเพื่อความสง่างาม   </p>
       
      <p> ด้านนายชัย ได้กล่าวยืนยันว่า ตนไม่ได้ทำผิดขั้นตอน แต่เป็นเพราะร่าง พ.ร.บ.ดังกล่าวได้ผ่านการวินิจฉัยของนายสมศักดิ์ เกียรติสุรนนท์ ซึ่งเป็นรองประธานสภาฯขณะนั้น ชี้ว่าไม่เกี่ยวข้องกับการเงิน จึงบรรจุเข้ามาในระเบียบวาระ ซึ่งตนก็ได้แสดงความรับผิดชอบไปแล้ว คือให้ส.ส.เสนอเข้ามาใหม่ และขณะนี้นายกรัฐมนตรี ก็ให้การรับรองร่าง พ.ร.บ. ที่เสนอเข้ามาใหม่เรียบร้อยแล้ว</p>
       
       <p>ขณะที่นายสมศักดิ์ เกียรติสุรนนท์ ส.ส.ขอนแก่น พรรคเพื่อไทย ใช้สิทธิพาดพิงว่าประเด็นไม่ได้อยู่ที่ร่าง พ.ร.บ.นี้เกี่ยวข้องกับการเงินหรือไม่ แต่อยู่ที่นายชัย เคยพูดชัดเจนแล้วว่า ถ้านายกฯไม่ยอมเซ็นรับรอง พร้อมจะลาออกเท่านั้น และยืนยันว่าประธานสภาฯ ทำผิดรัฐธรรมนูญมาตรา 143 ที่ไม่ส่งเรื่องให้คณะกรรมาธิการฯ พิจารณาวินิจฉัยก่อน แต่กลับมาใช้ดุลยพินิจตัดสินเอาเอง จนทำให้กฎหมายดังกล่าวมีปัญหาในทางกฎหมาย  </p>
       
       <p>แต่นายชัย ได้แย้งว่าสภาฯ อยู่เหนือรัฐธรรมนูญ ดังนั้นสภาฯ จะแก้กฎหมายอย่างไรก็ได้</p>
       
       <p>อย่างไรก็ตามหลังจากที่ประชุมใช้เวลาถกเถียงในเรื่องดังกล่าวนานกว่า 4 ชั่วโมง นายชัย ได้ตัดบท ขอให้ที่ประชุมพิจารณา ร่าง พ.ร.บ.ผู้สูงอายุ ที่ส.ส.เสนอเข้ามาใหม่ 5 ฉบับขึ้นมาพิจารณาโดยขอให้ยกเว้นการใช้ข้อบังคับการประชุมข้อที่ 56 ให้สามารถนำ ร่าง พ.ร.บ. ที่เสนอเข้ามาใหม่และมีหลักการเดียวกับร่างที่ตกไปแล้วขึ้นมาพิจารณาได้ แต่ก็ถูกส.ส.ของพรรคเพื่อไทย ท้วงติงว่าจะทำให้เกิดปัญหาตามมา เนื่องจากไม่ทราบสถานภาพของร่าง พ.ร.บ.ผู้สูงอายุเดิม 5ฉบับ ที่สภาฯรับหลักการไปแล้ว ว่าจะไปอยู่ตรงจุดใด จึงควรที่จะรอให้มีการตีความสถานภาพของ ร่าง พ.ร.บ.เก่าให้เสร็จสิ้นก่อน แล้วจึงค่อยนำร่าง พ.ร.บ.ที่เสนอใหม่ขึ้นมาพิจารณาภายหลัง</p>
       
       <p>หลังจากที่ถกเถียงกันอย่างหนักหน่วง ในที่สุด นายชัย ได้ขอให้ผู้ที่เสนอร่าง พ.ร.บ.ผู้สูงอายุใหม่ทั้ง 5 ฉบับ ขอถอนร่างทั้งหมดอกไป ซึ่งที่ประชุมได้ลงมติให้ความเห็นชอบ ให้ผู้เสนอถอนร่าง ด้วยคะแนนเสียง 311 งดออกเสียง 2 ไม่ลงคะแนน 7 เพื่อให้คณะกรรมาธิการวิสามัญ ที่สภาผู้แทนราษฎรได้ตั้งไว้ในการประชุมสัปดาห์ที่ผ่านมาให้พิจารณาร่าง พ.ร.บ. ผู้สูงอายุฉบับเก่าทั้ง 5 ฉบับ ขณะเดียวกัน จะเรียกประชุมประธานคณะกรรมาธิการสามัญทุกคณะ เพื่อพิจารณาถึงอนาคต ร่างพ.ร.บ. ดังกล่าว ต่อไป</p></body>
</news>
