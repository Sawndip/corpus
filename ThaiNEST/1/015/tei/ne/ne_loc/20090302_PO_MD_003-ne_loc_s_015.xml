<teiHeader>
<fileDesc>
<titleStmt>
  <title>เผาสวนป่าเมตตาธรรมข่มขู่ เชื่อเหตุรื้อคดีฆ่าพระสุพจน์  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-03-02 20:49:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000023995  </bibl>
</sourceDesc>
</fileDesc>
</teiHeader>
<news>
<headline>เผา<placeName><prefix>สวนป่า</prefix>เมตตาธรรม</placeName>ข่มขู่ เชื่อเหตุรื้อคดีฆ่าพระสุพจน์</headline>
<lead></lead>
<neck></neck>
<body><p>วานนี้(2 มี.ค.) ผู้สื่อข่าวรายงานถึงความคืบหน้าคดีฆาตกรรม พระสุพจน์ สุวโจ ประธานมูลนิธิเมตตาธรรมรักษ์ สถานปฏิบัติธรรม<placeName><prefix>สวน</prefix>เมตตาธรรม</placeName> จำนวนกว่า 1,500 ไร่ <placeName><component><prefix>ต.</prefix>สันทราย</component> <component><prefix>อ.</prefix>ฝาง</component> <component><prefix>จ.</prefix>เชียงใหม่</component></placeName> ล่าสุด พระกิตติศักดิ์ กิตติโสภโณ เปิดเผยว่า เมื่อเวลาประมาณ 2 ทุ่มเศษ คืนวันที่ 1 มี.ค.ที่ผ่านมา ได้รับแจ้งจากชาวบ้านในพื้นที่ว่า มีไฟไหม้<placeName><prefix>สวนป่าอนุรักษ์</prefix>เมตตาธรรม</placeName>กว่า 200 ไร่ และไฟลุกลามอยู่นานกว่า 4 ชั่วโมง จนถึงเที่ยงคืน ซึ่งขณะเกิดเหตุมีชาวบ้านสังเกตเห็น ไฟไหม้พร้อมกันหลายจุด และยังเห็นคล้ายแสงไฟฉายส่อง จึงคาดว่าเหตุไฟไหม้ดังกล่าว ไม่น่าจะเกิดขึ้นเองตามธรรมชาติ แต่น่าจะมีคนร้ายเข้ามาเผา สำหรับความเสียหาย พบว่า มีต้นไม้สักถูกไฟไหม้ ประมาณ 3,000 ต้น กล้วยที่ปลูกไว้กว่า 1,000 ต้น รวมทั้งไม้ยืนต้นตามธรรมชาติอื่นๆ</p>
       <p>"ขณะเกิดเหตุมีชาวบ้าน เจ้าหน้าที่ดับเพลิงของ อบต.และผู้ใหญ่บ้านหลายสิบคน ไปช่วยกันดับไฟ แต่ไฟลุกลามอย่างรวดเร็ว เพราะเป็นช่วงหน้าแล้ง หญ้าคา และใบไม้ตามพื้นค่อนข้างแห้ง ทำให้พื้นป่าเสียหายกว่า 200 ไร่ เจ้าหน้าที่ดับเพลิงได้ฉีดน้ำเป็นแนวกันไฟไม่ให้ลุกลามไปมากกว่านี้ ส่วนที่วัดมีเพียงพระพระมหาเชิดชัยและชาวบ้าน 2-3 ครอบครัว จนประมาณเที่ยงคืนเพลิงไหม้จึงสงบลง” พระกิตติศักดิ์ กล่าว  </p>
        <p>พระกิตติศักดิ์ กล่าวอีกว่า การเกิดไฟไหม้ครั้งนี้ น่าจะมาจากความพยายามที่จะรื้อฟื้นคดีของพระสุพจน์ เนื่องจากก่อนหน้านี้ประมาณ 2 สัปดาห์ ก็มีเสียงยิงปืนขู่หลายนัดที่วัด และมีกลุ่มชายฉกรรจ์ นั่งรถกระบะเข้าไปสอบถามชาวบ้านในพื้นที่เกี่ยวกับความเป็นอยู่ของพระ<placeName><prefix>สวน</prefix> เมตตาธรรม</placeName> กระทั่งล่าสุด โทรทัศน์ช่อง 9 รายการ “ตรวจสอบความจริง” ได้ออกอากาศกรณีการเสียชีวิตของพระสุพจน์ ในช่วงหลังข่าวประมาณ 1 ทุ่มครึ่ง โดยนำเสนอว่าสาเหตุเกี่ยวเนื่องกับผู้มีอิทธิพลในพื้นที่บุกรุกป่าและความ ขัดแย้งประเด็นการเมือง หลังจากนั้นประมาณ 1 ชั่วโมง จึงเกิดไฟไหม้ที่<placeName><prefix>สวน</prefix>เมตตาธรรม</placeName>ขึ้น</p>
        <p>"การเกิดไฟไหม้ครั้งนี้ คาดว่า เป็นการส่งสัญญาณในพื้นที่ให้ทราบว่า คนร้ายยังจะมีการใช้ความรุนแรงอยู่" พระกิตติศักดิ์ ตั้งข้อสังเกต</p>
       <p> ด้านพ.อ.ปิยะวัฒก์ กิ่งเกตุ ผบ.สำนักคดีอาญาพิเศษ ดีเอสไอ พนักงานสอบสวนเข้าของคดี กล่าวว่า ได้รับรายงานว่ามีไฟไหม้<placeName><prefix>สวนป่า</prefix>เมตตาธรรม</placeName>เบื้องต้นทราบว่าเหตุเกิดประมาณ 2 ทุ่มเศษ หลังมีการออกอากาศรายการ “ตรวจสอบความจริง” ทางช่อง 9 หลังข่าวภาคค่ำ</p>
        <p>โดยมีการพูดถึงประเด็นสาเหตุการเสียชีวิตของพระสุพจน์ ที่อาจเชื่อมโยงกับการบุกรุกป่าในพื้นที่ และประเด็นทางการเมือง ซึ่งขณะนี้ได้ให้เจ้าหน้าที่ดีเอสไอ เร่งเข้าไปตรวจสอบข้อมูลพื้นที่แล้ว คาดว่า อีก 1-2 วัน คงจะทราบข้อเท็จจริงของการเกิดไฟไหม้ </p></body>
</news>
