<teiHeader>
<fileDesc>
<titleStmt>
  <title>เฟดคาดUSหลุดภาวะถดถอยในปีนี้  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-17 21:17:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000080659  </bibl>
</sourceDesc>
</fileDesc>
</teiHeader>
<news>
<headline>เฟดคาดUSหลุดภาวะถดถอยในปีนี้</headline>
<lead>ธนาคารกลาง<placeName>สหรัฐฯ</placeName> (เฟด) ส่งสัญญาณว่า คาดหมายภาวะเศรษฐกิจถดถอยอันรุนแรงใน<placeName>สหรัฐฯ</placeName>จะสิ้นสุดลงในปีนี้ นอกจากนั้นยังบอกเป็นนัยด้วยว่าเฟดกำลังเตรียม “ยุทธศาสตร์ทางออก” เพื่อให้สามารถยุติการใช้บรรดานโยบายกระตุ้นเศรษฐกิจอย่างมโหฬารทั้งหลาย โดยไม่ก่อให้เกิดปัญหาต่อเนื่องตามมา เมื่อเศรษฐกิจกลับฟื้นตัวขึ้นแล้ว</lead>
<neck></neck>
<body><p>เฟดได้เพิ่มการคาดการณ์ภาพรวมของเศรษฐกิจสำหรับปี 2009 และ 2010 ในทางสดใสมากยิ่งขึ้น โดยขณะนี้มองว่าเศรษฐกิจ<placeName>สหรัฐฯ</placeName>ซึ่งจะฟื้นตัวในครึ่งหลังของปี 2009 นั้น จะทำให้ตลอดปีนี้ อัตราเติบโตของเศรษฐกิจ<placeName>สหรัฐฯ</placeName>อยู่ในระดับติดลบระหว่าง 1.0 – 1.5%</p>
<p> ถึงแม้เฟดจะยังไม่ได้ให้รายละเอียดเกี่ยวกับการทำนายเศรษฐกิจในช่วงครึ่งหลังของปีนี้ แต่หากจะให้ตลอดทั้งปี 2009 อยู่ในระดับที่เฟดคาดการณ์ได้ การฟื้นตัวในครึ่งหลังปีนี้ก็จะต้องสดใสมากๆ จึงจะสามารถชดเชยกับการดิ่งลง 5.5% ในไตรมาสแรกปีนี้ ซึ่งก็ต่อเนื่องจากการหดตัวถึง 6.3% ในไตรมาสสี่ของปีที่แล้ว</p>
<p> “หากการคาดการณ์นี้เป็นจริง ภาวะเศรษฐกิจถดถอยก็จะต้องสิ้นสุดแล้วในปีนี้” จอช เฟนแมน หัวหน้านักเศรษฐศาสตร์ของดีบี แอดไวเซอร์ อันเป็นกิจการของดอยชต์แบงก์กล่าว</p>
<p> สำหรับปี 2010 เฟดคาดการณ์ใหม่ล่าสุดคราวนี้ว่า เศรษฐกิจสหรัฐฯจะสามารถเติบโตได้ในระหว่าง 2.1 – 3.3% ดีขึ้นเล็กน้อยจากการทำนายในเดือนเมษายน ส่วนปี 2011 เฟดมองว่าจะขยายตัวได้ระหว่าง 3.8 – 4.6%</p>
<p> อย่างไรก็ดี เฟดชี้ด้วยว่าถึงแม้คาดการณ์กันว่าเศรษฐกิจจะสามารถฟื้นตัวได้ค่อนข้างรวดเร็ว แต่ก็ยังมีจุดอ่อนซึ่งถือเป็นความเสี่ยงขาลงในหลายๆ ด้าน</p>
<p> โดยเฉพาะอย่างยิ่ง แม้ภาพรวมทางเศรษฐกิจจะดูดีขึ้น แต่เฟดก็ได้เพิ่มตัวเลขทำนายอัตราการว่างงาน โดยระบุว่าอัตราการว่างงานจะขึ้นไปถึงจุดสูงสุดในปีนี้ในระหว่าง 9.8 – 10.1% เปรียบเทียบกับที่เคยพยากรณ์ในเดือนเมษายนในระดับ 9.2 – 9.6%</p>
<p> เกี่ยวกับภาวะเงินเฟด การทำนายล่าสุดของเฟดบอกว่า ระดับราคาจะขยับขึ้นไป 1.0 – 1.4% จากที่ให้ไว้ในเดือนเมษายนที่ระดับ 0.6 – 0.9% การคาดการณ์ใหม่เช่นนี้น่าจะช่วยผ่อนคลายความหวาดกลัวที่ว่าเศรษฐกิจจะเข้าสู่ภาวะเงินฝืด</p>
<p> ตัวเลขคาดการณ์ใหม่ๆ เหล่านี้ปรากฏอยู่ในรายงานการคาดการณ์ของเฟด ซึ่งเผยแพร่ในวันพุธ(15) พร้อมๆ กับบันทึกรายงานการประชุมคณะกรรมการกำหนดนโยบายการเงินของเฟด(เอฟโอเอ็มซี) เมื่อเดือนมิถุนายน โดยมีบันทึกความเห็นของสมาชิกเฟด และการอภิปรายถกเถียงเกี่ยวกับการคาดการณ์ที่จัดทำโดยเจ้าหน้าที่ของเฟด</p>
<p> อนึ่ง ในรายงานล่าสุดนี้ เฟดยังแสดงท่าทีเหมือนจะตอบสนองต่อความกังวลเรื่องเงินเฟ้อจากมาตรการอัดฉีดเศรษฐกิจ โดยการชี้แจงว่าจะยุติมาตรการอัดฉีดเม็ดเงินบางประการลงในช่วงที่เศรษฐกิจ<placeName>สหรัฐฯ</placeName>กำลังเริ่มฟื้นตัว</p>
<p> “การทำให้เกิดความมั่นใจว่า ในที่สุดแล้วนโยบายเพื่อการเอื้ออำนวยทั้งหลายจะถูกยกเลิกไปอย่างราบรื่นในเวลาที่เหมาะสม ยังคงเป็นเรื่องสำคัญลำดับแรกสุดเรื่องหนึ่งของธนาคารกลางสหรัฐฯ” เฟดกล่าว</p>
<p> จอห์น อ๊อก จาก 24/7 วอลสตรีท ดอตคอมกล่าวว่า เฟด “กำลังส่งสัญญาณว่ากำลังหาทางออกจากนโยบายอัตราดอกเบี้ยต่ำจนถึงศูนย์เปอร์เซ็นต์ที่ใช้อยู่ในขณะนี้”</p></body>
</news>
