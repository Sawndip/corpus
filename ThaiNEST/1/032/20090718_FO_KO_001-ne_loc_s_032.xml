<teiHeader>
<fileDesc>
<titleStmt>
  <title>เอเชียเผชิญฝนฟ้าคะนองพร้อมกันในหลายประเทศ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090718/20890/%e0%b9%80%e0%b8%ad%e0%b9%80%e0%b8%8a%e0%b8%b5%e0%b8%a2%e0%b9%80%e0%b8%9c%e0%b8%8a%e0%b8%b4%e0%b8%8d%e0%b8%9d%e0%b8%99%e0%b8%9f%e0%b9%89%e0%b8%b2%e0%b8%84%e0%b8%b0%e0%b8%99%e0%b8%ad%e0%b8%87%e0%b8%9e%e0%b8%a3%e0%b9%89%e0%b8%ad%e0%b8%a1%e0%b8%81%e0%b8%b1%e0%b8%99%e0%b9%83%e0%b8%99%e0%b8%ab%e0%b8%a5%e0%b8%b2%e0%b8%a2%e0%b8%9b%e0%b8%a3%e0%b8%b0%e0%b9%80%e0%b8%97%e0%b8%a8.html  </bibl>
</sourceDesc>
</fileDesc>
</teiHeader>
<news>
<headline><placeName>เอเชีย</placeName>เผชิญฝนฟ้าคะนองพร้อมกันในหลายประเทศ</headline>
<lead>เกิดพายุฝนฟ้าคะนองพัดกระหน่ำในหลายประเทศใน<placeName>เอเชียตะวันออก</placeName> ทำให้มีผู้เสียชีวิตกว่า 10 ราย</lead>
<neck></neck>
<body><p>ที่<placeName>ญี่ปุ่น</placeName> นายมาซาฟูมิ ยามาซากิ โฆษกตำรวจ<placeName>ฮอกไกโด</placeName> แถลงเมื่อวันศุกร์ (17 ก.ค.) ว่า มีนักปีนเขาชาว<placeName>ญี่ปุ่น</placeName>เสียชีวิต 10 ราย ขณะพายุฝนพัดกระหน่ำในแถบภูเขาสองแห่งบน<placeName>เกาะฮอกไกโด</placeName> ทางเหนือของประเทศ โดย 9 รายในจำนวนนี้เสียชีวิตขณะปีน<placeName>เขาโทมูระอูชิ</placeName> ซึ่งนับเป็นอุบัติเหตุที่ทำให้มีการเสียชีวิตหมู่มากผิดปกติบนภูเขาที่อยู่สูงจากระดับน้ำทะเลกว่า 2,100 เมตรแห่งนี้ ส่วนอีกคนเสียชีวิตขณะปีนเขาอีกลูกหนึ่ง</p>
<p> สำนักข่าวเกียวโดรายงานว่า ผู้เสียชีวิตส่วนใหญ่อยู่ในวัยกลางคน และอย่างน้อย 6 คน มีสาเหตุจากอาการไฮโปเทอร์เมีย หรือหนาวตาย ขณะที่สำนักงานอุตุนิยมวิทยา<placeName>ญี่ปุ่น</placeName>ระบุว่าสภาพอากาศบน<placeName>ยอดเขาโทมูระอูชิ</placeName>เมื่อวันพฤหัสบดี (16 ก.ค.) เลวร้าย จากพายุฝนซึ่งทำให้อุณหภูมิบนยอดเขาลดลงต่ำกว่าปกติ </p>
<p> ที่<placeName>เกาหลีใต้</placeName> สำนักงานบรรเทาภัยพิบัติ แถลงเมื่อวันศุกร์ว่ามีผู้เสียชีวิตอย่างน้อย 5 ราย ไร้ที่อยู่อาศัยอีกหลายพันคน หลังจากเกิดพายุฝนฟ้าคะนองพัดถล่มพื้นที่ทางใต้ของประเทศเมื่อวันพฤหัสบดี ทำให้น้ำท่วมดินถล่มในหลายพื้นที่ใน<placeName>เมืองปูซาน</placeName> เมืองใหญ่อันดับสองของ<placeName>เกาหลีใต้</placeName> และพื้นที่ใกล้เคียง โดยเฉพาะที่<placeName>เมืองปูซาน</placeName>มีฝนตกหนักถึง 266.5 มิลลิเมตร ทำให้มีบ้านเรือนในเขตตัวเมืองถูกน้ำท่วม 635 หลัง และนอกเขตเมืองอีกกว่า 1,200 หลัง</p>
<p> ขณะเดียวกันทางการ<placeName>ฟิลิปปินส์</placeName>ต้องสั่งปิดหน่วยงานราชการ ตลาดหุ้น และโรงเรียนใน<placeName>กรุงมะนิลา</placeName>และเขตโดยรอบในวันศุกร์ หลังถูกพายุฝนที่มีความเร็วลมสูงสุดถึง 100 กิโลเมตรต่อชั่วโมง พัดกระหน่ำตลอดทั้งคืนวันพฤหัสบดีทำให้มีน้ำท่วมเป็นบริเวณกว้าง รัฐบาลยังขอให้บริษัทเอกชนปิดทำการด้วยรายงานระบุว่าชาว<placeName>มะนิลา</placeName>ต้องเดินลุยน้ำครำถึงหัวเข่าเพื่อไปทำงาน ขณะที่เจ้าหน้าที่เตือนว่าระดับน้ำอาจเพิ่มสูงขึ้นอย่างรวดเร็วและยังไม่ทราบว่าจะกินเวลานานเท่าไหร่ ขณะที่ทางการประกาศเตือนภัยพายุระดับ 2 จากทั้งหมด 3 ระดับให้พื้นที่ทางเหนือของประเทศเกือบทั้งหมด </p>
<p> ส่วนที่<placeName>ไต้หวัน</placeName> ทางการได้ประกาศเตือนภัยพายุโซนร้อนโมเลฟ ซึ่งมีจุดศูนย์กลางอยู่ห่างจากชายฝั่งทางใต้ของเกาะราว 410 กิโลเมตร ด้วยความเร็วลม 83 กิโลเมตรต่อชั่วโมง ทำให้มีฝนตกหนักในพื้นที่ทางใต้ของ<placeName>เกาะไต้หวัน</placeName>ตั้งแต่ช่วงบ่ายของวันศุกร์</p></body>
</news>
