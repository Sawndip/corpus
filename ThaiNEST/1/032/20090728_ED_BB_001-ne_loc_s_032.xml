<teiHeader>
<fileDesc>
<titleStmt>
  <title>ดีแทคลุยโมบายเกมสร้างรายได้ใหม่  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-28 10:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090728/63682/%e0%b8%94%e0%b8%b5%e0%b9%81%e0%b8%97%e0%b8%84%e0%b8%a5%e0%b8%b8%e0%b8%a2%e0%b9%82%e0%b8%a1%e0%b8%9a%e0%b8%b2%e0%b8%a2%e0%b9%80%e0%b8%81%e0%b8%a1%e0%b8%aa%e0%b8%a3%e0%b9%89%e0%b8%b2%e0%b8%87%e0%b8%a3%e0%b8%b2%e0%b8%a2%e0%b9%84%e0%b8%94%e0%b9%89%e0%b9%83%e0%b8%ab%e0%b8%a1%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>ดีแทคลุยโมบายเกมสร้างรายได้ใหม่</headline>
<lead>ดีแทค จับมือพันธมิตรค่ายเกมต่างประเทศทำตลาดพัฒนาพอร์ทัลให้ดาวน์โหลด แนะนักพัฒนา<placeName>ไทย</placeName>มุ่งเกมแคชชวลทำตลาดง่ายกว่า</lead>
<neck></neck>
<body><p>นายปกรณ์ พรรณเชษฐ์ ผู้อำนวยการอาวุโส กลุ่มบริการเสริม บมจ.โทเทิ่ล แอ็คเซ็ส คอมมูนิเคชั่น (ดีแทค) กล่าวว่า ตลาดบริการเสริมส่วนของโมบายเกม เป็นตลาดที่มีอัตราการเติบโตสูงมาก แม้เมื่อเทียบกับบริการเสริมอื่นๆ จะยังมีสัดส่วนน้อย แต่มีโอกาสสูงในอนาคต ซึ่งปัจจุบันดีแทคมี รายได้จากการดาวน์โหลดโมบายเกมกว่า 10 ล้านบาทต่อเดือน จากปีที่แล้วที่มีเพียง 1 ล้านบาทต่อเดือน จึงคาดว่าตลาดรวมโมบายเกมน่าจะประมาณ 20 ล้านบาทต่อเดือน </p>
<p>ปัจจัยหลักที่ทำให้ตลาดโมบายเกมเติบโต สูง เพราะความเชื่อมั่นของผู้ใช้มีมากขึ้น ค่ายเกมต่างๆ เริ่มหันมาพัฒนาเกมบนโทรศัพท์มือถือมากขึ้น และเป็นค่ายเกมที่เป็นที่รู้จัก เช่น เกมลอฟท์, กรู, ดิสนีย์ และอีเอ ทำให้กลุ่มลูกค้าที่เป็นคอเกมมั่นใจที่จะดาวน์โหลดมากขึ้น และการเลือกเกมที่ประสบความสำเร็จในเครื่องเล่นอื่นๆ เช่น เดอะ ซิม ที่สำเร็จในเครื่องคอมพิวเตอร์ รวมถึงการเลือกเกมจากภาพยนตร์ชื่อดัง เช่น ทรานส์ฟอร์เมอร์, แฮร์รี่ พอตเตอร์ </p>
<p>ด้านผู้ใช้เองมีโทรศัพท์มือถือที่รองรับการเล่นเกมได้มากขึ้น ขณะที่ดีแทคเอง ได้พัฒนาพอร์ทัลสำหรับการดาวน์โหลดเกมโดยเฉพาะชื่อว่า แฮปปี้ เกม รูม เป็นเสมือนตลาดรวมเกมให้ดาวน์โหลดแยกตามประเภทของเกม รวมทั้งเสนอโปรโมชั่นเกมเปิดตัวใหม่ </p>
<p>นอกจากนี้ยังมุ่งทำตลาดเพิ่มขึ้น จัดแคมเปญ พิกทูเพลย์ ให้ลูกค้าทดลองดาวน์โหลดไปเล่นก่อน 1 วัน ในราคา 15 บาทจากปกติโหลด 1 เกม จะอยู่ประมาณ 50-80 บาท ถ้าสนุกจึงกลับมาดาวน์โหลดใหม่ได้ เป็นแคมเปญที่ช่วยเหลือลูกค้าพรีเพดที่อาจจะมีเงินเหลือในระบบน้อย และสามารถทำซีอาร์เอ็มต่อได้ ส่วนพันธมิตรก็สามารถแถมตัวเดโมเกมไปกับเกมที่ลูกค้าทดลองนำไปเล่นได้ด้วย </p>
<p>กระนั้นทางออกของผู้พัฒนา<placeName>ไทย</placeName>อาจเริ่ม จากเกมแนวแคชชวลง่ายๆ หรือร่วมพัฒนากับต่างประเทศได้ เพราะฝีมือการผลิตของคน<placeName>ไทย</placeName>เป็นที่ยอมรับและได้คุณภาพ </p>
<p>ส่วนการสนับสนุนผู้พัฒนาเกมคน<placeName>ไทย</placeName>ให้ เติบโตอาจทำได้ยาก เพราะตลาด<placeName>ไทย</placeName>มีขนาดเล็ก การพัฒนาอาจจะไม่คุ้มค่า ต่างจากผู้พัฒนาต่างประเทศ พัฒนาเกมครั้งเดียว ขายได้ทั่ว<placeName>โลก</placeName> </p>
<p>ทั้งนี้ ยอดการดาวน์โหลดโมบายเกมใน<placeName>ประเทศไทย</placeName> 5 อันดับแรกตั้งแต่เดือน มิ.ย.-ก.ค. ตามลำดับ เริ่มตั้งแต่ ทรานส์ฟอร์เมอร์ส 2, เดอะซิมส์ 3, 2009 เรียลฟุตบอล, แอสฟอลท์ 4 และ เอ็กซ์ เมน ออริจินัล วูลฟ์เวอร์รีน </p>
<p>ปัจจุบันบริษัทมีลูกค้าดาวน์โหลดเกม 5 แสนคนต่อเดือน แบ่งเป็นลูกค้าแฮปปี้ 75% ลูกค้าดีแทคโพสต์เพด 25% ตลาดส่วนใหญ่ 80% อยู่ใน <placeName>กทม.</placeName> เกมเฉลี่ยประมาณ 50 บาทต่อเกม </p>
<p>ด้าน นายปรัธนา ลีลพนัง ผู้อำนวยการสำนักบริการสื่อสารไร้สาย บมจ.แอดวานซ์ อินโฟร์ เซอร์ซิส (เอไอเอส) กล่าวว่า ตลาดโมบายเกมยังมีขนาดเล็ก แต่เติบโตอย่างต่อเนื่อง มีโอกาสทำตลาดอีกมาก แต่ส่วนใหญ่จะเป็นกลุ่มที่เล่นในเวลาว่าง เล่นเพื่อความสนุกสนานเป็นหลัก ที่ผ่านมาอาจจะยังไม่ได้ทำตลาดเต็มที่ แต่ก็อยู่ในแผนการทำงานเช่นกัน </p></body>
</news>
