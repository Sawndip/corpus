<teiHeader>
<fileDesc>
<titleStmt>
  <title>อดีตแม่บ้านแฉถูกปธน.ปารากวัยในคราบบาทหลวงข่มขืนจนตั้งท้อง  </title>
  <author>เอเอฟพี, ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-24 06:15:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000071130  </bibl>
</sourceDesc>
</fileDesc>
</teiHeader>
<news>
<headline>อดีตแม่บ้านแฉถูกปธน.<placeName>ปารากวัย</placeName>ในคราบบาทหลวงข่มขืนจนตั้งท้อง</headline>
<lead>อดีตแม่บ้านซึ่งอ้างว่าประธานาธิบดีเฟร์นานโด ลูโก แห่ง<placeName>ปารากวัย</placeName>คือพ่อของลูกวัย 6 ขวบของเธอ ได้กล่าวหาว่าถูกอดีตบาทหลวงใน<placeName>คริสตจักรโรมันคาทอลิก</placeName>รายนี้ข่มขืนและไม่รับผิดชอบตามคำสัญญา</lead>
<neck></neck>
<body><p>เบนิกญา เลกุยซามอน วัย 27 ปี ให้สัมภาษณ์กับสถานีวิทยุแห่งหนึ่งว่า เหตุการณ์บังคับขืนใจเกิดขึ้นในบ้านพัก 2 ชั้นของอดีตบาทหลวงที่ผันตัวก้าวขึ้นเป็นประธานาธิบดี ในช่วงที่เธอทำงานอยู่ที่นั่นในฐานะแม่บ้าน</p>
<p> “เขาขังฉันให้ห้องหนึ่งและใช้กำลังถอดเสื้อผ้าฉันออก เขามีพละกำลังมากกว่าฉัน ไม่มีทางหนีรอดน้ำมือเขาเลย” เธอกล่าว “เขาร้องขอฉันว่าอย่าโกรธเขาเลย ต่อมาเราก็มีความสัมพันธ์กันมาเรื่อยจนกระทั่งฉันท้อง ซึ่ง ณ ตอนนั้นเขาให้สัญญาว่าจะรับผิดชอบ” เลกุยซามอน ระบุพร้อมยืนยันว่าเธอและเขามีความสัมพันธ์ฉันชู้สาวยาวนานกว่า 2 ปี</p>
<p> ด้าน ลูโก ซึ่งต้องพัวพันกับเรื่องอื้อฉาวทางเพศนับตั้งแต่ยอมรับเมื่อเดือนเมษายนว่าเป็นพ่อของเด็กอายุ 2 ขวบที่เกิดกับผู้หญิงอีกคน ขณะที่ยังเป็นบาทหลวงปฏิเสธข้อกล่าวหาล่าสุดนี้</p>
<p> “มันคือบทละครที่สองของเรื่องนี้ รออีกหน่อยก็จะมีบทที่สามตามมา รอดูกันว่าบทมันจะออกมาในรูปแบบไหน” เขาบอกเมื่อวันอังคาร(23)</p>
<p> เลกุยซามอน คือ 1 ใน 3 ของผู้หญิงที่อ้างว่าอดีตบาทหลวงใน<placeName>คริสตจักรโรมันคาทอลิก</placeName>เป็นพ่อของลูกๆ พวกเธอ โดย เลกุยซามอน ได้ยื่นฟ้องเพื่อให้เขายอมรับว่าเป็นพ่อของ เฟร์นานดิโต ลูกวัย 6 ขวบของเธอ</p>
<p> เมื่อ ลูโก ถูกถามว่าเขาจะยอมทำตามความต้องการของเธอหรือไม่ ลูโก กล่าวว่าเขาจะทำตามที่ทนายบอกและตามคำตัดสินของศาลเท่านั้น</p>
<p> ทนายความของเขาบอกว่า ลูโกจะปฏิเสธเป็นครั้งที่สองต่อคำสั่งของศาลที่ให้ประธานาธิบดีรายนี้ไปปรากฎตัวต่อศาลใน<placeName>ซิวดัดเดลเอสเต</placeName> เพื่อมอบผลตรวจพิสูจน์บุตร</p>
<p> ทนายความรายนี้โต้แย้งว่าตำแหน่งของลูโก คือประธานาธิบดีแห่ง<placeName>ปารากวัย</placeName> ดังนั้นเขาจึงไม่จำเป็นต้องทำแบบนั้น</p>
<p> ก่อนหน้านี้ ลูโก วัย 57 ปี ยอมรับเพียงว่าเป็นพ่อของกิลเลอร์โม อาร์มินโด วัย 2 ขวบ ที่เกิดกับ วิเวียนา คาร์ริลโล หญิงสาววัย 24 ปี</p>
<p> ขณะที่ ดาเมียนา ฮอร์เทนเซีย โมแรน วัย 39 ปี ก็อ้างเช่นกันว่าประธานาธิบดีเป็นพ่อของ ฮวน ปาโบล ลูกชายวัย 4 ขวบของเธอ แต่เธอไม่ได้ยื่นฟ้องต่อศาลขอให้มีการพิสูจน์ความเป็นพ่อลูก</p>
<p> ในการให้สัมภาษณ์กับสถานีวิทยุ เลกุยซามอนระบุด้วยว่า มีผู้หญิงรายที่ 4 ซึ่งมีลูกอายุ 4 ขวบ ก็มีแผนที่จะยื่นฟ้องประธานาธิบดีเพื่อพิสูจน์บุตรเช่นกัน</p>
<p> ช่วงปลายเดือนเมษายน ลูโกยืนยันว่าเขาจะไม่ลาออกจากตำแหน่งต่อคำกล่าวอ้างของผู้หญิง 3 คนที่บอกว่าเขามีลูกกับพวกเธอเมื่อตอนที่ยังเป็นบาทหลวงใน<placeName>คริสตจักรโรมันคาทอลิก</placeName></p>
<p> นายลูโก แถลงผ่านสถานีโทรทัศน์แห่งหนึ่งว่าจะอยู่ในตำแหน่งต่อไปจนครบวาระปี 2013 และไม่ใส่ใจต่อ “ข่าวลือที่ไม่แน่นอนและเป็นการสมคบคิด” นอกจากนี้เขายังขออภัยต่อทุกคนที่รู้สึกขุ่นเคืองจากเรื่องราวเหล่านี้</p>
<p> ขณะที่นักการเมืองฝ่ายค้านพยายามหยิบฉวยข้อโต้แย้งนี้ลอบทำลาย ลูโก ผู้ที่ใช้ความซื่อสัตย์เป็นจุดขายในการหาเสียง</p>
<p> ลูโก ก้าวขึ้นสู่อำนาจเมื่อเดือนสิงหาคมปีก่อน หลังสามารถเอาชนะพรรคการเมืองฝ่ายขวาคอโลราโดปาร์ตีที่ปกครอง<placeName>ปารากวัย</placeName>มานานกว่า 6 ทศวรรษ</p>
<p> ทั้งนี้ ลูโกได้สละตำแหน่งบาทหลวงใน<placeName>คริสตจักรโรมันคาทอลิก</placeName> ประจำ<placeName>จังหวัดซาน เปโดร</placeName> เมื่อปี 2003 เพื่อลงชิงตำแหน่งประธานาธิบดีในอีก 2 ปีต่อมา และเขาก็ได้รับเลือกตั้งในที่สุด</p></body>
</news>
