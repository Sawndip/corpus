<teiHeader>
<fileDesc>
<titleStmt>
  <title>"ทีโอที"อัพเกรด1900ขึ้น3G เปิดบริการ500สถานี5ธ.ค.นี้  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-07-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.prachachat.net/view_news.php?newsid=02com06300752&sectionid=0209&day=2009-07-30  </bibl>
</sourceDesc>
</fileDesc>
</teiHeader>
<news>
<headline>"ทีโอที"อัพเกรด1900ขึ้น3G เปิดบริการ500สถานี5ธ.ค.นี้</headline>
<lead>"ที โอที" กันงบฯอัพเกรด 1900 ขึ้น "3G" เฟสแรก 2,100 ล้านบาท บอร์ด "ทีโอที" ขีดเส้นเปิดบริการ 500 สถานีฐาน ภายใน "5 ธ.ค." นี้ คาดโทษผู้บริหาร เสร็จไม่ทันกำหนดปิ๋วยกชุด ทั้งดีเดย์ปิดระบบ 2 จีเดิม เพื่ออัพเกรดโครงข่าย "1ส.ค." ยันไม่กระทบลูกค้าไทยโมบาย 1 หมื่นราย เหตุโอนใช้โครงข่ายค่าย เอไอเอสชั่วคราว ขณะที่ "คลัง" ไฟเขียวตั้ง "จิรายุทธ" นั่ง "เอ็มดี-กสท" คนใหม่แล้ว</lead>
<neck></neck>
<body><p>นาย ระเฑียร ศรีมงคล กรรมการและโฆษกคณะกรรมการ (บอร์ด) บริษัท ทีโอที จำกัด (มหาชน) เปิดเผยว่า ที่ประชุมบอร์ด (17 ก.ค.) มีมติอนุมัติให้บริษัท เอซีที โมบาย บริษัทลูกของทีโอที กู้เงินทีโอที จำนวน 1,400 ล้านบาท เพื่อดำเนินการติดตั้งโครงข่ายโทรศัพท์มือถือ 3 จี เฟสแรก จำนวน 500 สถานีฐาน ซึ่งเป็นสัญญาที่บอร์ดเอซีทีโมบายตกลงจ้างกลุ่มกิจการร่วมค้า "ซีเมนส์-อีริคสัน" ให้ปรับปรุงโครงข่ายไว้ตั้งแต่ 28 ก.ย. 2547 โดยสัญญานี้เดิมมีมูลค่า 1,400 ล้านบาท ได้จ่ายมัดจำไปแล้ว 200 ล้านบาท แต่เนื่องจากเป็นสัญญาที่ทำไว้นานแล้วจึงต้องมีการปรับปรุงเทคโนโลยีเพิ่ม เติม อาทิ เพิ่มอุปกรณ์ให้โครงข่ายเชื่อมต่อกับระบบบิลลิ่งของทีโอทีได้, เพิ่มระบบไอเอ็นสำหรับบริการพรีเพด และสถานีฐานในอาคารอีก 21 แห่ง เพื่อให้สัญญาณครอบคลุมมากขึ้น เป็นต้น</p>
<p>"บอร์ดเอซีทีโมบายส่งเรื่อง แจ้งมายังบอร์ดทีโอทีว่าได้ลงนามในสัญญาจ้างโครงข่ายที่ปรับปรุงขึ้นแล้ว และขอรับเงินสนับสนุนจากบอร์ดทีโอที แบ่งเป็น 2 ส่วน ส่วนแรก 725 ล้านบาท ที่ต้องรับภาระตามข้อตกลงในการเข้าซื้อไทยโมบายจาก กสท โทรคมนาคม ส่วนถัดมาอีก 1,400 ล้านบาท ที่ทีโอทีให้เอซีทีกู้ รวมแล้วทีโอทีกันงบประมาณไว้สำหรับเฟสแรกของ 3 จี 2,100 ล้านบาท"</p>
<p>แม้ "เอซีที โมบาย" จะเป็นผู้ลงทุนสร้างโครงข่าย แต่ตามมติบอร์ดทีโอที โครงข่ายที่สร้างขึ้นจะเป็นของทีโอที โดยให้เอซีทีเป็นผู้ทำตลาดเฟสแรก แต่โครงสร้างการบริหารจัดการต้องมีปรับปรุงอีกครั้งก่อนเปิดให้บริการจริง โดยขณะนี้บริษัทคู่สัญญาได้นำเข้าอุปกรณ์มาติดตั้งโครงข่ายเฟสแรกแล้ว คาดว่าจะทดลองระบบได้ในเดือน พ.ย. ซึ่งเฟสแรกจะรองรับผู้ใช้ได้ 500,000 ราย พร้อมให้บริการ 3 จีเต็มรูปแบบ</p>
<p>"มั่นใจว่าจะเสร็จทันวันที่ 5 ธันวาคมนี้แน่นอน ถ้าไม่ทัน ประธานบอร์ดบอกแล้วว่า บอร์ดต้องลาออกยกชุด แต่ก่อนที่บอร์ดจะออก ผู้บริหารและพนักงานในสายงานนี้ต้องย้ายยกแผง</p>
<p>"ตั้งแต่ 1 ส.ค.นี้ ทีโอทีจะชัตดาวน์โครงข่าย 2 จีเดิมของไทยโมบายทั้งหมดเพื่อ อัพเกรดอุปกรณ์ โดยลูกค้าไทยโมบายที่มีประมาณ 1 หมื่นคนจะไม่ได้รับผลกระทบใดๆ เพราะโอนย้ายไปใช้โครงข่ายของเอไอเอสชั่วคราว"</p>
<p>นอกจากนี้ ทีโอทียังทำความตกลงกับ เอไอเอส เพื่อขอใช้สถานีฐานของเอไอเอสในอาคารด้วย เนื่องจากเอไอเอสมีสถานีฐานในอาคารเป็นจำนวนมาก ทั้งส่วนใหญ่ยังอยู่ในทำเลที่ดี หาใหม่ได้ยาก โดยทีโอทีพร้อมตกลงรับภาระที่เกิดขึ้นจากการติดตั้งอุปกรณ์เพิ่ม เพราะถึงอย่างไร อีก 7 ปี โครงข่ายนี้ก็ต้องตกเป็นของทีโอทีอยู่แล้ว</p>
<p>ส่วน โครงข่าย 3 จี เฟส 2 มูลค่าราว 20,000 ล้านบาท รองรับผู้ใช้บริการ 5 ล้านรายนั้น กำลังรอให้คณะรัฐมนตรี (ครม.) อนุมัติหลักการกู้เงินมาลงทุน หากผ่าน ครม.แล้วจะนำร่างข้อกำหนดทางเทคนิค (ทีโออาร์) ขึ้นเว็บไซต์เพื่อเปิดให้ประชาพิจารณ์ คาดว่ากว่าจะได้ผู้ชนะการประมูล คงภายในสิ้นปีนี้</p>
<p>ด้านแหล่งข่าวจาก บมจ.กสท โทรคมนา คมเปิดเผยว่า เมื่อวันที่ 21 ก.ค.ที่ผ่านมา นายกรณ์ จาติกวณิช รัฐมนตรีว่าการกระทรวงการคลัง ได้ลงนามเห็นชอบการแต่งตั้งนายจิรายุทธ รุ่งศรีทอง เป็นกรรมการผู้จัดการใหญ่แล้ว</p></body>
</news>
