<teiHeader>
<fileDesc>
<titleStmt>
  <title>นักวิชาการ เผยประชาชนย้ายไปอยู่พื้นที่เสี่ยงฟ้าผ่าตามป่าเขามากขึ้น โดยเฉพาะภาคใต้  </title>
  <author>อรจินดา บุรสมบูรณ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206260219&tb=N255206  </bibl>
</sourceDesc>
</fileDesc>
</teiHeader>
<news>
<headline>นักวิชาการ เผยประชาชนย้ายไปอยู่พื้นที่เสี่ยงฟ้าผ่าตามป่าเขามากขึ้น โดยเฉพาะภาคใต้</headline>
<lead>นักวิชาการ ยืนยัน มือถือไม่ใช่สื่อล่อฟ้า พร้อมเผยประชาชนย้ายไปอยู่พื้นที่เสี่ยงฟ้าผ่าตามป่าเขามากขึ้น โดยเฉพาะพื้นที่ภาคใต้ของ<placeName>ไทย</placeName></lead>
<neck></neck>
<body><p>ดร.คมสัน เพ็ชรรักษ์ หัวหน้าห้องจำลองฟ้าผ่า คณะวิศวกรรมศาสตร์ <placeName>จุฬาลงกรณ์มหาวิทยาลัย</placeName> กล่าวถึงข้อเท็จจริงของฟ้าผ่าที่ประชาชนควรรู้ว่า ฟ้าผ่าเป็นปรากฏการณ์ธรรมชาติที่เกิดขึ้นภายใต้เมฆฝนฟ้าคะนอง โดยทุกบริเวณใต้เงาเมฆฝนฟ้าคะนองมีโอกาสเสี่ยงต่อการเกิดฟ้าผ่าได้หมด ไม่ว่าจะเป็นที่สูง ที่ต่ำ กลางแจ้ง ซึ่งวัตถุที่เป็นตัวทำให้ฟ้าผ่าใส่มนุษย์ได้มากที่สุด คือ วัตถุที่อยู่สูงเหนือจากศีรษะมนุษย์ขึ้นไป โดยเฉพาะสิ่งของที่มีปลายแหลม เช่น ร่มที่ด้านปลายบนสุดเป็นเหล็กแหลม ส่วนกรณีของโลหะและโทรศัพท์มือถือนั้นไม่ใช่เป็นสื่อล่อฟ้า เพราะขณะใช้งานโทรศัพท์จะอยู่ต่ำกว่าตัวคน รวมถึงพลังงานของสัญญาณโทรศัพท์มือถือไม่สามารถทำให้อากาศแตกตัวเป็นตัวนำ ได้ แต่หากใช้โทรศัพท์อยู่ใกล้บริเวณที่เกิดฟ้าผ่า ก็อาจจะมีผลเหนี่ยวนำให้แบตเตอรี่เกิดการลัดวงจรและเกิดการระเบิดได้</p>
<p>ด้าน นายกิตติ เพ็ชรสันทัด หัวหน้ากองเทคโนโลยีสายส่งและการบิน การไฟฟ้าฝ่ายผลิตแห่ง<placeName>ประเทศไทย</placeName> (กฟผ.) กล่าวว่า ปัจจุบันการกระจายของประชากรที่ย้ายไปอยู่อาศัยในพื้นที่เสี่ยงมีมากขึ้น เช่น พื้นที่สูงตามป่าเขา รวมถึงพื้นที่ที่มีเนินเขาสูงๆ มีฝนตกชุกและอยู่ระหว่าง 2 ฝั่งมหาสมุทรที่มีความชื้นของน้ำทะเลซึ่งมักเป็นตัวนำให้เกิดฟ้าผ่า โดยเฉพาะในพื้นที่ภาคใต้ของ<placeName>ไทย</placeName> ตั้งแต่<placeName>จังหวัดภูเก็ต</placeName> <placeName>กระบี่</placeName> <placeName>ระนอง</placeName> และ<placeName>พังงา</placeName> นอกจากนี้ ยังพบว่าภาคตะวันออกอย่างเช่น <placeName>จังหวัดจันทบุรี</placeName> <placeName>ตราด</placeName> ยังเป็นพื้นที่เสี่ยงด้วย เนื่องจากมีเขาสูงและมีการเปลี่ยนแปลงของสภาพอากาศบ่อย ขณะที่ใน<placeName>กรุงเทพฯ</placeName>และปริมณฑล พื้นที่ที่เกิดฟ้าผ่าส่วนใหญ่จะเป็นในบริเวณที่มีต้นไม้สูง อาคารสูง และหอคอยสูง ซึ่งจุดดังกล่าวถูกป้องกันโดยสายล่อฟ้าไว้เรียบร้อยแล้ว </p></body>
</news>
