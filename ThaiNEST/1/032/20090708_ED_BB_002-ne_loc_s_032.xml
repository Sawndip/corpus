<teiHeader>
<fileDesc>
<titleStmt>
  <title>วิทยุชุมชนแห่ลงทะเบียนกว่า4พันราย  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/08/news_29066967.php?news_id=29066967  </bibl>
</sourceDesc>
</fileDesc>
</teiHeader>
<news>
<headline>วิทยุชุมชนแห่ลงทะเบียนกว่า4พันราย</headline>
<lead>อนุกรรมการวิทยุชุมชน เตรียมประกาศร่างหลักเกณฑ์กลางเดือนก.ค. ส่วนการเปิดลงทะเบียนล่วงหน้ามีแล้วกว่า 90% พร้อมหนุนตั้งสภาวิทยุชุมชน กำกับดูแลกันเอง</lead>
<neck></neck>
<body><p>พ.อ.นที ศุกลรัตน์ ประธาน คณะทำงานด้านกิจการกระจายเสียงวิทยุชุมชน ในคณะอนุกรรมการวิทยุกระจายเสียงและวิทยุโทรทัศน์ คณะกรรมการกิจการโทรคมนาคมแห่งชาติ (กทช.) กล่าวว่า ความคืบหน้าร่างประกาศเรื่องหลักเกณฑ์และวิธีการอนุญาตประกอบการกิจการวิทยุ ชุมชนชั่วคราว เตรียมประกาศในราชกิจจานุเบกษากลางเดือนก.ค.นี้</p>
<p>ส่วนการเปิดลงทะเบียนล่วงหน้า ล่าสุดมีลงทะเบียนแล้วกว่า 4 พันแห่ง หรือ 90% ของทั้งหมด แบ่งเป็นภาคกลาง 1,200 แห่ง, ภาคเหนือ 800 แห่ง, ภาคอีสาน 1,600 แห่ง และภาคใต้ 450 แห่ง ซึ่งหลังจากประกาศใช้หลักเกณฑ์มีเวลาลงทะเบียนอีก 30 วัน คาดว่าจะเก็บอีก 9% ที่เหลือได้ มีเพียงส่วนน้อยไม่มาแสดงให้เห็นเจตนาว่า ไม่ปฏิบัติตามกฎหมาย</p>
<p>“จากจำนวนวิทยุชุมชนที่มา แสดงว่า การตอบรับระหว่างคณะอนุกรรมการกับวิทยุชุมชนดีมาก ทุกคนเข้าใจตรงกันว่า การลงทะเบียนไม่เสียประโยชน์แต่เป็นการทำให้ถูกต้องตามกฎหมาย ต่อไปก็ไม่ต้องห่วงเรื่องการกดขี่ การใช้อำนาจมืดมาบังคับวิทยุชุมชน การหาประโยชน์ส่วนตัว”</p>
<p>ขณะที่การกำกับดูแลการจัดรายการวิทยุ คณะอนุกรรมการจะสนับสนุนให้เกิดการรวมกลุ่มเพื่อกำกับดูแลกันเองเป็นสภา วิทยุชุมชน ลักษณะเดียวกับสภาการหนังสือพิมพ์ ซึ่ง กทช. ต้องสนับสนุนนโยบายและงบประมาณช่วยเหลือ แต่ถ้ามีปัญหาเกินกว่าการควบคุมกันเองได้ กทช. จะแจ้งเตือน ทำหนังสือเตือน ระงับการออกอากาศชั่วคราว หรือระงับใบอนุญาตในที่สุด</p>
<p>การทดลองออกอากาศ มีเงื่อนไข 2 ข้อหลัก คือ 1.ต้องมีเนื้อหาที่ดีต่อศีลธรรม ไม่เป็นการปลุกระดมก่อให้เกิดการแตกแยก และ 2.ต้องบันทึกเทปย้อนหลัง 30 วัน เป็นแหล่งอ้างอิงกรณีมีปัญหาร้องเรียน ถ้าไม่ปฏิบัติตามถือว่า การลงทะเบียนเป็นโมฆะ อาจถูกฟ้องร้อง ถูกเพิกถอน หรือยึดอุปกรณ์รับส่งวิทยุ</p>
<p>ทั้งนี้ หลังได้รับสถานภาพทดลองออกอากาศ จะมีเวลา 300 วันยื่นขอรับใบอนุญาต เพื่อเตรียมปรับตัวเข้ากับหลักเกณฑ์ หรือหากถ้าเห็นว่าเหมาะกับวิทยุพาณิชย์ หรือวิทยุสาธารณะก็ให้รอจนตั้งหน่วยงานกำกับดูแลใหม่ขึ้นมา หากเกินกำหนดเวลาก็ยื่นขอต่ออายุทดลองออกอากาศได้</p>
<p>ส่วนร่างประกาศหลักเกณฑ์ และวิธีการอนุญาตประกอบการกิจการโทรทัศน์ที่ไม่ใช้คลื่นความถี่ เช่น เคเบิลทีวีและทีวีดาวเทียม เน้นการให้บริการแบบบอกรับเป็นสมาชิก ซึ่งเนื้อหาเสร็จแล้ว เหลือประเด็นค่าธรรมเนียมใบอนุญาตที่ต้องรอประชุมคณะอนุกรรมการอีกครั้ง และรับฟังความคิดเห็นเป็นการทั่วไป เพราะค่าธรรมเนียมมีผลต่อการแข่งขัน</p>
<p>ประเด็นหลักที่ต้องคำนึงถึงการให้บริการเคเบิล ทีวี คือ เนื้อหารายการที่นำเสนอ ซึ่งคณะอนุกรรมการ ได้กำหนดให้ลงทะเบียนช่องรายการ เป็นการกำกับดูแลคนผลิตคอนเทนท์ ถ้าผ่านการอนุมัติ เคเบิลทีวีก็สามารถซื้อรายการนั้นไปออกอากาศได้ เป็นการสร้างงานและพัฒนาคอนเทนท์รายการทีวีมากขึ้น และช่วยสร้างเสริมความมั่นคงของประเทศ</p></body>
</news>
