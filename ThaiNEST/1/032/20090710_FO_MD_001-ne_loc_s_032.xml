<teiHeader>
<fileDesc>
<titleStmt>
  <title>นักวิจัยวิตกหมูติดไวรัสหวัดมรณะ  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-10 21:50:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000078155  </bibl>
</sourceDesc>
</fileDesc>
</teiHeader>
<news>
<headline>นักวิจัยวิตกหมูติดไวรัสหวัดมรณะ</headline>
<lead>คณะนักวิทยาศาสตร์ชาว<placeName>เยอรมัน</placeName>พบว่า หมูสามารถที่จะติดเชื้อไวรัสไข้หวัดใหญ่สายพันธุ์ใหม่จากมนุษย์ได้ง่ายๆ ถึงแม้ไวรัสใหม่นี้จะถูกเรียกกันว่าเป็น “ไข้หวัดใหญ่หมู” จนอาจทำให้เข้าใจผิดกันว่ามันแพร่จากหมูสู่คนก็ตามที</lead>
<neck></neck>
<body><p>ขณะเดียวกัน การค้นพบของพวกเขาก็ยิ่งทำให้เพิ่มความวิตกกันว่า เชื้อไวรัสที่เรียกกันทางวิชาการว่า เอ (เอช1เอ็น1) ซึ่งกำลังระบาดในผู้คนทั่ว<placeName>โลก</placeName>แล้วนี้ อาจจะเพิ่มความร้ายแรงยิ่งกว่าในปัจจุบัน</p>
<p> คณะนักไวรัสวิทยาจากสถาบันฟรีดริช ลืฟฟ์เลอร์ ฉีดเชื้อไวรัสสายพันธุ์ใหม่ที่ได้จากมนุษย์ เข้าไปในหมูอายุ 10 เดือน 5 ตัว และปล่อยไว้ให้อยู่ร่วมกับหมูที่ไม่ติดเชื้ออีก 3 ตัว ปรากฏว่าภายใน 4 วัน หมูทั้ง 3 ตัวนั้นติดเชื้อ และหมูทุกตัวต่างแสดงอาการของโรคไข้หวัดใหญ่</p>
<p> อย่างไรก็ตาม ไก่ 5 ตัวที่ถูกปล่อยให้อยู่ในเล้าเดียวกับหมูเหล่านั้น โดยไม่ได้ใส่กรงไว้ ไม่ติดเชื้อดังกล่าวแต่อย่างใด ซึ่งช่วยลดความกังวลที่ว่าไวรัสสามารถแพร่ผ่านสัตว์ปีก และเปลี่ยนถ่ายยีนกับไวรัสไข้หวัดนก</p>
<p> ผลการศึกษานี้ตีพิมพ์ในวารสารไวรัสวิทยา ซึ่งตีพิมพ์โดยสมาคมจุลชีววิทยาทั่วไปของ<placeName>ยุโรป</placeName> โดยคณะผู้เขียนระบุว่า การที่หมูทั้ง 3 ตัวติดเชื้ออย่างรวดเร็วและง่ายดาย เป็นการเน้นย้ำถึงความเสี่ยงว่า เชื้อไวรัสสามารถกลายเป็นโรคระบาดในฟาร์มเลี้ยงหมู โดยผ่านคนที่อยู่ใกล้ชิดได้</p>
<p> ในขณะเดียวกัน หมูที่ติดเชื้อก็อาจกลายเป็นแหล่งเพาะพันธุ์เชื้อไวรัสอันตรายสายพันธุ์ใหม่ๆ เนื่องจากหมูเป็นสัตว์ที่สามารถรับเชื้อไข้หวัดใหญ่ทั้งสายพันธุ์ของมนุษย์ สัตว์ปีก และหมูได้ในเวลาเดียวกัน</p>
<p> แม้ในปัจจุบัน ไวรัสไข้หวัดใหญ่สายพันธุ์ใหม่ยังออกฤทธิ์เดชค่อนข้างอ่อน แต่ก็มีความกังวลกันว่าเชื้อไวรัสนี้อาจผสมกับไวรัสสายพันธุ์อื่น โดยที่มันสามารถเลือกรับยีนที่จะทำให้มันเป็นอันตรายมากขึ้นได้</p></body>
</news>
