<teiHeader>
<fileDesc>
<titleStmt>
  <title>ทรูส่งเน็ต 12 เมกะบิตให้ลูกค้าเก่าใช้ฟรี 2 เดือน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 09:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090716/60300/%e0%b8%97%e0%b8%a3%e0%b8%b9%e0%b8%aa%e0%b9%88%e0%b8%87%e0%b9%80%e0%b8%99%e0%b9%87%e0%b8%95-12-%e0%b9%80%e0%b8%a1%e0%b8%81%e0%b8%b0%e0%b8%9a%e0%b8%b4%e0%b8%95%e0%b9%83%e0%b8%ab%e0%b9%89%e0%b8%a5%e0%b8%b9%e0%b8%81%e0%b8%84%e0%b9%89%e0%b8%b2%e0%b9%80%e0%b8%81%e0%b9%88%e0%b8%b2%e0%b9%83%e0%b8%8a%e0%b9%89%e0%b8%9f%e0%b8%a3%e0%b8%b5-2-%e0%b9%80%e0%b8%94%e0%b8%b7%e0%b8%ad%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ทรูส่งเน็ต 12 เมกะบิตให้ลูกค้าเก่าใช้ฟรี 2 เดือน</headline>
<lead>"ทรู" เปิดเกมรุกอัพเกรดบรอดแบนด์ 12 เมกะบิตฟรี 2 เดือน หวังโชว์ลูกค้าทำจริง ใช้ได้จริง หวังหนุนยอดแตะ 7 แสนรายภายในปีนี้</lead>
<neck></neck>
<body><p>นายนนท์ อิงคุทานนท์ ผู้จัดการทั่วไปไวร์ไลน์ บรอดแบนด์ เซอร์วิสเซส บิสสิเนส บมจ.ทรู คอร์ปอเรชั่น กล่าวว่า ทรูเปิดให้บริการอัพเกรดความเร็วบรอดแบนด์สูงสุดในตลาด 12 เมกะบิตฟรี สำหรับลูกค้าที่ใช้แพ็คเกจ 8 เมกะบิตเดิมเป็นเวลา 2 เดือน (1 ส.ค.-30 ก.ย. 52) เพื่อให้ผู้บริโภคได้ทดลองใช้จริง และประเมินความต้องการใช้ก่อนจะจัดแพ็คเกจให้บริการในอนาคต โดยคาดว่าจะกำหนดค่าบริการรายเดือนที่ 1,699 บาท</p>
<p>ทั้งนี้ ส่วนหนึ่งเป็นผลจากบริษัทเห็นแนวโน้มการใช้คอนเทนท์ความละเอียดสูงๆ เพิ่มขึ้น ประกอบกับอัตราการเติบโตของลูกค้าใหม่ที่ใช้บริการ โดยล่าสุดมียอดผู้ใช้แพ็คเกจ 8 เมกะบิต ประมาณ20,000 รายหลังเปิดให้บริการเพียง 3 เดือน </p>
<p>เขาระบุว่า การทำตลาดบรอดแบนด์จะต้องอิงจากความเป็นจริงด้วย เนื่องจากการแข่งกันให้บริการความเร็วสูงในขณะนี้ สำหรับบางรายอาจจะไม่สามารถให้บริการได้ตามความเร็วที่ระบุได้จริง โดยเฉพาะแบนด์วิธที่เชื่อมต่อต่างประเทศ ซึ่งเป็นต้นทุนของผู้ให้บริการที่ยังสูงอยู่</p>
<p>พร้อมกันนี้ ทรูมีแผนลงทุนเพิ่มประสิทธิภาพโครงข่ายเดิมที่มีอยู่ให้รองรับความเร็วเพิ่ม ขึ้นอีกราว 200 โหนด (ราว 1 ล้านบาทต่อโหนด) ซึ่งจะทำให้มีพื้นที่ให้บริการความเร็วตั้งแต่ 3 เมกะบิตขึ้นไป ครอบคลุมเกือบ 100% </p>
<p>อย่างไรก็ตาม พฤติกรรมผู้ใช้บรอดแบนด์ในไทยช่วงนี้ ถือว่าใกล้เคียงกับตลาด<placeName>โลก</placeName>คือ ยกเลิกใช้บริการเป็นลำดับท้ายๆ แต่จะตัดค่าใช้จ่ายส่วนอื่นๆ เช่น ค่ามือถือ ซึ่งในภาพรวมคน<placeName>ไทย</placeName>เลือกที่จะหันมาใช้บรอดแบนด์ เพื่อลดค่าใช้จ่ายด้านอื่นๆ มากกว่า</p>
<p>ทั้งนี้ บริษัทตั้งเป้ามีลูกค้าบรอดแบนด์เพิ่มจากปัจจุบัน 6.5 แสนรายเป็น 7 แสนรายภายในปีนี้</p>
<p>รายงานข่าว กล่าวว่า มีผลสำรวจที่จัดร่วมกันระหว่างอัลคาเทล-ลูเซ่น และบริษัทวิจัยการตลาด ได้แก่ เพนน์ โชน แอนด์ เบอร์แลนด์ แอสโซซิเอทส์ และอิปซอส มีเดียซีที ระบุว่า แม้เผชิญกับภาวะเศรษฐกิจฝืด แต่ผู้บริโภคก็ยังมองว่าการเชื่อมต่ออินเทอร์เน็ตบรอดแบนด์เป็นเรื่องจำเป็น และเลือกที่จะตัดค่าใช้จ่ายอื่นๆ แทน ไม่ว่าจะเป็น การเดินทางท่องเที่ยว ความบันเทิง หรือการออกไปรับประทานอาหารนอกบ้าน</p>
<p>ทั้งนี้ ผู้บริโภค 84% บอกว่า บรอดแบนด์เป็นหนึ่งในบริการเครือข่ายที่สำคัญ และอยู่อันดับท้ายสุดที่จะตัดทิ้งหากพวกเขาถูกบังคับให้รัดเข็มขัดและยังมีแผนอัพเกรดบริการ แม้ว่าต้องค่อยๆ ลดค่าใช้จ่ายด้านอื่นก็ตาม</p></body>
</news>
