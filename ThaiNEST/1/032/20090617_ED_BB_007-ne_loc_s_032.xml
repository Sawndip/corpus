<teiHeader>
<fileDesc>
<titleStmt>
  <title>มหิดลคิดเครื่องดักไอน้ำมันพ่นมลพิษ ติดตั้งตู้เย็นติดลบจับรีไซเคิลเป็นน้ำมันอีกรอบ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28942715.php?news_id=28942715  </bibl>
</sourceDesc>
</fileDesc>
</teiHeader>
<news>
<headline>มหิดลคิดเครื่องดักไอน้ำมันพ่นมลพิษ ติดตั้งตู้เย็นติดลบจับรีไซเคิลเป็นน้ำมันอีกรอบ</headline>
<lead>นักวิจัย<placeName>มหาวิทยาลัยมหิดล</placeName>ประสบความสำเร็จพัฒนา เครื่องดักจับไอระเหยจากน้ำมันเชื้อเพลิง ช่วยลดมลพิษ ปกป้องชีวิตและสิ่งแวดล้อมจากสารก่อมะเร็ง และนำไอระเหยจากน้ำมันกลับมาใช้ใหม่ได้อีก</lead>
<neck></neck>
<body><p>รศ.วิทยา อยู่สุข รองคณบดีฝ่ายวิชาการและนวัตกรรมการศึกษา คณะสาธารณสุขศาสตร์ มหาวิทยาลัยมหิดล เปิดเผยว่า เครื่องมือควบคุมไอระเหยน้ำมันสามารถช่วยธุรกิจคลังน้ำมันลดต้นทุนจากการนำ เข้าเครื่องดักไอน้ำมันจากต่างประเทศ ลดการสูญเปล่าจากกระบวนการระเหยของน้ำมัน และลดการแพร่กระจายมลพิษในอากาศ</p>
<p>จากการสำรวจโดยกรมควบคุมมลพิษในปี 2543 พบว่า ไอระเหยน้ำมันเชื้อเพลิงปะปนอยู่ในชั้นบรรยากาศ ทั้งจากคลังน้ำมัน รวมถึงสถานีให้บริการน้ำมันที่มีอยู่ทั่วไปส่งผลกระทบต่อสุขภาพในระยะยาว เป็นผลให้กรมควบคุมมลพิษ และกระทรวงพลังงาน วางแนวทางการควบคุมไอระเหยน้ำมันเบนซินที่แหล่งกำเนิด โดยออกกฎหมายบังคับให้คลังน้ำมันจำเป็นต้องลงทุนติดตั้งเครื่องกำจัดไอระเหย น้ำมันที่นำเข้าจากต่างประเทศ ซึ่งผู้ประกอบการมองว่า เป็นการลงทุนที่ค่อนข้างสูง</p>
<p>“ไอระเหยของน้ำมันมีสารที่เรียกว่า VOCs ส่งผลกระทบต่อสุขภาพของผู้ที่อยู่ในบริเวณใกล้เคียง ทั้งพนักงานหน้าลาน และผู้ที่อยู่ในละแวกใกล้เคียง อย่างที่รู้กันว่าสารดังกล่าวเป็นสารก่อมะเร็ง" นักวิจัยกล่าว</p>
<p>นักวิจัยมหาวิทยาลัยศึกษาจนพบว่าการใช้ระบบของ เครื่องทำความเย็นที่มีความเย็นจัดสามารถช่วยกักเก็บไอระเหยน้ำมัน และนำไอระเหยน้ำมันจากคลังเก็บน้ำมันกลับมาใช้ใหม่ได้อีก โดยได้รับทุนสนับสนุนการวิจัยจาก<placeName>มหาวิทยาลัยมหิดล</placeName>มูลค่า 30 ล้านบาท ตั้งแต่ปี พ.ศ. 2544</p>
<p>แนวคิดดังกล่าวนำมาสู่การพัฒนาเครื่องต้นแบบที่ สามารถดักจับไอระเหยน้ำมันที่ควบแน่นกลับมาเป็นของเหลว เช่น แอลกอฮอล์และน้ำมัน ที่สามารถนำกลับไปใช้งานใหม่ อุปกรณ์ดังกล่าวไปทดลองติดตั้งเพื่อทดสอบประสิทธิภาพการใช้งานจริงแล้วที่ <placeName>คลังน้ำมันเชื้อเพลิงของ บริษัท ระยองเพียวริไฟเออร์ จำกัด</placeName> <placeName>จังหวัดระยอง</placeName></p>
<p>"เครื่องควบคุมไอระเหยน้ำมันที่พัฒนาขึ้นสามารถ กักเก็บไอระเหยน้ำมันที่ออกมาต่ำกว่ามาตรฐานที่กฎหมายกำหนด คือ 17 มิลลิกรัมต่อลิตร โดยใช้ระบบทำความเย็นจัด อุณหภูมิลบ 30 องศาเซลเซียส ไอระเหยที่ควบแน่นแล้วนำกลับมาใช้ใหม่ได้ " เจ้าของผลงานกล่าว</p>
<p>เครื่องควบคุมไอระเหยน้ำมันต้นแบบที่พัฒนาขึ้น เป็นชนิด Low Temperature Refrigeration ผลิตจากวัสดุที่มีในประเทศทำให้ต้นทุนต่ำ งบประมาณติดตั้งระบบอยู่ที่ 2 ล้านบาท ขณะที่มาตรฐานทัดเทียมกับของต่างประเทศที่มีราคาประมาณ 10-15 ล้านบาท</p>
<p>“ในอนาคตจะนำไปติดตั้งเพิ่มโดยร่วมกับคลัง น้ำมัน บริษัท ภาคใต้เชื้อเพลิง จำกัด (มหาชน) และบริษัทบางจากปิโตรเลียม จำกัด (มหาชน) และเตรียมปรับเครื่องมือให้มีขนาดเล็กลง ราคาถูกลง เหมาะสำหรับติดตั้งในสถานีให้บริการน้ำมันทั่วไปด้วย” นักวิจัยกล่าว</p></body>
</news>
