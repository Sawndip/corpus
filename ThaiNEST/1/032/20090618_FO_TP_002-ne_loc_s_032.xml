<teiHeader>
<fileDesc>
<titleStmt>
  <title>โอบามาปัดแส่เลือกตั้งอิหร่าน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/180609/6408  </bibl>
</sourceDesc>
</fileDesc>
</teiHeader>
<news>
<headline>โอบามาปัดแส่เลือกตั้ง<placeName>อิหร่าน</placeName></headline>
<lead>ประธานาธิบดีบารัก  โอบามา  ปฏิเสธเสียงเรียกร้องให้หนุนหลังฝ่ายค้านใน<placeName>อิหร่าน</placeName>   ยืนยัน<placeName>สหรัฐ</placeName>จะไม่เข้าไปยุ่งเกี่ยวกิจการภายในของ<placeName>อิหร่าน</placeName>  บอก  "มะห์มูด  อะห์มาดีเนญาด"  หรือ  "เมียร์ฮุซเซน   มูซาวี"  ก็มีนโยบายไม่ต่างกันนัก  ขณะฝ่ายสนับสนุนคนแพ้นัดชุมนุมประท้วงต่อท้าทายคำสั่งห้ามของรัฐบาลที่ไล่จับนักปฏิรูปเพิ่มและสั่งห้ามสื่อต่างชาติออกไปทำข่าว</lead>
<neck></neck>
<body><p>ประธานาธิบดี<placeName>สหรัฐ</placeName>กล่าวตอบคำถามผู้สื่อข่าวเกี่ยวกับการเลือกตั้งใน<placeName>อิหร่าน</placeName>อย่างระมัดระวังท่าที โดยบอกว่าเขาเชื่อว่าเสียงของคน<placeName>อิหร่าน</placeName>ควรมีผู้รับฟังแต่เขาไม่อยากถูกมองว่าเขาไป"ยุ่งเกี่ยว"กับกิจการภายในของ<placeName>อิหร่าน</placeName> </p>
<p> "มันไม่เกิดประโยชน์ หากจะเข้าไปยุ่งเกี่ยวกับการเลือกตั้งของอิหร่านเมื่อคำนึงถึงประวัติศาสตร์ความสัมพันธ์ระหว่างสหรัฐกับอิหร่าน" โอบามากล่าวในวันอังคาร"แต่เมื่อผมได้เห็นการใช้ความรุนแรงกับผู้ที่ประท้วงอย่างสันติ ได้เห็นการขัดขืนอย่างสันติถูกกดขี่มันถือเป็นเรื่องสำคัญสำหรับผมและสำหรับคนอเมริกัน"</p>
<p> ในการให้สัมภาษณ์กับสถานีซีเอ็นบีซีเวลาต่อมาวันเดียวกัน โอบามาซึ่งเคยเรียกร้องให้ผู้นำ<placeName>อิหร่าน</placeName> "คลายกำปั้น"ของตนได้พยายามชี้ให้ทั่ว<placeName>โลก</placeName>ได้ตระหนักว่าการเจรจาแก้ปัญหาโครงการนิวเคลียร์กับ<placeName>อิหร่าน</placeName>ในอนาคตยังเป็นงานยากไม่ว่าฝ่ายใดจะมาเป็นรัฐบาล</p>
<p> "ความแตกต่างระหว่างอะห์มาดีเนญาดกับมูซาวีเกี่ยวกับนโยบายที่แท้จริงของพวกเขานั้น อาจไม่ได้ยิ่งใหญ่เหมือนกับที่มีการโฆษณา"โอบามาระบุและว่าไม่ว่าอย่างไร<placeName>สหรัฐ</placeName>ก็ต้องรับมือกับระบอบของ<placeName>อิหร่าน</placeName>ที่มีความเป็นปรปักษ์กับ<placeName>สหรัฐ</placeName>มายาวนาน</p>
<p> นักวิเคราะห์ใน<placeName>สหรัฐ</placeName>หลายรายได้เตือนตลอดหลายสัปดาห์มานี้ว่าไม่ควรคาดหวังว่าหากมูซาวีชนะจะทำให้การเจรจากับ<placeName>อิหร่าน</placeName>ง่ายขึ้น </p>
<p> มีรายงานว่า โอบามาเกรงว่ารัฐบาล<placeName>สหรัฐ</placeName>จะถูกดูดเข้าไปติดพันการประท้วงที่เอื้อประโยชน์ต่อมูซาวียิ่งเฉพาะมีรายงานข่าวกรองบางชิ้นแนะว่าอะห์มาดีเนญาดเป็นผู้ชนะที่แท้จริง</p>
<p> ก่อนหน้านี้ โอบามาถูกนักการเมืองอนุรักษนิยมบางคนกดดันให้แสดงความสนับสนุนกลุ่มผู้ประท้วงใน<placeName>อิหร่าน</placeName>อย่างเปิดเผย จอห์นแม็กเคนอดีตคู่แข่งชิงประธานาธิบดีกับเขากล่าวแนะว่าโอบามาควรพูดให้ชัดเลยว่าการเลือกตั้งครั้งนี้มีการทุจริตโกงและหลอกลวง</p>
<p> สภาผู้พิทักษ์การปฏิวัติอิสลามที่ทรงอิทธิพลใน<placeName>อิหร่าน</placeName>ประกาศเมื่อวันอังคารว่า จะยอมให้มีการนับคะแนนใหม่ในบางหีบที่มีปัญหาแต่จะไม่ประกาศให้การเลือกตั้งเป็นโมฆะหรือให้มีการเลือกตั้งใหม่ทั้งหมดตามที่ผู้สมัครร้องขอ</p>
<p> บรรยากาศใน<placeName>กรุงเตหะราน</placeName>ของ<placeName>อิหร่าน</placeName>วันพุธยังเคร่งเครียดและคุกรุ่นด้วยความโกรธแค้น กลุ่มผู้สนับสนุนมูซาวีประกาศนัดชุมนุมประท้วงกันต่อเป็นวันที่ 5แม้มูซาวีจะเรียกร้องให้เป็นการชุมนุมโดยสงบและขอให้ผู้คนไปรวมตัวที่มัสยิดเพื่อไว้อาลัยแก่ผู้ชุมนุม8คนที่เสียชีวิต</p>
<p> การนัดชุมนุมต่อเนื่องในวันพุธและวันพฤหัสบดี เป็นการท้าทายโดยตรงต่อทางการอิหร่านที่พยายามคุมเข้มขบวนการเคลื่อนไหวต่อต้านรัฐบาลครั้งรุนแรงที่สุดนับแต่การปฏิวัติอิสลามเมื่อปี 2522มีรายงานว่าอิหร่านได้จับกุมผู้สื่อข่าวและนักเคลื่อนไหวฝ่ายปฏิรูปอีก2รายในเช้าวันพุธส่วนอัยการ<placeName>จังหวัดอิสฟาฮาน</placeName>ออกมาขู่ว่าพวกที่ก่อความไม่สงบอาจโดนโทษถึงประหารชีวิต รัฐบาล<placeName>อิหร่าน</placeName>ได้ออกกฎใหม่ห้ามสื่อมวลชนต่างชาติออกมาทำข่าวการประท้วงใน<placeName>อิหร่าน</placeName>ด้วย</p>
<p> อย่างไรก็ดีแม้จะรัฐบาล<placeName>อิหร่าน</placeName>จะพยายามอย่างหนักในการสกัดกั้นการเผยแพร่ข้อมูลข่าวสารแต่ชาว<placeName>อิหร่าน</placeName>ยังมีอินเทอร์เน็ตเป็นช่องทางหลักในการส่งภาพและข้อมูลเหตุการณ์ที่เกิดขึ้นให้ชาว<placeName>โลก</placeName>ได้รับรู้ด้วย โดยเว็บไซต์อย่างทวิตเตอร์และเฟซบุ๊คเป็นเว็บหลักที่คนหนุ่มสาว<placeName>อิหร่าน</placeName>ใช้กันมาก</p>
<p> มีคำยืนยันจากกระทรวงการต่าง<placeName>ประเทศสหรัฐ</placeName>ว่าเจ้าหน้าที่ได้ติดต่อไปยังผู้ให้บริการทวิตเตอร์ขอให้เลื่อนแผนการอัพเกรดเว็บเมื่อคืนวันจันทร์ของ<placeName>สหรัฐ</placeName>ซึ่งตรงกับช่วงกลางวันของ<placeName>อิหร่าน</placeName> เพราะจะไปลดชั่วโมงการให้บริการใน<placeName>อิหร่าน</placeName> โดยทวิตเตอร์อิงค์แจ้งในเว็บแค่ว่า เว็บนี้เป็นเครื่องมือสื่อสารที่สำคัญใน<placeName>อิหร่าน</placeName> และได้ขอเลื่อนการซ่อมบำรุงนาน1ชั่วโมงไปเป็นเวลา5โมงเย็นซึ่งตรงกับ01.30น.วันพุธของ<placeName>อิหร่าน</placeName>แทน</p></body>
</news>
