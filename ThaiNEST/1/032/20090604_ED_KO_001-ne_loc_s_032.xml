<teiHeader>
<fileDesc>
<titleStmt>
  <title>เอไอเอสผุด"สถานีฐานกังหันลม"  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090604/15620/%e0%b9%80%e0%b8%ad%e0%b9%84%e0%b8%ad%e0%b9%80%e0%b8%ad%e0%b8%aa%e0%b8%9c%e0%b8%b8%e0%b8%94%e0%b8%aa%e0%b8%96%e0%b8%b2%e0%b8%99%e0%b8%b5%e0%b8%90%e0%b8%b2%e0%b8%99%e0%b8%81%e0%b8%b1%e0%b8%87%e0%b8%ab%e0%b8%b1%e0%b8%99%e0%b8%a5%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>เอไอเอสผุด"สถานีฐานกังหันลม"</headline>
<lead>เอไอเอสลงทุน 4.5 ล้านบาท สร้างสถานีฐานกังหันลมแห่งแรกที่<placeName>เมืองพัทยา</placeName> ขอเวลา 1 ปีประเมินความคุ้มค่า ก่อนตัดสินใจจะลุยต่อหรือไม่ รับต้นทุนค่อนข้างสูง</lead>
<neck></neck>
<body><p>นายวิเชียร เมฆตระการ กรรมการผู้อำนวยการ บมจ.แอดวานซ์ อินโฟร์ เซอร์วิส หรือ เอไอเอส กล่าวว่า เอไอเอสได้สานต่อแนวคิด "กรีน เน็ตเวิร์ก" โดยใช้งบประมาณ 4.5 ล้านบาท สร้างสถานีฐานกังหันลมเป็นแห่งแรกที่<placeName>เมืองพัทยา</placeName> <placeName>ชายหาดบ้านอำเภอ</placeName> <placeName>เทศบาลตำบลนาจอมเทียน</placeName> <placeName>อ.สัตหีบ</placeName> <placeName>จ.ชลบุรี</placeName> จากก่อนหน้านี้ที่มีสถานีฐานโซลาร์เซลล์ ที่<placeName>เชียงใหม่</placeName>แล้ว ซึ่งบริษัทมีเป้าหมายผลิตพลังงานไฟฟ้าที่ได้จากพลังงานลมไปใช้ในสถานีฐาน ตลอดจนบางส่วนใช้เพื่อประโยชน์สาธารณะของเทศบาลนั้นๆ สำหรับพื้นที่ซึ่งใช้พลังงานลมทดแทนได้ เป็นบริเวณเกาะ ได้แก่ <placeName>เกาะสุรินทร์</placeName> <placeName>เกาะหลีเป๊ะ</placeName> <placeName>หมู่เกาะสิมิลัน</placeName> <placeName>ชุมพร</placeName> เพราะต้องใช้พลังงานลมความเร็ว 6 เมตรต่อวินาที</p>
<p>อย่างไรก็ตาม สถานีฐานกังหันลมจะมีต้นทุนสูงกว่าสถานีฐานพลังงานไฟฟ้าปกติถึง 4 ล้านบาทต่อแห่ง และหากเปรียบเทียบต้นทุนการใช้ไฟฟ้าที่ได้จากบริการของการไฟฟ้าปกติกับการผลิตไฟฟ้าจากพลังงานลมจะเสียค่าใช้จ่ายส่วนนี้เพิ่มขึ้นถึง 9 เท่า แต่การใช้พลังงานลมก็เป็นพลังงานทางเลือกที่เป็นพลังงานสะอาด และคืนประโยชน์สู่สังคม ดังนั้น เอไอเอสจะเก็บข้อมูลการใช้งานเป็นเวลา 1 ปี ก่อนตัดสินใจว่าจะขยายไปยังแห่งอื่นหรือไม่</p>
<p>“หากประเมินความคุ้มค่าในการลงทุน เปรียบเทียบกับผลที่คืนกลับอาจไม่คุ้มค่า เพราะต้นทุนยังสูงมาก หากคิดอย่างนั้นเอไอเอสคงไม่ลงทุน แต่เป็นประโยชน์ต่อสิ่งแวดล้อม สังคม ส่วนการประเมินความคุ้มค่าของการจัดตั้งสถานีฐานกังหันลม เราจะวัดจากที่นำไฟฟ้าคืนกลับให้ราชการ” นายวิเชียรกล่าวและว่า หวังว่าอนาคตรัฐบาลจะสนับสนุนการใช้พลังงานทดแทนมากขึ้น โดยแนวทางหนึ่งคือการลดภาษีนำเข้าอุปกรณ์ จะช่วยลดต้นทุนได้อีกทางหนึ่ง</p></body>
</news>
