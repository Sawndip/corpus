<teiHeader>
<fileDesc>
<titleStmt>
  <title>ลูกไมเคิลร่ำไห้‘พ่อที่ดีที่สุด’  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=56134  </bibl>
</sourceDesc>
</fileDesc>
</teiHeader>
<news>
<headline>ลูกไมเคิลร่ำไห้‘พ่อที่ดีที่สุด’</headline>
<lead>ครอบครัวและแฟนเพลงทั่ว<placeName>โลก</placeName>ร่วมส่งราชาเพลงป๊อป ยกย่องเป็นสุดยอด คนบันเทิง และยอดคุณพ่อ</lead>
<neck></neck>
<body><p>ครอบครัวของไมเคิล แจ็กสัน พร้อมด้วยดารานักร้องชื่อก้อง<placeName>โลก</placeName>มากมายร่วมไว้อาลัยราชาเพลงป๊อปเป็นครั้งสุดท้ายท่ามกลาง ผู้เข้าร่วมงานกว่า 1.8 หมื่นคน ที่<placeName>สนามสเตเปิลส์ เซ็นเตอร์</placeName> ใน <placeName>นครลอสแองเจลิส</placeName> ขณะที่แฟนเพลงหลายล้านคนทั่ว<placeName>โลก</placeName>แห่เข้าระบบอินเทอร์เน็ตเพื่อติดตามงานไว้อาลัยครั้งนี้ จนทำให้อัตราการใช้ระบบออนไลน์สูงเป็นประวัติการณ์ถึง 33% </p>
<p>ทั้งนี้ ระหว่างการไว้อาลัยได้มีการเปิดตัวลูกๆ ของไมเคิลเป็นครั้งแรก หลังจากที่ผ่านมาราชาเพลงป๊อปพยายามปกปิดโฉมหน้าของลูกๆ ซึ่งได้แก่ พรินซ์ ไมเคิล วัย 12 ขวบ ปารีส วัย 11 ขวบ และพรินซ์ ไมเคิล 2 วัย 7 ขวบ มาโดยตลอด เพื่อรักษาความเป็นส่วนตัว โดยในงานนี้เด็กทั้ง 3 ร่วมร้องเพลง วี อาร์ เดอะเวิลด์ และ ฮีล เดอะเวิลด์ บทเพลงอันโด่งดังของผู้เป็นพ่อ ที่สร้างแรงบันดาลใจให้กับผู้คนทั่ว<placeName>โลก</placeName> </p>
<p>“ตั้งแต่หนูเกิดมาพ่อเป็นพ่อที่ดีที่สุดเท่าที่คุณเคยนึกถึง และหนูอยากบอกแค่เพียงว่า หนูรักพ่อมากที่สุด” ปารีส ลูกสาวคนเดียวของไมเคิลกล่าวถึงพ่อด้วยน้ำตานองหน้า แล้วโผไปซบเจเน็ต แจ็กสัน ผู้เป็นอาและน้องสาวของไมเคิล </p>
<p>ด้าน อัล ชาร์ปตัน นักเคลื่อนไหวเพื่อสิทธิพลเมืองกล่าวปลอบลูกๆ ของไมเคิล พร้อมโจมตีสื่ออย่างรุนแรงที่ประโคมข่าวในแง่มุมพิลึกพิลั่นเกี่ยวกับชีวิตส่วนตัวของไมเคิล </p>
<p>“พ่อของหนูไม่ใช่คนประหลาด แต่ที่ประหลาดคือสิ่งที่พ่อของหนูต้องเผชิญ” ชาร์ปตัน กล่าว ขณะที่ประธานาธิบดี บารัก โอบามา แห่ง<placeName>สหรัฐ</placeName> กล่าวระหว่างเยือน<placeName>รัสเซีย</placeName>ว่า ไมเคิลคือผู้ที่สร้างความบันเทิงที่ยิ่งใหญ่ที่สุดในยุคสมัยของเรา และอาจยิ่งใหญ่ที่สุดไม่ว่าจะเป็นยุคสมัยใด </p>
<p>พิธีไว้อาลัยครั้งนี้ยังมีศิลปินชื่อดังขึ้นเวทีร้องเพลงเพื่อเป็นเกียรติให้กับราชาเพลงป๊อปเป็นครั้งสุดท้าย โดยหนึ่งในนั้นคือ มารายห์ แครีย์ ที่สะกดผู้ร่วมงานด้วยบทเพลง “อาวล์ บี แดร์” ที่เคยสร้างชื่อให้กับไมเคิลสมัยร่วมวงแจ็กสัน ไฟว์ ขณะที่ อัชเชอร์ นักร้อง ชื่อดังถึงกับเสียงสั่นเครือระหว่างร้องเพลงอำลา “กอน ทู ซูน” </p>
<p>ทั้งนี้ แฟนเพลงทั่ว<placeName>โลก</placeName>ที่ ไม่สามารถเข้ามาร่วมงานที่<placeName>นครลอสแองเจลิส</placeName>ได้ต่างเฝ้าติดตามพิธีไว้อาลัยผ่านทางเครือข่ายอินเทอร์เน็ตจนทำให้อัตราการใช้ระบบสูงกว่าปกติถึง 19% และ ในบางช่วงอัตราการใช้สูงถึง 33% </p>
<p>นอกจากนี้ เฉพาะสถานีโทรทัศน์ซีเอ็นเอ็นที่ทำการถ่ายทอดวิดีโองานพิธีผ่านทางเว็บไซต์ปรากฏว่ามีผู้เข้าชมถึง 9.7 ล้านคน ส่วนวิดีโอที่มีผู้เข้าชมมากที่สุดเป็นประวัติการณ์คือพิธีสาบานตนของโอบามาที่มีผู้เข้าชมถึง 27 ล้านคน </p></body>
</news>
