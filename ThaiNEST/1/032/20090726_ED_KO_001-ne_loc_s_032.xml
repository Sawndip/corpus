<teiHeader>
<fileDesc>
<titleStmt>
  <title>ปารีสส่งถึงกรุงเทพฯซอฟต์แวร์แก้รถติด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-26 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090726/21798/%e0%b8%9b%e0%b8%b2%e0%b8%a3%e0%b8%b5%e0%b8%aa%e0%b8%aa%e0%b9%88%e0%b8%87%e0%b8%96%e0%b8%b6%e0%b8%87%e0%b8%81%e0%b8%a3%e0%b8%b8%e0%b8%87%e0%b9%80%e0%b8%97%e0%b8%9e%e0%b8%af%e0%b8%8b%e0%b8%ad%e0%b8%9f%e0%b8%95%e0%b9%8c%e0%b9%81%e0%b8%a7%e0%b8%a3%e0%b9%8c%e0%b9%81%e0%b8%81%e0%b9%89%e0%b8%a3%e0%b8%96%e0%b8%95%e0%b8%b4%e0%b8%94.html  </bibl>
</sourceDesc>
</fileDesc>
</teiHeader>
<news>
<headline><placeName>ปารีส</placeName>ส่งถึง<placeName>กรุงเทพฯ</placeName>ซอฟต์แวร์แก้รถติด</headline>
<lead>วันฝนตกรถติด ปัญหาซ้ำซากของผู้ที่อยู่อาศัยในเมือง "มหานคร" อย่าง<placeName>กรุงเทพฯ</placeName> <placeName>ปารีส</placeName> <placeName>นิวยอร์ก</placeName>และ<placeName>กรุงโซล</placeName> ปัญหาจราจรของเมืองเหล่านี้ขึ้นชื่อติด 1 ใน 10 ของ<placeName>โลก</placeName>ทีเดียว จะทำใจยอมรับอย่างไรก็ไม่เคยชินสักที ล่าสุด<placeName>ฝรั่งเศส</placeName>ซึ่งเผชิญชะตากรรมเดียวกับ<placeName>ไทย</placeName> ได้เปิดตัวซอฟต์แวร์บริหารจัดการระบบจราจร ดูแลตั้งแต่สัญญาณไฟจนถึงปริมาณรถทั้งทางตรงและทางแยก</lead>
<neck></neck>
<body><p>ซอฟต์แวร์จำลองระบบการจราจร ออกแบบมาโดยใช้เทคโนโลยีการจำลองเสมือนจริง (Simulation) ซึ่งเป็นเทคโนโลยีเดียวกับที่ใช้ฝึกปฏิบัติการขับเครื่องบิน ฝึกโชเฟอร์ให้ปฏิบัติตามกฎจราจรในบางประเทศ และเล่นเกมรถแข่งที่เหยียบคลัทช์เหยียบเบรกจริงๆ โดยจะช่วยแสดงภาพเส้นทางอย่างมีประสิทธิภาพ รวมถึงคำนวณระยะทางและระยะเวลาการเดินทางได้แม่นยำ</p>
<p>ดร.ฮาบิบ ฮาจ-ซาเลม สถาบันคมนาคมและความปลอดภัยแห่งชาติ<placeName>ฝรั่งเศส</placeName> หน่วยงานพัฒนาซอฟต์แวร์นี้ อธิบายว่า ซอฟต์แวร์จำลองระบบการจราจร พัฒนามาเพื่อแก้ปัญหารถติดในช่วงเวลาเร่งด่วนของ<placeName>เมืองปารีส</placeName> โดยจำลองระบบการจราจรของเมืองไว้ทั้งหมด แล้วบริหารจัดการข้อมูลเพื่อลดการจราจรในเส้นทางที่ติดขัด</p>
<p>“กรุงเทพฯ ถือว่ามีปัญหาจราจรคล้ายกับปารีส โดยเฉพาะรถติดในชั่วโมงเร่งด่วน จากประสบการณ์ส่วนตัว เคยมาเมืองไทยและใช้บริการแท็กซี่ในชั่วโมงเร่งด่วน ปรากฏว่า 1 ชั่วโมงขยับไปได้เพียง 1 กิโลเมตร ซอฟต์แวร์นี้น่าจะช่วยแก้ปัญหาให้กรุงเทพฯ ได้เช่นเดียวกับปารีส” ดร.ฮาบิบ กล่าว</p>
<p>สถาบันได้เผยแพร่เทคโนโลยีไปหลายประเทศใน<placeName>ยุโรป</placeName> ฉะนั้น <placeName>ไทย</placeName>ถือเป็นประเทศแรกใน<placeName>เอเชีย</placeName> ที่ได้รับการถ่ายทอดเทคโนโลยีนี้ โดยความร่วมมือกับสำนักงานส่งเสริมอุตสาหกรรมซอฟท์แวร์แห่งชาติหรือซิป้า</p>
<p>ดร.รุ่งเรือง ลิ้มชูปฏิภาณ์ ผู้อำนวยการสำนักงานส่งเสริมอุตสาหกรรมซอฟท์แวร์แห่งชาติ กล่าวว่า โครงการความร่วมมือกับ<placeName>ฝรั่งเศส</placeName> จะใช้เวลาดำเนินการ 3 ปี ปีแรกเน้นที่การถ่ายทอดเทคโนโลยีการพัฒนาซอฟต์แวร์ ไปยังผู้ประกอบการซอฟต์แวร์<placeName>ไทย</placeName> ส่วนอีก 2 ปีที่เหลือ จะให้เอกชนที่มีฐานความรู้ด้านนี้ นำไปต่อยอดสร้างแอพพลิเคชั่น ที่จะแก้ปัญหาการจราจรของ<placeName>ไทย</placeName>ได้จริงๆ</p>
<p>สถาบันคมนาคมฯ ของ<placeName>ฝรั่งเศส</placeName>จะถ่ายทอดเทคโนโลยีให้<placeName>ไทย</placeName>โดยไม่คิดค่าใช้จ่าย แต่หลังจากการพัฒนาต่อยอดแอพพลิเคชั่น ผลงานที่ได้จะต้องเป็นไปตามสิทธิทางทรัพย์สินทางปัญญาสากลขององค์การการค้า<placeName>โลก</placeName> คือเป็นผลงานร่วม<placeName>ฝรั่งเศส</placeName>-<placeName>ไทย</placeName></p></body>
</news>
