<teiHeader>
<fileDesc>
<titleStmt>
  <title>มหิดลเร่งผลิตซูเปอร์พลาสติก ทนกว่าเหล็กแต่น้ำหนักเบา ส่งผลิตเกราะกันกระสุน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/23/news_29153993.php?news_id=29153993  </bibl>
</sourceDesc>
</fileDesc>
</teiHeader>
<news>
<headline>มหิดลเร่งผลิตซูเปอร์พลาสติก ทนกว่าเหล็กแต่น้ำหนักเบา ส่งผลิตเกราะกันกระสุน</headline>
<lead>มหาวิทยาลัยมหิดลเร่งผลิตเส้นใยพลาสติกที่แข็ง กว่าเหล็ก สำหรับผลิตเสื้อเกราะคุณภาพสูงน้ำหนักเบา ตามโจทย์ที่ได้รับจากปตท. ระบุปัญหาเครื่องจักรในแล็บอาจส่งมอบชิ้นงานช้ากว่ากำหนด เล็งเดินหน้าวิจัยเพิ่มความแข็งให้พลาสติก ป้อนอุตสาหกรรมเฉพาะทาง</lead>
<neck></neck>
<body><p>รศ.ทวีชัย อมรศักดิ์ชัย คณะวิทยาศาสตร์ มหาวิทยาลัยมหิดล กล่าวว่า ตามที่ได้รับโจทย์จากกลุ่ม ปตท.เมื่อต้นปีที่ผ่านมา ให้ผลิตต้นแบบเสื้อเกราะกันกระสุนคุณภาพสูง 100 ตัว สำหรับเจ้าหน้าที่ตำรวจและทหารใช้ป้องกันตัวขณะปฏิบัติในพื้นที่เสี่ยงภัย ความคืบหน้าขณะนี้อยู่ระหว่างเดินเครื่องจักรในห้องปฏิบัติการผลิตแผ่นฟิล์ม สำหรับขึ้นรูปเป็นเสื้อเกราะ แต่อุปสรรคที่พบในการผลิตคือ ขาดเครื่องจักรที่มีสมรรถนะสำหรับผลิตแผ่นฟิล์มหน้ากว้างตามต้องการ จึงอาจกำหนดส่งมอบล่าช้าจากเดิมที่สิ้นสุดโครงการในวันที่ 12 ส.ค.นี้</p>
<p>ทั้งนี้ กลุ่ม ปตท. โดยบริษัท พีทีที โพลิเมอร์ มาร์เก็ตติ้ง จำกัด (พีทีทีพีเอ็ม) ดูแลการจำหน่ายเม็ดพลาสติก InnoPlus HDPE ทั้งหมดของกลุ่ม ปตท. ได้สนับสนุนทุน 5.5 ล้านบาท พร้อมวัตถุดิบเม็ดพลาสติกให้กับมหาวิทยาลัยมหิดลและศูนย์เทคโนโลยีโลหะและ วัสดุแห่งชาติ (เอ็มเทค/สวทช.) เพื่อศึกษาและพัฒนาแผ่นโพลิเมอร์และแผ่นเซรามิก สำหรับผลิตเป็นเสื้อเกราะกันกระสุนต้นแบบ 100 ตัว</p>
<p>เสื้อเกราะดังกล่าว มีน้ำหนักเพียง 10 ก.ก. และผ่านการทดสอบคุณภาพจากกรมพลาธิการตำรวจแล้วว่า มีประสิทธิภาพการป้องกันภัยของเกราะบุคคลในระดับ 3 ตามมาตรฐาน NIJ (National Institute of Justice) ของ<placeName>สหรัฐอเมริกา</placeName> คือป้องกันกระสุนปืน 7.62 ม.ม. ปืนเอ็ม-16 และปืนไรเฟล ต้นทุนอยู่ที่ประมาณ 30,000 บาทต่อชุด ซึ่งต่ำกว่าราคานำเข้าเกือบเท่าตัว ทั้งยังอายุการใช้งานนานกว่า เพราะทนต่อความชื้นและแสงแดดใน<placeName>ไทย</placeName></p>
<p>เกราะกันกระสุนปืนเอ็ม 16 ดังกล่าวมีส่วนประกอบสำคัญ 2 ส่วนคือ ด้านหน้าเกราะเป็นโครงสร้างเซรามิก ซึ่งพัฒนาโดยนักวิจัยเอ็มเทค ทำหน้าที่ทำลายหัวกระสุนให้แตกเป็นชิ้นเล็กๆ และด้านหลังเกราะเป็นเส้นใยพอลิเอทิลีนคอมโพสิต พัฒนาโดยนักวิจัยม.มหิดล โครงสร้างเซรามิกจะช่วยให้ชุดเกราะแข็งแรงกว่าเหล็ก ทนต่อแรงกระสุนที่เร็วและอำนาจทะลุทะลวงสูง ส่วนเส้นใยพอลิเอทิลีนคอมโพสิตจะทำหน้าที่กระจายแรง ลดผลของแรงปะทะให้น้อยลง</p>
<p>“การพัฒนาเส้นใยให้มีศักยภาพพอที่จะแข่งขันกับ ต่างประเทศ จำเป็นต้องคิดค้นเส้นใยตัวใหม่ขึ้นมาเรื่อยๆ หลังจากนี้ทีมวิจัยมีแผนจะพัฒนาเส้นใยพอลิเอทิลีนชนิดน้ำหนักโมเลกุลสูงมาก หรือแข็งแรงมากเป็นพิเศษ โดยอาจเพิ่มประสิทธิภาพได้อีก 20-25%” นักวิจัย กล่าว</p>
<p>หากการพัฒนาเส้นใยพอลิเอทิลีนชนิดน้ำหนัก โมเลกุลสูงมากสำเร็จ <placeName>ประเทศไทย</placeName>จะมีเทคโนโลยีการผลิตเป็นของตัวเอง ไม่ต้องพึ่งพาองค์ความรู้จากต่างประเทศ มีวัสดุที่มีคุณภาพไว้ใช้งานในประเทศ และอาจส่งผลดีต่ออุตสาหกรรมต่อเนื่องอื่นๆ เช่น อุตสาหกรรมการผลิตเส้นใย อุตสาหกรรมการผลิตผลิตภัณฑ์ที่ต้องใช้เส้นใยที่มีความแข็งแรงสูง รวมถึงอุตสาหกรรมผลิตเสื้อเกราะกันกระสุนคุณภาพสูงและน้ำหนักเบา เพื่อให้ผู้สวมใส่มีความคล่องตัวขณะปฏิบัติหน้าที่</p></body>
</news>
