<teiHeader>
<fileDesc>
<titleStmt>
  <title>ไอทีหวั่นเศรษฐกิจ-หวัด2009 ทำครึ่งปีหลังสะดุด  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-14 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090714/59536/%e0%b9%84%e0%b8%ad%e0%b8%97%e0%b8%b5%e0%b8%ab%e0%b8%a7%e0%b8%b1%e0%b9%88%e0%b8%99%e0%b9%80%e0%b8%a8%e0%b8%a3%e0%b8%a9%e0%b8%90%e0%b8%81%e0%b8%b4%e0%b8%88-%e0%b8%ab%e0%b8%a7%e0%b8%b1%e0%b8%942009-%e0%b8%97%e0%b8%b3%e0%b8%84%e0%b8%a3%e0%b8%b6%e0%b9%88%e0%b8%87%e0%b8%9b%e0%b8%b5%e0%b8%ab%e0%b8%a5%e0%b8%b1%e0%b8%87%e0%b8%aa%e0%b8%b0%e0%b8%94%e0%b8%b8%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>ไอทีหวั่นเศรษฐกิจ-หวัด2009 ทำครึ่งปีหลังสะดุด</headline>
<lead>ตลาดไอทีครึ่งปีหลังส่งสัญญาณมีปัญหา หลังเผชิญปัจจัยลบ 2 แรงบวก ทั้ง “เศรษฐกิจ-หวัดใหญ่2009” ฟากผู้จัด “คอมเวิลด์” เลื่อนกำหนดจัดไปปีหน้า</lead>
<neck></neck>
<body><p>นายปวิณ วรพฤกษ์ ผู้จัดการกลุ่มผลิตภัณฑ์และการตลาด กลุ่มธุรกิจเพอร์ซัลแนล ซิสเต็มส์ กรุ๊ป บริษัท ฮิวเลตต์-แพคการ์ด (<placeName>ประเทศไทย</placeName>) จำกัด กล่าวว่า ตลาดไอทีช่วงครึ่งปีหลังอาจได้รับผลกระทบจากปัจจัยลบเพิ่มนอกจากเศษฐกิจคือ ไข้หวัดใหญ่ 2009 และผู้บริโภคชะลอการซื้อ แต่เอชพีเชื่อว่า ยังเติบโตได้ดี โดยมีกลยุทธ์ทำตลาดทุกเซคเมนท์ หากกลุ่มใดทำยอดขายไม่ดีก็ยังมียอดจากกลุ่มอื่นชดเชย</p>
<p>รวมทั้งช่วงนี้เอชพียังเริ่มแผนใหม่ คือ "อินสโตร์ โปรโมชั่น โปรแกรม" ทำโปรโมชั่นสนับสนุนพาร์ทเนอร์ทั่วประเทศ และดึงให้ลูกค้าหันกลับมาซื้อสินค้าจากร้านใกล้บ้านมากขึ้น ลดการรอซื้อสินค้าจากงานใหญ่อย่างเดียว</p>
<p>ดังนั้น การลดจำนวนงานใหญ่ปลายปีจะไม่กระทบต่อตลาดในภาพรวม เนื่องจากเป้าหมายของเอชพีคือ การกระตุ้นยอดขายจากต่างจังหวัดมากขึ้น</p>
<p>นายนิธิพัฒน์ ประวีณวงศ์วุฒิ ผู้จัดการอาวุโสฝ่ายการตลาด บริษัท เอเซอร์ คอมพิวเตอร์ จำกัด กล่าวว่า ผู้ค้าไอทีส่วนใหญ่ ยังให้ความสำคัญกับการขายหน้าร้านมากกว่าการจัดงานไอที โดยต้องให้ความสำคัญต่อดีลเลอร์ที่ครอบคลุมกลุ่มลูกค้ามากที่สุดก่อน ขณะที่งานแสดงสินค้าไอทีถือเป็นงานที่เข้ามาสร้างสีสัน สำหรับเปิดเทคโนโลยีใหม่ ช่วยสนับสนุนการขายในช่วงเวลาหนึ่ง</p>
<p>“เป็นไปได้ว่า ขณะนี้โปรโมชั่นในงาน และหน้าร้านไม่ได้แตกต่างกันมาก ดังนั้น ไม่ว่าซื้อที่งาน หรือซื้อที่หน้าร้านก็ได้ของคุณภาพเหมือนกัน”</p>
<p>นายกฤตวิทย์ กฤตยเรืองโรจน์ ผู้จัดการฝ่ายการตลาด กลุ่มธุรกิจคอนซูเมอร์ เดลล์ คอร์ปอเรชั่น (<placeName>ประเทศไทย</placeName>) กล่าวว่า ช่วงครึ่งปีหลังเดลล์มีแผนจะขยายตลาดต่างจังหวัดเพิ่มอยู่แล้ว โดยเน้นการเพิ่มคอนเซปท์ สโตร์ และช่องทางขายผ่านคู่ค้าในหัวเมืองหลักๆ ทั่วประเทศ เพราะตลาด<placeName>กรุงเทพฯ</placeName> ประสบความสำเร็จระดับหนึ่งแล้ว</p>
<p>ส่วนการร่วมออกงานไอทีเทรดโชว์ใหญ่ๆ ถือเป็นเพียงกิจกรรมกระตุ้นตลาดอย่างหนึ่ง ซึ่งยอดขายจากงานไม่มีผลต่ออุตสาหกรรมโดยรวมนัก</p>
<p>“Portion ใหญ่ของเราคือ เอาเงินไปลุยกับต่างจังหวัดอยู่แล้ว ขณะที่ตลาดไอทีรวมปลายปีก็เชื่อว่ายังโตได้ไม่มากนัก เนื่องจากเศรษฐกิจทำให้คนชะลอกำลังซื้อ และซื้อสินค้าราคาต่ำลง เช่น โน้ตบุ๊คเฉลี่ยเคยซื้อ 2.5 หมื่นบาทขึ้นไป แต่งานใหญ่ที่ผ่านมาราคา 2.2-2.5 หมื่นบาทจะขายดีที่สุด”</p>
<p>นายวิโรจน์ อัศวรังสี ผู้จัดการทั่วไป บริษัท ดิ แอสไพเรอร์ส กรุ๊ป จำกัด ผู้จัดงานคอมเวิลด์ กล่าวว่า บริษัทเลื่อนการจัดงานคอมเวิลด์ ช่วงเดือน ต.ค.ออกไปเป็น พ.ค. และ ส.ค.ของทุกปีแทน ซึ่งเป็นผลจากการคุยกับผู้ค้าไอทีหลายราย ที่มองว่าช่วงนี้ยังไม่เหมาะจะจัดงานใหญ่อีก เพราะมีปัจจัยลบทั้งเศรษฐกิจ และไข้หวัดใหญ่ 2009 ประกอบกับความถี่ของงานไอทีขนาดใหญ่ ซึ่งผู้ค้ามองว่าการลงทุนอาจจะไม่คุ้มมากนัก</p>
<p>อีกทั้งบริษัทวางแผนปรับการจัดงานใหม่ เน้นกลุ่มเฉพาะมากขึ้น และเว้นระยะห่างจากงานคอมมาร์ต 2 เดือน ซึ่งผู้ค้ามองว่าเป็นจังหวะที่เหมาะสำหรับการกระตุ้นตลาด</p>
<p>"เวนเดอร์หลายรายมองว่าการจัดถี่เกิน ไปอาจไม่เป็นผลดีช่วงนี้ เพราะปัจจัยลบเยอะ การจะลงทุนออกงานอาจจะไม่คุ้มกับ ROI ซึ่งแม้ว่าจะมีสัญญาณดี และแง่จิตวิทยาดีขึ้น แต่คนก็ยังไม่ค่อยใช้จ่าย ทั้งผลตอบรับจากงานใหญ่ที่เพิ่งจบไปอาจไม่ได้ดีอย่างที่คิด จากภาพรวมคนเดินน้อยลง และยังเน้นเทียบราคากับหลายๆ งานด้วย"</p></body>
</news>
