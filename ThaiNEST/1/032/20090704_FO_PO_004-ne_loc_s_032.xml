<teiHeader>
<fileDesc>
<titleStmt>
  <title>แอร์-สจ๊วดกีวีสลัดผ้าดูดคนดู  สาธิตความปลอดภัยสยิว  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=55412  </bibl>
</sourceDesc>
</fileDesc>
</teiHeader>
<news>
<headline>แอร์-สจ๊วดกีวีสลัดผ้าดูดคนดู  สาธิตความปลอดภัยสยิว</headline>
<lead>ชาวยูทูบแห่ชมคลิป 4 วันทะลุล้าน หลังแอร์ฯ <placeName>นิวซีแลนด์</placeName>ผุดไอเดียสุดสยิว ให้แอร์ฯ-สจ๊วดเปลื้องผ้า แก้ปัญหาผู้โดยสารเมินวิดีโอสอนวิธีเอาตัวรอดฉุกเฉินบนเครื่อง</lead>
<neck></neck>
<body><p>สายการบินแอร์ <placeName>นิวซีแลนด์</placeName> ซึ่งเป็นสายการบินแห่งชาติของแดนกีวี ได้เสนอแนวคิดใหม่สุดบรรเจิด แก้ปัญหาผู้โดยสารไม่สนใจวิดีโอสาธิตระบบรักษาความปลอดภัยยามฉุกเฉินบนเครื่องบินแล้ว ด้วยการให้แอร์โฮสเตส สจ๊วด และกระทั่งนักบินปลดเปลื้องเครื่องแบบออกทั้งหมดระหว่างการสาธิต แต่คงเหลือเพียงบอดีเพนต์ หรือศิลปะการแต่งแต้ม ลงสีบนร่างกายเท่านั้น </p>
<p>คลิปวิดีโอการสาธิตแบบใหม่ในชื่อ “เปลือยสิ่งจำเป็นของระบบความปลอดภัยให้คุณรู้” บนเว็บไซต์ยูทูบ ได้รับเสียงตอบรับอย่างล้นหลาม โดยมียอดผู้เข้าชมแล้วถึง 1.2 ล้านคน ในเวลาเพียงแค่ 4 วัน นับตั้งแต่ เริ่มเผยแพร่คลิปวิดีโอสาธิตเมื่อ วันจันทร์ </p>
<p>วิดีโอซึ่งมีผู้สาธิตคือพนักงานต้อนรับบนเครื่องรวม 4 คน และนักบินอีก 1 คน คอยสาธิตการ รัดเข็มขัดนิรภัย การใช้เสื้อชูชีพ และอื่นๆ นั้น หากลองสังเกตดูเพียงชั่วครู่ก็จะพบความแตกต่างได้ทันทีว่า เครื่องแบบทั้งหมดนั้นเป็นเพียงบอดีเพนต์เท่านั้น ไม่เว้นแม้แต่ผ้าพันคอของแอร์โฮสเตส หรือถุงเท้าของสจ๊วด </p>
<p>อย่างไรก็ดี วิดีโอสาธิตความยาว 3 นาทีครึ่ง ก็ไม่มีช็อตใดที่ส่อไปในทางอนาจาร ขณะที่เสียงตอบรับจากผู้ชมส่วนใหญ่ต่างก็ชื่นชมว่าเป็นความคิดสุดสร้างสรรค์ และดึงดูดให้ผู้โดยสารที่มักเพิกเฉยในเรื่องเหล่านี้หันมาจับจ้องให้ความสนใจเป็นอย่างดี </p>
<p>นอกจากนี้ ยังมีโฆษณาของแอร์ <placeName>นิวซีแลนด์</placeName>ที่ใช้บอดีเพนต์อีกหลายตัว เช่น โฆษณาชุดหนึ่งที่มีสโลแกนว่า “ที่แอร์ นิวซีแลนด์ เราไม่มีอะไรต้องปิดบังคุณ” ขณะที่โฆษณาอีกชุดหนึ่งยังได้ดึงตัว ร็อบ ไฟฟ์ ประธานเจ้าหน้าที่บริหาร (ซีอีโอ) ของสายการบินดังกล่าวมาร่วมวงบอดีเพนต์ด้วย </p></body>
</news>
