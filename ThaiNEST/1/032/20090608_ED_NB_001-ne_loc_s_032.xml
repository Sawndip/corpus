<teiHeader>
<fileDesc>
<titleStmt>
  <title>สสนก. ติดตั้งโทรมาตรตรวจวัดสภาพอากาศอัตโนมัติบนระบบเครือข่ายโทรศัพท์เคลื่อนที่  </title>
  <author>นิศากานต์ กีร์ตะเมคินทร์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206080140&tb=N255206&return=ok&news_headline="%ca%ca%b9%a1.%20%b5%d4%b4%b5%d1%e9%a7%e2%b7%c3%c1%d2%b5%c3%b5%c3%c7%a8%c7%d1%b4%ca%c0%d2%be%cd%d2%a1%d2%c8%cd%d1%b5%e2%b9%c1%d1%b5%d4%ba%b9%c3%d0%ba%ba%e0%a4%c3%d7%cd%a2%e8%d2%c2%e2%b7%c3%c8%d1%be%b7%ec%e0%a4%c5%d7%e8%cd%b9%b7%d5%e8"  </bibl>
</sourceDesc>
</fileDesc>
</teiHeader>
<news>
<headline>สสนก. ติดตั้งโทรมาตรตรวจวัดสภาพอากาศอัตโนมัติบนระบบเครือข่ายโทรศัพท์เคลื่อนที่</headline>
<lead>สถาบันสารสนเทศทรัพยากรน้ำและการเกษตร (องค์การมหาชน) ติดตั้งโทรมาตรตรวจวัดสภาพอากาศอัตโนมัติบนระบบเครือข่ายโทรศัพท์เคลื่อนที่ พร้อมเครื่องตรวจวัดสภาพลม หวังเพิ่มความแม่นยำพยากรณ์สภาพภูมิอากาศ<placeName>ประเทศไทย</placeName></lead>
<neck></neck>
<body><p>ดร.รอยล จิตรดอน ผู้อำนวยการสถาบันสารสนเทศทรัพยากรน้ำและการเกษตร (องค์การมหาชน) หรือ สสนก. กระทรวงวิทยาศาสตร์และเทคโนโลยี กล่าวว่า ได้ร่วมกับ บมจ.แอดวานซ์ อินโฟร์ เซอร์วิส หรือ เอไอเอส ติดตั้งอุปกรณ์โทรมาตรตรวจวัดสภาพอากาศอัตโนมัติบนระบบเครือข่ายโทรศัพท์ เคลื่อนที่เอไอเอสจำนวน 408 สถานี โดยติดตั้งบริเวณสถานีรับส่งสัญญาณของเอไอเอสจำนวน 407 สถานีทั่วประเทศ และ 1 สถานีที่<placeName>กระทรวงวิทยาศาสตร์และเทคโนโลยี</placeName> โดยอุปกรณ์ดังกล่าวจะใช้สำหรับตรวจวัดค่าปริมาณน้ำฝน ความเข้มแสง อุณหภูมิ ความชื้นสัมพัทธ์ และความกดอากาศ ซึ่งจะเชื่อมโยงข้อมูลไปยังระบบเครือข่าย ส่งข้อมูลสภาพภูมิอากาศผ่าน GPRS ไปยังโทรศัพท์เคลื่อนที่ และเชื่อมโยงส่งข้อมูลอัตโนมัติไปยังระบบเครือข่ายอินเทอร์เน็ตของ สสนก. ที่ www.thaiweather.net ทุก 10 นาที เพื่อให้ทุกหน่วยงานที่สนใจสามารถค้นหาข้อมูลมาใช้ประโยชน์ในการบริหาร จัดการน้ำได้ ทั้งนี้ จะทำให้ได้ข้อมูลที่รวดเร็ว ถูกต้องและแม่นยำไปใช้ประโยชน์ในการป้องกันและแก้ไขปัญหาทั้งภัยแล้งและ อุทกภัยได้อย่างมีประสิทธิภาพ โดยเฉพาะในปีนี้ที่มีการคาดการณ์ว่าจะมีน้ำมาก</p>
<p>นอกจากนี้ สสนก. ยังมีโครงการติดตั้งระบบตรวจวัดสภาพลมจำนวน 50 สถานีบนอุปกรณ์โทรมาตรที่ติดตั้งไปแล้ว 699 สถานีทั่วประเทศ พร้อมจะขยายให้ครบทุกสถานีในเร็วๆ นี้ โดยจะทำหน้าที่เก็บข้อมูลลม ทั้งทิศทาง และความเร็วลมอย่างน้อยเฉลี่ยวันละ 2 ครั้ง เพื่อจัดทำเป็นแผนที่ลมของ<placeName>ประเทศไทย</placeName> ซึ่งจะนำไปใช้ประโยชน์ในการเพิ่มความแม่นยำของการพยากรณ์อากาศ การบริหารจัดการมลพิษทางอากาศ รวมทั้งการจัดหาพื้นที่ที่เหมาะสมในการพัฒนาพลังงานลมในอนาคต </p></body>
</news>
