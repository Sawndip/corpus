<teiHeader>
<fileDesc>
<titleStmt>
  <title>"กสท"ลุ้นกฤษฎีกาสรุปฮัทช์ เล็งซื้อ6พันล.สานธุรกิจมือถือ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29120839.php?news_id=29120839  </bibl>
</sourceDesc>
</fileDesc>
</teiHeader>
<news>
<headline>"กสท"ลุ้นกฤษฎีกาสรุปฮัทช์ เล็งซื้อ6พันล.สานธุรกิจมือถือ</headline>
<lead>กสท ลุ้นความฝันซื้อฮัทช์ หวังสานการตลาดได้ทั่วประเทศ รอผลกฤษฎีกาตีความ ก่อนเจรจาต่อ คาดใช้งบไม่น้อยกว่า 6 พันล้านบาท ล่าสุดเปิดประมูลขยายสถานีฐานเพิ่ม 800 ไซต์ วงเงิน 817 ล้านบาท แต่ขอปิดรายชื่อผู้ชิงดำและผลประมูล</lead>
<neck></neck>
<body><p>นายสุชิน พึ่งวรอาสน์ รักษาการกรรมการผู้จัดการใหญ่ บมจ.กสท โทรคมนาคม กล่าวว่า ที่ประชุมบอร์ดวันที่ 15 ก.ค.ที่ผ่านมา ยังคงยืนยันแนวทางที่จะซื้อกิจการ บริษัท ฮัทชิสัน ซีเอที ไวร์เลส มัลติมีเดีย จำกัด (ฮัทช์) ตามแนวทางบอร์ดชุดที่ผ่านมา โดยคาดว่าต้องใช้งบประมาณจัดซื้อไม่ต่ำกว่า 6 พันล้านบาท</p>
<p>อย่างไรก็ตาม ระหว่างนี้ยังไม่มีการเจรจากับฮัทช์เพิ่มเติม โดยอยู่ระหว่างรอผลตีความของคณะกรรมการกฤษฎีกาว่าจะผิด พ.ร.บ.ร่วมทุนหรือไม่อย่างไร ซึ่ง กสท เองก็จะจัดจ้างที่ปรึกษามาพิจารณารายละเอียดของการซื้อกิจการด้วย</p>
<p>สาเหตุที่ กสท ยังให้ความสำคัญกับการซื้อกิจการฮัทช์ เพราะต้องการความคล่องตัวในการบริหารกิจการซีดีเอ็มเอ ให้ได้ครบทุกจังหวัด ปัจจุบันฮัทช์ มีลูกค้าประมาณ 1.2 ล้านราย</p>
<p>"การให้บริการซีดีเอ็มเอของ กสท ยังติดอยู่ที่การซื้อฮัทช์ ทำให้ยังทำตลาดไม่เต็มรูปแบบ แต่ในแง่การลงทุนส่วนของ กสท เพื่อบริการใน 51 จังหวัดเองนั้น ยังคงมีการเตรียมติดตั้งโครงข่ายเพิ่มทั้งส่วนที่เป็นภายในอาคารและนอกอาคาร โดยเพิ่งจัดประมูลไปเมื่อ 14 ก.ค.ที่ผ่านมา ด้วยงบ 817 ล้านบาท สำหรับ 800 สถานีฐาน แต่ยังไม่ได้ตัดสินผู้ชนะ ขณะเดียวกัน กสท มีแนวทางที่จะอัพเกรดชุมสายซีดีเอ็มเอในอีก 51 จังหวัดเช่นกัน ยังไม่ได้สรุปงบประมาณ" นายสุชินกล่าว</p>
<p>ปัจจุบัน กสท มีฐานลูกค้าซีดีเอ็มเอกว่า 3.2 แสนเลขหมาย คาดว่าจะมีเพิ่มอีก 2 แสนเลขหมายภายใน 8 เดือนจากนี้ ส่วนรายได้จากซีดีเอ็มเอเมื่อเดือน พ.ค.ที่ผ่านมา มีประมาณ 86 ล้านบาท ซึ่งเพิ่มจากปลายปี 5%</p>
<p>ด้านความคืบหน้ากรณีการฟ้องร้องหัวเว่ยนั้น กสท อยู่ระหว่างรอผลจากการพิจารณาจากศาล</p>
<p>เขากล่าวว่า อุปสรรคของการขยายตลาดซีดีเอ็มเออีกส่วนหนึ่ง อยู่ที่ยังไม่มีข้อสรุปเรื่องค่าเชื่อมต่อโครงข่าย (ไอซี) ระหว่างผู้ให้บริการมือถือรายหลัก กับ กสท และฮัทช์ ที่ กสท เสนออัตรา 0.21 บาท ขณะที่เอกชนรายอื่นเสนอ 0.56 บาท</p></body>
</news>
