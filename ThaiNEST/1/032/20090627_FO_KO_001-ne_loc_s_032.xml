<teiHeader>
<fileDesc>
<titleStmt>
  <title>ทูตยูเอ็นเยือนพม่ารอบที่ 8ปูทาง"บัน คี มุน"มาเองต้นเดือนหน้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090627/18530/%e0%b8%97%e0%b8%b9%e0%b8%95%e0%b8%a2%e0%b8%b9%e0%b9%80%e0%b8%ad%e0%b9%87%e0%b8%99%e0%b9%80%e0%b8%a2%e0%b8%b7%e0%b8%ad%e0%b8%99%e0%b8%9e%e0%b8%a1%e0%b9%88%e0%b8%b2%e0%b8%a3%e0%b8%ad%e0%b8%9a%e0%b8%97%e0%b8%b5%e0%b9%888%e0%b8%9b%e0%b8%b9%e0%b8%97%e0%b8%b2%e0%b8%87%e0%b8%9a%e0%b8%b1%e0%b8%99%e0%b8%84%e0%b8%b5%e0%b8%a1%e0%b8%b8%e0%b8%99%e0%b8%a1%e0%b8%b2%e0%b9%80%e0%b8%ad%e0%b8%87%e0%b8%95%e0%b9%89%e0%b8%99%e0%b9%80%e0%b8%94%e0%b8%b7%e0%b8%ad%e0%b8%99%e0%b8%ab%e0%b8%99%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>ทูตยูเอ็นเยือน<placeName>พม่า</placeName>รอบที่ 8ปูทาง"บัน คี มุน"มาเองต้นเดือนหน้า</headline>
<lead><placeName>ย่างกุ้ง</placeName>- "กัมบารี" เดินทางถึง<placeName>พม่า</placeName>แล้วเพื่อสังเกตการณ์ก่อนที่เลขาฯ ยูเอ็นจะมาเยือนด้วยตัวเอง แต่คาดว่ามาครั้งนี้จะไม่ได้คุยกับซูจี</lead>
<neck></neck>
<body>นายอิบราฮิม กัมบารี ทูตพิเศษประจำพม่าขององค์การสหประชาชาติ (ยูเอ็น) เดินทางถึง<placeName>นครย่างกุ้ง</placeName> เมื่อวันศุกร์ (26 มิ.ย.) เพื่อเป็นการปูทางก่อนที่นายบัน คี มุน เลขาธิการยูเอ็น จะเดินทางเยือน<placeName>พม่า</placeName>อย่างเป็นทางการในช่วงต้นเดือนหน้า ขณะที่นายกัมบารีเองนั้นเดินทางเยือน<placeName>พม่า</placeName>ครั้งนี้เป็นครั้งที่ 8 แล้ว โดยจะใช้เวลาอยู่<placeName>พม่า</placeName>ทั้งสิ้น 2 วัน

 ในการเยือน<placeName>พม่า</placeName>ครั้งนี้นายกัมบารีจะพบปะกับผู้นำระดับสูงของ<placeName>พม่า</placeName> แต่ไม่มีแผนจะพบปะกับนางออง ซาน ซูจี ที่กำลังถูกดำเนินคดีในข้อหาละเมิดคำสั่งกักบริเวณ รวมไปถึงสมาชิกคนอื่นๆ ของพรรคสันนิบาติแห่งชาติเพื่อประชาธิปไตย (เอ็นแอลดี) ด้วย ด้านนายเนียน วิน โฆษกพรรคเอ็นแอลดี กล่าวว่ายินดีที่จะพบปะกับนายกัมบารีโดยเชื่อว่าการมาเยือนของทูตพิเศษยูเอ็นครั้งนี้จะช่วยผ่อนคลายสถานการณ์ทางการเมืองที่เป็นอยู่ปัจจุบันลงได้บ้าง

 ผู้เห็นเหตุการณ์เล่าว่า นายกัมบารีนั่งเครื่องบินโดยสารเดินทางถึง<placeName>ย่างกุ้ง</placeName> และมีรถของยูเอ็นรับไปโรงแรมโดยไม่ได้แสดงความเห็นใดๆ เกี่ยวกับการมาเยือนครั้งนี้ ขณะที่แหล่งข่าวเจ้าหน้าที่ยูเอ็นในนิวยอร์กเผยว่าทูตพิเศษของยูเอ็นจะนั่งเครื่องบินต่อไปยัง<placeName>กรุงเนปิดอว์</placeName> เมืองหลวงแห่งใหม่ของ<placeName>พม่า</placeName>ในวันเดียวกันนี้เพื่อพบปะพูดคุยกับคนในรัฐบาลก่อนจะบินกลับ<placeName>ย่างกุ้ง</placeName>ในวันเสาร์เพื่อพบปะกับเจ้าหน้าที่จากกระทรวงการต่างประเทศของ<placeName>พม่า</placeName> โดยหลังจากเดินทางกลับ<placeName>สหรัฐ</placeName>แล้ว นายกัมบารีจะบรรยายสรุปให้เลขาธิการยูเอ็นฟังถึงผลการเยือน<placeName>พม่า</placeName>เพื่อให้นายบันตัดสินใจว่าจะเยือน<placeName>พม่า</placeName>ในช่วงต้นเดือนหน้าตามกำหนดการที่วางเอาไว้หรือไม่

 ทั้งนี้ การเดินทางเยือน<placeName>พม่า</placeName>ของเลขาธิการยูเอ็นในช่วงนี้ถือเป็นเรื่องที่ต้องจับตามองเป็นพิเศษ เพราะอยู่ในช่วงที่<placeName>พม่า</placeName>กำลังดำเนินคดีนางซูจี เจ้าของรางวัลโนเบลสาขาสันติภาพอยู่พอดี แต่กลุ่มสอดส่องสิทธิมนุษยชน และรัฐบาลบางประเทศไม่ต้องการให้นายบัน คี มุนเดินทางเยือน<placeName>พม่า</placeName>ในช่วงนี้เพราะมองว่ารัฐบาลทหาร<placeName>พม่า</placeName>อาจนำเอาเรื่องนี้ไปหาประโยชน์ให้แก่ตัวเอง

 ด้านนายมิเชล มอนตาส โฆษกยูเอ็น กล่าวเมื่อสัปดาห์ที่แล้วว่านายบันยังไม่ได้ตัดสินใจว่าจะเยือน<placeName>พม่า</placeName> แต่เรื่องนี้มีความเป็นไปได้ ขณะที่นายบันเคยกล่าวว่าพร้อมจะเยือน<placeName>พม่า</placeName>เพราะการส่งเสริมประชาธิปไตยซึ่งรวมถึงการปล่อยตัวนางซูจี และนักโทษการเมืองคนอื่นๆ ถือเป็นเรื่องหนึ่งที่เขาให้ความสนใจเป็นอันดับต้นๆ และจะเป็นเรื่องต้นๆ ต่อไป
 "เมื่อเวลาเหมาะสม และสถานการณ์สุกงอม แบบที่ผมเคยบอกไปแล้วหลายครั้ง ผมพร้อมที่จะเยือนพม่า ผมกำลังทำงานในเรื่องนั้นอยู่ในตอนนี้" นายบันกล่าว</body>
</news>
