<teiHeader>
<fileDesc>
<titleStmt>
  <title>7ศพเซ่นจลาจลเลือกตั้งอิหร่าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090617/17311/7%e0%b8%a8%e0%b8%9e%e0%b9%80%e0%b8%8b%e0%b9%88%e0%b8%99%e0%b8%88%e0%b8%a5%e0%b8%b2%e0%b8%88%e0%b8%a5%e0%b9%80%e0%b8%a5%e0%b8%b7%e0%b8%ad%e0%b8%81%e0%b8%95%e0%b8%b1%e0%b9%89%e0%b8%87%e0%b8%ad%e0%b8%b4%e0%b8%ab%e0%b8%a3%e0%b9%88%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>7ศพเซ่นจลาจลเลือกตั้ง<placeName>อิหร่าน</placeName></headline>
<lead><placeName>เตหะราน</placeName>-ผู้ประท้วงเลือกตั้ง<placeName>อิหร่าน</placeName>ถูกยิงดับ 7 ศพ ด้านผู้เชี่ยวชาญกังขาทำไมผลนับคะแนนออกมาเร็วผิดปกติ</lead>
<neck></neck>
<body><p>สถานีวิทยุของทางการ<placeName>อิหร่าน</placeName>รายงานเมื่อวันอังคาร (16 มิ.ย.) ว่ามีผู้เสียชีวิตจากการประท้วงคัดค้านผลการเลือกตั้งประธานาธิบดี<placeName>อิหร่าน</placeName>ที่บานปลายกลายเป็นการจลาจลครั้งรุนแรงที่สุดในรอบ 10 ปีอย่างน้อย 7 คน บาดเจ็บอีกหลายคน โดยเหตุนองเลือดปะทุขึ้นในช่วงที่มีคนบุกเข้าจู่โจมป้อมทหารแห่งหนึ่งเพื่อปล้นอาวุธในช่วงท้ายของการเดินขบวนเมื่อวันจันทร์ และเกิดขึ้นในขณะที่ผู้ประท้วงกำลังมุ่งหน้ากลับบ้านอย่างสันติ</p>
<p> ด้านเอเอฟพีรายงานอ้างแหล่งข่าวเจ้าหน้าที่กระทรวงฉุกเฉินของ<placeName>อิหร่าน</placeName>ที่บอกว่ามีผู้เสียชีวิต 8 คน และบาดเจ็บอีกหลายคน ขณะที่นางพยาบาลประจำ<placeName>โรงพยาบาลราโซล อครัม</placeName>ใน<placeName>กรุงเตหะราน</placeName>เผยว่ามีคนได้รับบาดแผลจากกระสุน 28 คนถูกนำตัวมาเข้ารับการรักษาที่โรงพยาบาลในช่วงหัวค่ำ และ 8 คนในจำนวนนั้นเสียชีวิต</p>
<p> สื่อหลายสำนักรายงานว่า มีเสียงปืนดังขึ้นหลายนัดระหว่างที่กลุ่มผู้สนับสนุนนายมีร์ ฮุสเซน มูซาวี ซึ่งพ่ายการเลือกตั้งประธานาธิบดีให้แก่นายมาห์มูด อาหมัดดิเนจาดจำนวนหลายแสนคนเดินขบวนไปตามท้องถนน มุ่งหน้าสู่<placeName>จัตุรัสเสรีภาพ</placeName>ใน<placeName>กรุงเตหะราน</placeName>เมื่อวันจันทร์ โดยช่างภาพชาว<placeName>อิหร่าน</placeName>เปิดเผยกับสำนักข่าวเอเอฟพีว่าเหตุรุนแรงนี้เกิดขึ้นหน้ากองบัญชาการกลุ่มบาซิจ ซึ่งเป็นกลุ่มอาสาสมัครติดอาวุธที่ถูกจุดไฟเผา โดยผู้ตายถูกยิงเข้าที่ศีรษะ ขณะที่ภาพเหตุการณ์หลายภาพแสดงให้เห็นว่ากลุ่มชายฉกรรจ์ติดอาวุธ สวมหมวกกันน็อก และเสื้อผ้าพลเรือนพากันจ่อปืนเข้าใส่ฝูงชนมาจากหลังคากองบัญชาการของกลุ่มบาซิจ</p>
<p> นอกจากนี้ ยังมีผู้เห็นเหตุการณ์หลายคนกล่าวว่า การปะทะกันเกิดขึ้นในช่วงที่การเดินขบวนกำลังจะสิ้นสุด โดยกลุ่มชายฉกรรจ์ในชุดพลเรือนที่ดูแล้วไม่น่าจะใช้ตำรวจได้เริ่มกราดยิงเข้าใส่ประชาชน</p>
<p> ด้านประธานาธิบดีบารัก โอบามาแห่ง<placeName>สหรัฐ</placeName> กล่าวว่า มีความวิตกกังวลเป็นอย่างยิ่งเมื่อเห็นภาพความรุนแรงทางโทรทัศน์ พร้อมเรียกร้องให้<placeName>สาธารณรัฐอิสลาม</placeName>แห่งนี้เคารพกระบวนการประชาธิปไตยและเสรีในการแสดงความคิดเห็น โดยผู้นำ<placeName>สหรัฐ</placeName>กล่าวว่าตัวเองไม่รู้ว่าใครเป็นผู้ชนะการเลือกตั้งอย่างถูกต้อง แต่ชาว<placeName>อิหร่าน</placeName>มีสิทธิ์ที่จะแสดงความรู้สึกเกี่ยวกับการลงคะแนนของพวกเขา อย่างไรก็ดี โอบามากล่าวว่า<placeName>สหรัฐ</placeName>จะยังคงเดินหน้าเปิดการเจรจาโดยตรงกับรัฐบาล<placeName>อิหร่าน</placeName>ต่อไป</p>
<p> ทั้งนี้ ผู้เชี่ยวชาญด้านการเลือกตั้งพากันแสดงความกังขาว่าทำไมทางการ<placeName>อิหร่าน</placeName>ถึงนับคะแนนเสร็จสิ้นภายในเวลาเพียงแค่ไม่กี่ชั่วโมงแล้วก็ประกาศชัยชนะได้เลย ขณะที่คณะกรรมการการเลือกตั้งของ<placeName>อิหร่าน</placeName>กล่าวว่าเตรียมพร้อมที่จะนับคะแนนใหม่แล้วหากพบว่ามีเรื่องไม่ปกติเกิดขึ้น</p></body>
</news>
