<teiHeader>
<fileDesc>
<titleStmt>
  <title>พระเทพฯเสด็จประทานรางวัล 2 แพทย์มหิดลดีเด่นครู-บริการ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/01/news_29026918.php?news_id=29026918  </bibl>
</sourceDesc>
</fileDesc>
</teiHeader>
<news>
<headline>พระเทพฯเสด็จประทานรางวัล 2 แพทย์มหิดลดีเด่นครู-บริการ</headline>
<lead>พริกขี้หนูที่แน่ยังแพ้ฤทธิ์พริกกะเหรี่ยง ศัลยแพทย์มหาวิทยาลัยมหิดลจับมาสกัดสารสำคัญรักษาผู้ป่วยโรคกระเพาะ ประยุกต์ใช้รักษาโรคปวดคว้ารางวัลมหิดลประจำปี ร่วมกับทันตแพทย์อาสาช่วยลดอุบัติการณ์เด็กชนบทฟันผุ</lead>
<neck></neck>
<body><p>นพ. ปิยะสกล สกลสัตยาทร อธิการบดีมหาวิทยาลัยมหิดล แถลงรายชื่อผู้ได้รับรางวัลมหาวิทยาลัยมหิดลประจำปี 2551 ได้แก่ นพ.สุชาย สุนทราภา จากภาควิชาศัลยศาสตร์ คณะแพทยศาสตร์ศิริราชพยาบาล มหาวิทยาลัย ได้รับรางวัลมหาวิทยาลัยมหิดล ประเภทดีเด่นเฉพาะทางสาขาความเป็นครู และ ทพ.สุรินทร์ สูอำพัน จากภาควิชาสรีรวิทยาและชีวเคมี คณะทันตแพทย์ มหาวิทยาลัยมหิดล ได้รับรางวัลมหาวิทยาลัยมหิดล ประเภทดีเด่นเฉพาะทางสาขาบริการ</p>
<p>ผู้ได้รับรางวัลมหาวิทยาลัยมหิดลจะเข้ารับพระ ราชทานรางวัลในพิธีพระราชทานปริญญาบัตรของมหาวิทยาลัยโดยสมเด็จพระเทพรัตน ราชสุดาฯ ในวันที่ 6 กรกฎาคม 2552 ที่หอประชุมกองทัพเรือ</p>
<p>สำหรับ นพ.สุชาย เป็นศาสตราจารย์ที่มีผลงานดีเด่นด้านการสอนเป็นที่ยอมรับในวงการแพทย์ ตลอดจนมีงานวิจัยที่เป็นประโยชน์ต่อภาคสังคม จากการศึกษาสารสกัดแคปไซซินจากพริกกะเหรี่ยง เพื่อรักษาผู้ป่วยโรคกระเพาะปัสสาวะบีบตัวผิดปกติ นำไปสู่การรักษาโรคทางเดินปัสสาวะได้อย่างมีประสิทธิภาพ</p>
<p>"การรักษาอาการกระเพาะปัสสาวะบีบตัวไวเกินไป หรือปัสสาวะบ่อย ด้วยการใส่สารสกัดพริกที่มีความเผ็ดร้อนเข้าไปในกระเพาะปัสสาวะ เป็นวิธีหนึ่งที่สามารถรักษาอาการป่วยให้ดีขึ้น โดยใช้ต้นทุนต่ำ" เจ้าของรางวัลมหาวิทยาลัยมหิดล สาขาความเป็นครู กล่าว</p>
<p>ผลงานดังกล่าวได้รับการจดอนุสิทธิบัตร และตีพิมพ์เผยแพร่ผลงานวิจัยไปยังต่างประเทศ ตลอดจนพัฒนาเทคนิคการรักษาใหม่ๆ เช่นอาการปวดอุ้งเชิงกรานเรื้อรังโดยใช้สารสกัดจากพริก เป็นต้น</p>
<p>ด้าน ทพ.สุรินทร์ อุทิศตนเป็นทันตแพทย์อาสามานานกว่า 10 ปี โดยนอกจากออกให้บริการประชาชนในถิ่นทุรกันดาร ร่วมกับหน่วยแพทย์เคลื่อนที่ฯ แล้ว ยังได้วิจัยเทคนิคใหม่ในการรักษาโรคฟันผุในเด็ก ให้มีความรุนแรงลดลง และสามารถกลับมาใช้ฟันเพื่อบดเคี้ยวอาหารได้ตามปกติ</p>
<p>นอกจากนี้ มหาวิทยาลัยมหิดลยังได้ประกาศผลงานวิทยานิพนธ์พื้นฐานโดดเด่น 2 เรื่อง ได้แก่ การศึกษาชีวภาพความพร้อมของการดูดซึมและนำไปใช้ และผลการยับยั้งการอักเสบและภาวะดื้อต่ออินซูลินของสารแซนโธนจากมังคุดใน เซลล์ไขมันมนุษย์ ผลงานของนายเอกราช บำรุงพืชน์ และวิทยานิพนธ์เรื่องการยับยั้งการผลิตคอลลาเจนในเซลล์สร้างเส้นใยจากแผล คีลอยด์โดยใช้การแทรกแซงอาร์เอ็นเอ ผลงานของ นส.พันธกานต์ ทิศอุ่น</p></body>
</news>
