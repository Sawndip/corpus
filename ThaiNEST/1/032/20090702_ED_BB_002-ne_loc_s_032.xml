<teiHeader>
<fileDesc>
<titleStmt>
  <title>กทช.ร่วมกรมสอบสวนฯ ตั้งศูนย์เตือนภัยเน็ต  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 05:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090702/56593/%e0%b8%81%e0%b8%97%e0%b8%8a.%e0%b8%a3%e0%b9%88%e0%b8%a7%e0%b8%a1%e0%b8%81%e0%b8%a3%e0%b8%a1%e0%b8%aa%e0%b8%ad%e0%b8%9a%e0%b8%aa%e0%b8%a7%e0%b8%99%e0%b8%af-%e0%b8%95%e0%b8%b1%e0%b9%89%e0%b8%87%e0%b8%a8%e0%b8%b9%e0%b8%99%e0%b8%a2%e0%b9%8c%e0%b9%80%e0%b8%95%e0%b8%b7%e0%b8%ad%e0%b8%99%e0%b8%a0%e0%b8%b1%e0%b8%a2%e0%b9%80%e0%b8%99%e0%b9%87%e0%b8%95.html  </bibl>
</sourceDesc>
</fileDesc>
</teiHeader>
<news>
<headline>กทช.ร่วมกรมสอบสวนฯ ตั้งศูนย์เตือนภัยเน็ต</headline>
<lead>ทช.ร่วมกรมสอบสวนฯ ตั้งศูนย์เตือนภัยเน็ต ใช้งบประมาณ 190 ล้านบาท</lead>
<neck></neck>
<body><p>นายฐากร ตัณฑสิทธิ์ รองเลขาธิการ คณะกรรมการกิจการโทรคมนาคมแห่งชาติ (กทช.) กล่าวหลังการประชุมบอร์ดวานนี้ (1 ก.ค.) ว่า ที่ประชุมมีมติอนุมัติในหลักการโครงการความร่วมมือ จัดตั้งศูนย์รวบรวมและวิเคราะห์ข้อมูลเครือข่ายอินเทอร์เน็ตที่เป็นภัยต่อ ความมั่นคงของชาติ ซึ่งกรมสอบสวนคดีพิเศษ (ดีเอสไอ) กระทรวงยุติธรรม เสนอเข้ามา</p>
<p>ด้านงบประมาณการจัดตั้งศูนย์ ดีเอสไอ เสนอให้ใช้งบประมาณของ กทช. 190 ล้านบาท ซึ่ง กทช. เพียงแต่อนุมัติในหลักการก่อน และจะตั้งคณะกรรมการร่วมขึ้นภายใน 2 สัปดาห์ เพื่อพิจารณาถึงความจำเป็น และแนวทางจัดตั้งศูนย์ดังกล่าวอีกครั้ง ว่าจะใช้งบประมาณจากที่ใดบ้าง และจะใช้งบมากน้อยเพียงใด ทั้งนี้ เรื่องดังกล่าว กทช. จะเร่งรีบศึกษาและพิจารณา เพราะว่าต้องดำเนินการให้ทันเสนองบประมาณปี 2553</p>
<p>“ขณะนี้ต้องยอมรับว่าปัญหาจากเครือข่ายอินเทอร์เน็ตมีมาก ไม่สามารถป้องกันได้ทัน และที่แก้ปัญหาก็เป็นการแก้ที่ปลายเหตุ ดังนั้น กทช. จึงเข้ามาร่วมดำเนินการเรื่องนี้ด้วย เพราะเป็นเรื่องที่เกี่ยวกับความมั่นคงของชาติ เช่น การพนัน, ยาเสพติด, หมิ่นพระบรม ฯลฯ ซึ่งหากจำเป็นจริงๆ จำนวนเงินอาจจะมากกว่าหรือน้อยกว่า 190 ล้านบาทก็ได้ ” นายฐากร กล่าว</p>
<p>นอกจากนี้ กทช. ได้สั่งการให้สำนักงาน กทช. ศึกษาเพื่อจัดทำร่างหลักเกณฑ์โทรศัพท์มือถือระบบเติมเงิน (พรีเพด) เพราะมีโทรศัพท์ระบบเติมเงินจำนวนมาก ที่จำนวนวันหมดแต่จำนวนเงินยังเหลืออยู่ ต้องมีการศึกษาว่ามีเงินในระบบทั้งหมดเท่าไร และมีเงินค้างหลังจากวันหมดอายุเท่าไร เพื่อจะได้นำเงินนั้นมาใช้ประโยชน์เพื่อสังคม โดยอาจนำเข้ากองทุนยูเอสโอ แต่ต้องศึกษาถึงแนวทางก่อน</p>
<p>อย่างไรก็ตาม ประเด็นนี้ยังต้องศึกษาความเป็นไปได้อีก เพราะมีส่วนเกี่ยวข้องกับการเลื่อนวันหมดอายุของระบบเติมเงิน รวมทั้งต้องดูว่าผู้ประกอบการจะมีแนวทางเสนอแนะอย่างไร</p></body>
</news>
