<teiHeader>
<fileDesc>
<titleStmt>
  <title>หนุ่มยุ่นทวงแชมป์กินฮอตด็อกไม่สำเร็จ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090706/19489/%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%a2%e0%b8%b8%e0%b9%88%e0%b8%99%e0%b8%97%e0%b8%a7%e0%b8%87%e0%b9%81%e0%b8%8a%e0%b8%a1%e0%b8%9b%e0%b9%8c%e0%b8%81%e0%b8%b4%e0%b8%99%e0%b8%ae%e0%b8%ad%e0%b8%95%e0%b8%94%e0%b9%87%e0%b8%ad%e0%b8%81%e0%b9%84%e0%b8%a1%e0%b9%88%e0%b8%aa%e0%b8%b3%e0%b9%80%e0%b8%a3%e0%b9%87%e0%b8%88.html  </bibl>
</sourceDesc>
</fileDesc>
</teiHeader>
<news>
<headline>หนุ่มยุ่นทวงแชมป์กินฮอตด็อกไม่สำเร็จ</headline>
<lead><placeName>นิวยอร์ก</placeName>-หนุ่มอเมริกันคว้าแชมป์กินฮอตด็อกเป็นสมัยที่ 3 ส่วนหนุ่ม<placeName>ญี่ปุ่น</placeName>ยังทวงแชมป์คืนไม่ได้</lead>
<neck></neck>
<body><p>นายโจอี เชสนัท หนุ่มอเมริกันวัย 25 ปี สามารถป้องกันแชมป์กินฮอตด็อกได้ติดต่อกันเป็นสมัยที่ 3 ในการแข่งขันเนธาน'สเฟมัส ฟอร์ธ ออฟ จูไล อินเตอร์เนชั่นแนล ฮอตด็อก อิทติ้ง คอนเทสต์ ที่จัดขึ้นเป็นประจำทุกปีในวันชาติ<placeName>สหรัฐ</placeName> ซึ่งตรงกับวันที่ 4 กรกฎาคม ที่<placeName>ร้านเนธานส์</placeName>บน<placeName>เกาะโคนี ไอแลนด์</placeName> <placeName>รัฐนิวยอร์ก</placeName> <placeName>ประเทศสหรัฐ</placeName> ซึ่งนายเชสนัทจาก<placeName>เมืองซานเฮเซ</placeName> <placeName>รัฐแคลิฟอร์เนีย</placeName> สามารถกินฮอตด็อกได้ 68 อัน เอาชนะนายทาเครุ โคบายาชิ แชมป์ 3 สมัยจาก<placeName>เมืองนางาโน</placeName> <placeName>ประเทศญี่ปุ่น</placeName> ไปได้ไม่ยากเย็น</p>
<p>รายงานข่าวระบุว่า มีฝูงชนไปเฝ้ารอชมกันเป็นจำนวนมาก โดยเฉพาะสีสันตอนที่ผู้เข้าแข่งขันแนะนำตัว นายโคบายาชิ อดีตแชมป์ 6 สมัย ชาว<placeName>ญี่ปุ่น</placeName> สวมเสื้อยืดมีลายเซ็นของทีมนักกีฬาโอลิมปิกของ<placeName>ญี่ปุ่น</placeName>ด้วย ซึ่งตอนแรกนายโคบายาชิเป็นผู้นำเล็กน้อยตอนที่กินเข้าไปได้ถึง 8 อัน ในช่วงนาทีแรกของการแข่งขัน แต่นายเชสนัทพลิกเป็นผู้นำในนาทีที่ 2 ก่อนที่หนุ่มอเมริกันจะทำได้ดีกว่าและเป็นผู้นำตลอดจนสิ้นสุดการแข่งขัน ซึ่งนายโคบายาชิกินได้เพียง 64 อันครึ่งเท่านั้น</p>
<p>การแข่งขันครั้งนี้แตกต่างจากเมื่อปี 2548 ที่ครั้งนั้นนายโคบายาชิเอาชนะนายเชสนัทอย่างขาดลอยด้วยการเขมือบฮอตด็อกไป 49 อัน ส่วนนายเชสนัททำได้ 32 อัน ส่วนปีที่แล้วก็เป็นการแข่งอย่างสูสีที่ต่างฝ่ายต่างก็กินได้คนละ 59 อัน และต้องตัดเชือกกันอีกคนละ 5 อัน จนกระทั่งนายเชสนัทสามารถเอาชนะไปได้ในที่สุด</p>
<p>จำนวนของฮอตด็อกที่ผู้แข่งขันกินเข้าไปในปีนี้ยังแสดงให้เห็นด้วยว่าเพิ่มขึ้นจากเดิมมาก นับตั้งแต่มีการแข่งขันครั้งแรกเมื่อปี 2459 ที่สมัยนั้นแค่กินได้ 13 อันก็ชนะขาดแล้ว ขณะที่นายเชสนัทกล่าวว่า มีแผนฉลองชัยชนะมื้อค่ำด้วยการหันไปหาอาหารเบาๆ ประเภทสลัด</p></body>
</news>
