<teiHeader>
<fileDesc>
<titleStmt>
  <title>เชลล์ชดเชยผู้ประท้วงไนจีเรีย$ 15.5 ล.  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-09 21:32:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000065048  </bibl>
</sourceDesc>
</fileDesc>
</teiHeader>
<news>
<headline>เชลล์ชดเชยผู้ประท้วง<placeName>ไนจีเรีย</placeName>$ 15.5 ล.</headline>
<lead>รอยัล ดัตช์ เชลล์ กลุ่มบริษัทน้ำมันยักษ์ใหญ๋สัญชาติ<placeName>อังกฤษ</placeName>-<placeName>เนเธอร์แลนด์</placeName> แถลงในวันจันทร์ (8) ว่า จะจ่ายเงินชดเชยค่าเสียหายจำนวน 15.5 ล้านดอลลาร์ ให้แก่เหยื่อผู้เคราะห์ร้ายที่ถูกรัฐบาล<placeName>ไนจีเรีย</placeName>ในอดีตสังหารและทำทารุณกรรมต่างๆ เพื่อยุติคดีฟ้องร้องที่เชลล์ถูกกล่าวหาว่ามีส่วนเกี่ยวข้องกับการละเมิดสิทธิมนุษยชนดังกล่าว</lead>
<neck></neck>
<body><p>“ในวันนี้ฝ่ายโจทก์และจำเลยสามารถตกลงกันได้ในคดีละเมิดสิทธิมนุษยชนที่บริษัทรอยัล ดัตช์ ปิโตรเลียม ถูกฟ้อง และเรารู้สึกพอใจที่ฝ่ายโจทก์จะได้รับเงินชดเชยค่าเสียหายสูงมาก” ทนายของฝ่ายโจทก์ระบุ</p>
<p>การตกลงกันของทั้งสองฝ่ายคราวนี้ เป็นการยุติกรณีขัดแย้งที่ยืดเยื้อมาเป็นเวลานานกว่าทศวรรษ หลังจากที่ญาติๆ ของเคน ซาโร-วิวา นักเขียนชาว<placeName>ไนจีเรีย</placeName> และนักเคลื่อนไหวด้านสิ่งแวดล้อมอีกหลายคน ฟ้องร้องว่าเชลล์เกี่ยวข้องกับการที่ศาลทหาร<placeName>ไนจีเรีย</placeName>ตัดสินประหารชีวิตซาโร-วิวากับพรรคพวก ซึ่งเป็นแกนนำการประท้วงอย่างสันติวิธีต่อการทำลายสิ่งแวดล้อมและการละเมิดสิทธิมนุษยชนของชาวโอโกนีในบริเวณ<placeName>สามเหลี่ยมปากแม่น้ำไนเจอร์</placeName></p>
<p>ทว่า กลุ่มทนายด้านสิทธิมนุษยชนได้ไกล่เกลี่ยให้ทั้งสองฝ่ายทำข้อตกลงเพื่อยุติความขัดแย้ง โดยที่เชลล์และบริษัทน้ำมันอื่นๆ ต้องมีส่วนรับผิดชอบต่อการที่รัฐบาลใช้มาตรการรุนแรงปราบปรามผู้ประท้วงด้วย</p>
<p>ฝ่ายเชลล์ปฏิเสธข้อกล่าวหาทั้งหมด แต่ก็ยอมจ่ายเงินชดเชยดังกล่าว ซึ่งจะช่วยให้เชลล์ไม่ต้องเข้าสู่กระบวนการไต่สวนคดี ซึ่งอาจมีการเปิดเผยเรื่องราวที่ทำให้บริษัทต้องขายหน้ามากขึ้น</p>
<p>“เชลล์ขอยืนยันว่าข้อกล่าวหาทั้งหมดเป็นเท็จ” มัลคอล์ม บรินเด็ด กรรมการบริหารดูแลการสำรวจและผลิต ระบุในคำแถลง “อย่างไรก็ตาม แม้ว่าเชลล์ไม่เคยมีส่วนเกี่ยวข้องกับเหตุการณ์รุนแรงที่เกิดขึ้น แต่เรายอมรับว่าฝ่ายโจทก์ได้รับความเดือดร้อน”</p>
<p>นอกจากนั้น เชลล์ยังได้เน้นย้ำถึงสิ่งที่เรียกว่าเป็น “ท่าทีในเชิงมนุษยธรรม” ที่จะช่วยเหลือชาวโอโกนีด้วยว่า “ในขณะที่เราเตรียมการขึ้นศาลเพื่อรักษาชื่อเสียงของเรา แต่เราเชื่อว่าหนทางที่ถูกต้องต่อไปก็คือการให้ความสำคัญกับอนาคตของชาวโอโกนีด้วย”</p>
<p>“เราเชื่อว่าการตกลงจ่ายชดเชยค่าเสียหายจะช่วยให้เกิดกระบวนการปรองดองและสันติภาพในแผ่นดินของชาวโอโกนี ซึ่งเราถือเป็นประเด็นสำคัญอันดับแรก” บรินเด็ดกล่าว</p>
<p>เงินค่าเสียหายส่วนหนึ่งจะมอบให้แก่ผู้ฟ้องร้อง ส่วนที่เหลือจะนำเข้ากองทุนเพื่อช่วยเหลือชาวโอโกนี และเป็นค่าใช้จ่ายในการฟ้องร้องคดี</p>
<p>ผู้ฟ้องร้องชาว<placeName>ไนจีเรีย</placeName> ซึ่งมีนักกฎหมายด้านสิทธิมนุษยชนเป็นตัวแทน ได้นำรัฐบัญญัติ “Alien Tort Claims Act” ซึ่งเป็นกฎหมายของ<placeName>สหรัฐฯ</placeName> ที่ออกตั้งแต่ปี 1789 มาใช้ในการเอาผิดกับบริษัทข้ามชาติในประเทศต่างๆ</p>
<p>ทั้งนี้ คดีของเชลล์มีกำหนดเข้าสู่กระบวนการไต่สวนเมื่อวันที่ 27 พฤษภาคม แต่ได้มีการเลื่อนกำหนดออกไป โดยเชลล์ประกาศยอมจ่ายค่าเสียหายในวันจันทร์</p>
<p>มาร์โก ไซมอนส์ หนึ่งในทนายความฝ่ายโจทก์บอกว่า ข้อตกลงดังกล่าวถือเป็น “หลักหมายที่สำคัญมากทีเดียว” สำหรับงานด้านกฎหมายสิทธิมนุษยชน และแม้ว่าเงิน 15.5 ล้านดอลลาร์จะเป็นเงินเล็กน้อยเมื่อเทียบกับงบประมาณรวมของเชลล์ แต่ก็เป็นจำนวนสูงมากพอที่จะทำให้บริษัทอื่นๆ ที่เข้าไปพัวพันกับรัฐบาลที่ใช้ความรุนแรงกับผู้ประท้วงจะต้องนำไปคิด</p>
<p>“เชลล์คงจะคิดแล้วว่า ทุกครั้งที่มีใครได้รับบาดเจ็บจากฝีมือของทหารในพื้นที่โครงการใดโครงการหนึ่งที่บริษัทเข้าไปสนับสนุนหรือช่วยเหลือ ผู้บาดเจ็บแต่ละคนจะได้รับเงินชดเชยค่าเสียหาย 1 ล้านดอลลาร์” ไซมอนส์กล่าว</p>
<p>อนึ่ง คดีดังกล่าวยังช่วยปลุกให้พวกบริษัทข้ามชาติทั้งหลายรับรู้ว่าตนจะต้องร่วมรับผิดต่อการละเมิดกฎหมายระหว่างประเทศด้วย ไม่ว่าคดีจะเกิดขึ้นที่ใดใน<placeName>โลก</placeName>ก็ตาม</p></body>
</news>
