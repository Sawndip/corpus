<teiHeader>
<fileDesc>
<titleStmt>
  <title>กสท ลุ้นกฤษฎีกาสรุปฮัทช์ เล็งซื้อ6พันล้านสานธุรกิจมือถือ  </title>
  <author>เรวดี ตั้งสกุล  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 01:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090717/60569/%e0%b8%81%e0%b8%aa%e0%b8%97-%e0%b8%a5%e0%b8%b8%e0%b9%89%e0%b8%99%e0%b8%81%e0%b8%a4%e0%b8%a9%e0%b8%8e%e0%b8%b5%e0%b8%81%e0%b8%b2%e0%b8%aa%e0%b8%a3%e0%b8%b8%e0%b8%9b%e0%b8%ae%e0%b8%b1%e0%b8%97%e0%b8%8a%e0%b9%8c-%e0%b9%80%e0%b8%a5%e0%b9%87%e0%b8%87%e0%b8%8b%e0%b8%b7%e0%b9%89%e0%b8%ad6%e0%b8%9e%e0%b8%b1%e0%b8%99%e0%b8%a5%e0%b9%89%e0%b8%b2%e0%b8%99%e0%b8%aa%e0%b8%b2%e0%b8%99%e0%b8%98%e0%b8%b8%e0%b8%a3%e0%b8%81%e0%b8%b4%e0%b8%88%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>กสท ลุ้นกฤษฎีกาสรุปฮัทช์ เล็งซื้อ6พันล้านสานธุรกิจมือถือ</headline>
<lead>กสท ลุ้นความฝันซื้อฮัทช์ หวังสานการตลาดได้ทั่วประเทศ รอผลกฤษฎีกาตีความ ก่อนเจรจาต่อ คาดใช้งบไม่น้อยกว่า 6 พันล้านบาท</lead>
<neck></neck>
<body><p>นายสุชิน พึ่งวรอาสน์ รักษาการกรรมการผู้จัดการใหญ่ บมจ.กสท โทรคมนาคม กล่าวว่า ที่ประชุมบอร์ดวันที่ 15 ก.ค.ที่ผ่านมา ยังคงยืนยันแนวทางที่จะซื้อกิจการ บริษัท ฮัทชิสัน ซีเอที ไวร์เลส มัลติมีเดีย จำกัด (ฮัทช์) ตามแนวทางบอร์ดชุดที่ผ่านมา โดยคาดว่าต้องใช้งบประมาณจัดซื้อไม่ต่ำกว่า 6 พันล้านบาท</p>
<p>อย่างไรก็ตาม ระหว่างนี้ยังไม่มีการเจรจากับฮัทช์เพิ่มเติม โดยอยู่ระหว่างรอผลตีความของคณะกรรมการกฤษฎีกาว่าจะผิด พ.ร.บ.ร่วมทุนหรือไม่อย่างไร ซึ่ง กสท เองก็จะจัดจ้างที่ปรึกษามาพิจารณารายละเอียดของการซื้อกิจการด้วย</p>
<p>สาเหตุที่ กสท ยังให้ความสำคัญกับการซื้อกิจการฮัทช์ เพราะต้องการความคล่องตัวในการบริหารกิจการซีดีเอ็มเอ ให้ได้ครบทุกจังหวัด ปัจจุบันฮัทช์ มีลูกค้าประมาณ 1.2 ล้านราย</p>
<p>"การให้บริการซีดีเอ็มเอของ กสท ยังติดอยู่ที่การซื้อฮัทช์ ทำให้ยังทำตลาดไม่เต็มรูปแบบ แต่ในแง่การลงทุนส่วนของ กสท เพื่อบริการใน 51 จังหวัดเองนั้น ยังคงมีการเตรียมติดตั้งโครงข่ายเพิ่มทั้งส่วนที่เป็นภายในอาคารและนอกอาคาร โดยเพิ่งจัดประมูลไปเมื่อ 14 ก.ค.ที่ผ่านมา ด้วยงบ 817 ล้านบาท สำหรับ 800 สถานีฐาน แต่ยังไม่ได้ตัดสินผู้ชนะ ขณะเดียวกัน กสท มีแนวทางที่จะอัพเกรดชุมสายซีดีเอ็มเอในอีก 51 จังหวัดเช่นกัน ยังไม่ได้สรุปงบประมาณ" นายสุชินกล่าว</p>
<p>ปัจจุบัน กสท มีฐานลูกค้าซีดีเอ็มเอกว่า 3.2 แสนเลขหมาย คาดว่าจะมีเพิ่มอีก 2 แสนเลขหมายภายใน 8 เดือนจากนี้ ส่วนรายได้จากซีดีเอ็มเอเมื่อเดือน พ.ค.ที่ผ่านมา มีประมาณ 86 ล้านบาท ซึ่งเพิ่มจากปลายปี 5%</p>
<p>ด้านความคืบหน้ากรณีการฟ้องร้องหัวเว่ยนั้น กสท อยู่ระหว่างรอผลจากการพิจารณาจากศาล เขา กล่าวว่า อุปสรรคของการขยายตลาดซีดีเอ็มเออีกส่วนหนึ่ง อยู่ที่ยังไม่มีข้อสรุปเรื่องค่าเชื่อมต่อโครงข่าย (ไอซี)ระหว่างผู้ให้บริการมือถือรายหลัก กับ กสท และฮัทช์ ที่ กสท เสนออัตรา 0.21 บาท ขณะที่เอกชนรายอื่นเสนอ 0.56 บาท</p></body>
</news>
