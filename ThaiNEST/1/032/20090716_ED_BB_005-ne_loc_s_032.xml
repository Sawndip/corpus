<teiHeader>
<fileDesc>
<titleStmt>
  <title>ไอซีทีหนุนนักวิจัยสร้างไทยเข้มแข็ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/16/news_29113967.php?news_id=29113967  </bibl>
</sourceDesc>
</fileDesc>
</teiHeader>
<news>
<headline>ไอซีทีหนุนนักวิจัยสร้าง<placeName>ไทย</placeName>เข้มแข็ง</headline>
<lead>ไอซีที ผนึก มก. จัดประกวดแผนงานวิจัย "ไอซีทีสร้างไทยเข้มแข็ง" หวังต่อยอดสู่ธุรกิจ ดึงส่วนแบ่งตลาดกว่า 5 หมื่นล้านบาท</lead>
<neck></neck>
<body><p>นายนิมิตร ดำรงรัตน์ ที่ปรึกษารัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) กล่าวว่า ปีนี้กระทรวงไอซีทีจัดงบประมาณสนับสนุนงานวิจัย 7 ล้านบาท และคาดว่าปีงบประมาณ 2553 จะได้งบสนับสนุนต่อเนื่องอีก 8 ล้านบาท</p>
<p>ปีนี้ได้ร่วมมือกับ<placeName>มหาวิทยาลัยเกษตรศาสตร์</placeName> (มก.) จัดประกวดแผนงานวิจัยเรื่อง “ไอซีทีสร้างไทยเข้มแข็ง” เพื่อมุ่งหวังให้งานวิจัยนำไปสู่การทำธุรกิจได้อย่างแท้จริง เนื่องจากที่ผ่านมาส่วนใหญ่งานวิจัยจะไม่สอดคล้องกับทิศทางอุตสาหกรรมไอซีที</p>
<p>นายยืน ภู่วรวรรณ รองอธิการบดีฝ่ายเทคโนโลยีสารสนเทศ มก. กล่าวว่า โครงการวิจัยที่เข้าข่ายได้รับทุนจะต้องมีการวิจัย สร้างนวัตกรรมด้านโทรคมนาคม แอพพลิเคชั่นที่ใช้บนมือถือ ฮาร์ดแวร์ ซอฟต์แวร์ แอนิเมชั่น ซึ่งต้องได้รับการพัฒนาเป็นผลิตภัณฑ์ต้นแบบ หรือสามารถสาธิตการนำไปใช้งานจริงได้ หากนักวิจัยต้องการทำธุรกิจต่อยอดจากงานของตัวเอง มก. จะจัดอบรมหลักสูตร ”เตรียมความพร้อมสู่การเป็นผู้ประกอบการใหม่” ให้ความรู้เพื่อเขียนแผนธุรกิจได้ด้วย</p>
<p>ทั้งนี้ ผู้สนใจเข้าแข่งขันต้องศึกษาอยู่ระดับอุดมศึกษาขึ้นไป ส่งแผนงานได้ที่ภาควิชาการตลาด คณะบริหารธุรกิจ มก. ได้ถึงวันที่ 31 ส.ค.นี้ โดยจะมีคณะกรรมการภายนอกร่วมตัดสิน ทีมที่ผ่านรอบแรกจะได้รับทุนการศึกษาทีมละ 3,000 บาท ส่วนงานวิจัยที่เข้ารอบรองชนะเลิศจะได้รับเงินทุนเพิ่มอีกทีมละ 5,000 บาท รางวัลชนะเลิศได้ทุน 1 แสนบาท รองชนะเลิศ 5 หมื่นบาท รางวัลชมเชย 5 รางวัล รางวัลละ 5,000 บาท รวมถึงรางวัลพิเศษ วิจัย นวัตกรรมยอดเยี่ยม ได้ทุน 1 หมื่นบาท</p>
<p>จุดมุ่งหมายของการส่งเสริมทุนวิจัยนี้ เพื่อให้นักวิจัย<placeName>ไทย</placeName>สามารถสร้างงาน มีส่วนแบ่งตลาดในอุตสาหกรรมนี้ โดยเฉพาะคอนเทนท์ที่มีมูลค่าไม่น้อยกว่า 5 หมื่นล้านบาท ส่วนภาพรวมคาดว่าจะมีมูลค่าหลักแสนล้านบาท</p>
<p>แหล่งข่าวจากไอซีที กล่าวว่า งบประมาณปี 2553 ของกระทรวงยังไม่นิ่ง เนื่องจากคาดว่าจะมีการใช้จ่ายด้านอีกอฟเวิร์นเมนท์ไม่น้อยกว่า 9 พันล้านบาท</p></body>
</news>
