<teiHeader>
<fileDesc>
<titleStmt>
  <title>รถไฟใต้ดินชนกันวินาศที่'วอชิงตัน' ตาย9เจ็บ76เร่งค้นผู้ที่อาจติดในซาก  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 20:06:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071055  </bibl>
</sourceDesc>
</fileDesc>
</teiHeader>
<news>
<headline>รถไฟใต้ดินชนกันวินาศที่'<placeName>วอชิงตัน</placeName>' ตาย9เจ็บ76เร่งค้นผู้ที่อาจติดในซาก</headline>
<lead>หน่วยกู้ภัยเร่งค้นหาทั่วซากความเสียหายจนถึงเวลาค่ำคืน หลังเกิดเหตุรถไฟใต้ดิน 2 ขบวนชนกันที่<placeName>กรุงวอชิงตัน</placeName>ของ<placeName>สหรัฐฯ</placeName> ในชั่วโมงเร่งด่วนช่วงค่ำของวันจันทร์ที่ผ่านมา(22) ส่งผลให้มีผู้เสียชีวิตอย่างน้อย 9 คน และบาดเจ็บอีก 76 ราย</lead>
<neck></neck>
<body><p>เจ้าหน้าที่กู้ภัยใช้ใบมีดขนาดใหญ่ตัดผ่าซากหักพังเสียหาย เพื่อค้นหาผู้ที่ยังติดค้างเพิ่มเติม ภายหลังจากรถไฟใต้ดินขบวนหนึ่งพุ่งชนม้าเหล็กอีกขบวนที่จอดรออยู่ ส่งผลให้ตู้ท้ายๆ ของรถไฟใต้ดินขบวนที่จอดอยู่ เหินขึ้นไปเกยบนรถไฟขบวนที่พุ่งชนเข้ามา ส่วนผู้โดยสารต่างกระเด็นกระดอนกลางอากาศ</p>
<p> เอเดรียน เฟนตี นายกเทศมนตรี<placeName>นครวอชิงตัน</placeName>กล่าวเมื่อคืนวันจันทร์ว่า มีผู้เสียชีวิตแล้ว 6 รายในอุบัติเหตุครั้งนี้ แต่เตือนด้วยว่า ยอดผู้เสียชีวิตอาจมากกว่านี้จากเหตุการณ์ที่เขาเรียกว่าเป็น "เหตุนองเลือดครั้งใหญ่ที่สุดในประวัติศาสตร์ของระบบคมนาคมรถไฟใต้ดินของเรา" ขณะที่สื่อท้องถิ่นรายงานในเวลาต่อมาว่าพบผู้เสียชีวิต 9 คน</p>
<p> เฟนตีบอกว่า รถไฟใต้ดินขบวนที่แล่นเข้ามา อาจจะวิ่งมาด้วยความเร็วสูงมาก ขณะพุ่งชนม้าเหล็กอีกขบวนที่จอดรออยู่</p>
<p> ส่วนท้ายขบวนของรถไฟคันที่จอดอยู่ข้างหน้าอยู่ถูกอัดจนยู่เหมือนกับหีบเพลง ก่อนจะเหินขึ้นไปเกยอยู่บนรถไฟขบวนที่พุ่งเข้ามา เหตุเกิดตรงบริเวณที่เป็นช่วงเดินรถบนพื้นดินของเส้นทางรถไฟสายสีแดงเส้นนี้</p>
<p> "รถไฟขบวนดังกล่าวคงวิ่งด้วยความเร็วในระดับที่ทำให้รถไฟอีกขบวนถูกบีบอัดจนลดขนาดลงเหลือ 1 ใน 4 ของขนาดจริง" เฟนตีบอกกับซีเอ็นเอ็น ส่อนัยว่า ยอดผู้เสียชีวิตอาจเพิ่มกว่านี้</p>
<p> "เราต้องเข้าไปในส่วนท้ายขบวนของรถไฟคันที่ถูกชน และค้นหาร่างผู้เสียชีวิตที่อาจติดค้างอยู่"</p>
<p> เหตุม้าเหล็กชนกันอย่างวินาศสันตะโรครั้งนี้ เกิดขึ้นเมื่อเวลา 17.02 นาฬิกา ตามเวลาท้องถิ่น (ราว 04.02 น.ตามเวลา<placeName>เมืองไทย</placeName>) บริเวณใกล้กับ<placeName>สถานีรถไฟใต้ดินฟอร์ต ทอตเทน</placeName> ทั้งนี้ตามคำแถลงของจอห์น คาโต ผู้อำนวยการใหญ่องค์การขนส่งมวลชน<placeName>มหานครวอชิงตัน</placeName> (ดับเบิลยูเอ็มเอทีเอ)</p>
<p> ทีมกู้ภัยต้องใช้เปลพยาบาลลำเลียงผู้บาดเจ็บออกมาวางบนรางรถไฟ ส่วนผู้โดยสารหลายสิบรายที่อยู่ในอาการตกใจ ถูกนำตัวออกมาจากรถไฟอย่างปลอดภัย โดยออกมายืนอยู่ข้าง ๆ ทางรถไฟใกล้ ๆ กับจุเเกิดเหตุ</p>
<p> เจ้าหน้าที่กู้ภัยยังลำเลียงผู้รอดชีวิตจำนวนมากออกมาจากตู้โดยสารรถไฟตู้อื่น ๆ โดยบางรายต้องเดินกะโผลกกะเผลกออกมา และได้รับบาดเจ็บอย่างชัดเจน</p>
<p> สำหรับอับรา เจฟเฟอร์ส ผู้โดยสารรายหนึ่งแล้ว เหตุพุ่งชนครั้งนี้เป็นเป็นการต้อนรับอย่างสยดสยองสู่เมืองหลวงของสหรัฐฯ ที่ซึ่งเธอมุ่งหน้าจากบ้านเพื่อมาทำงานในวันจันทร์เป็นวันแรก(22)</p>
<p> "ฉันอยู่บนรถไฟขบวนที่ถูกชน ตอนแรกฉันคิดว่าเกิดระเบิดขึ้น" เจฟเฟอร์สวัย 25 ปี บอกกับเอเอฟพี "ฉันคิดว่าเหมือนกับเหตุระเบิดรถไฟในลอนดอน มีแต่ควันและฝุ่นคลุ้งเต็มไปหมด"</p>
<p> ด้านเดนนิส รูบิน หัวหน้าหน่วยดับเพลิงเผยว่า เจ้าหน้าที่จะทำงานตลอดทั้งคืนเพื่อให้แน่ใจว่า ไม่มีใครติดค้างอยู่ในซากรถไฟ</p>
<p> หนึ่งในจำนวนผู้เสียชีวิต คือ พนักงานขับรถไฟหญิงของรถไฟขบวนที่พุ่งชนท้ายของม้าเหล็กอีกขบวนที่จอดอยู่ข้างหน้า ซึ่งกำลังหยุดรอคำสั่งให้เดินทางต่อ คาโต ผู้อำนวยการใหญ่ดับเบิลยูเอ็มเอทีเอกล่าว</p>
<p> ความล้มเหลวด้านความปลอดภัยอย่างร้ายแรงครั้งนี้ ไม่ว่าจะเกิดจากความผิดของมนุษย์หรือของระบบ ย่อมจะทำให้ชุดสอบสวนด้านความปลอดภัยของระบบคมนาคมขนส่ง ต้องตั้งคำถามอย่างเอาจริงเอาจัง หลังจากเกิดเหตุรถไฟชนอย่างรุนแรงมาแล้วเมื่อ 9 เดือนก่อน</p>
<p> โดยเดือนกันยายนปีก่อน มีผู้เสียชีวิต 25 ราย ในระหว่างที่พนักงานขับรถไฟใน<placeName>เมืองลอสแอนเจลิส</placeName> มัวแต่ส่งข้อความทางโทรศัพท์มือถือ ขณะควบคุมรถ</p>
<p> เจ้าหน้าจากคณะกรรมการความปลอดภัยด้านการขนส่งแห่งชาติของ<placeName>สหรัฐฯ</placeName> รุดไปยังจุดเกิดเหตุในนครวอชิงตันเพื่อตรวจสอบข้อเท็จจริง</p>
<p> "เราได้รับมอบหมายให้สอบสวนเหตุคราวนี้ จนกว่าจะพบความจริงว่า ทำไมถึงเกิดเหตุดังกล่าว และควรทำอะไรบ้างเพื่อให้มั่นใจว่า เหตุสลดทำนองนี้จะไม่เกิดขึ้นอีก" คาโตกล่าว</p>
<p> ขณะที่บารัค โอบามา ประธานาธิบดี<placeName>สหรัฐฯ</placeName> แถลงว่า ตัวเขาและภรรยารู้สึก "เศร้าสลด" กับเหตุสลดครั้งนี้</p>
<p> "เราขอส่งความระลึกถึงและคำสวดมนต์วิงวอนของเราถึงครอบครัวและเพื่อน ๆ ของเหยื่อในโศกนาฎกรรมครั้งนี้" โอบามาแถลง</p></body>
</news>
