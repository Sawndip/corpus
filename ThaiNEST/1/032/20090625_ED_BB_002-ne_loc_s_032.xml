<teiHeader>
<fileDesc>
<titleStmt>
  <title>อินเทลจับมือโนเกียร่วมพัฒนาสมาร์ทโฟน  </title>
  <author>เอกรัตน์ สาธุธรรม  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-25 05:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090625/54268/%e0%b8%ad%e0%b8%b4%e0%b8%99%e0%b9%80%e0%b8%97%e0%b8%a5%e0%b8%88%e0%b8%b1%e0%b8%9a%e0%b8%a1%e0%b8%b7%e0%b8%ad%e0%b9%82%e0%b8%99%e0%b9%80%e0%b8%81%e0%b8%b5%e0%b8%a2%e0%b8%a3%e0%b9%88%e0%b8%a7%e0%b8%a1%e0%b8%9e%e0%b8%b1%e0%b8%92%e0%b8%99%e0%b8%b2%e0%b8%aa%e0%b8%a1%e0%b8%b2%e0%b8%a3%e0%b9%8c%e0%b8%97%e0%b9%82%e0%b8%9f%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>อินเทลจับมือโนเกียร่วมพัฒนาสมาร์ทโฟน</headline>
<lead>อินเทล โนเกีย บรรลุข้อตกลง ร่วมสร้างเทคโนโลยีสุดฉลาดสำหรับสมาร์ทโฟน และอุปกรณ์อินเทอร์เน็ตพกพา</lead>
<neck></neck>
<body><p>รายงานข่าวจากเอพี ระบุว่า อินเทล และโนเกีย ได้บรรลุข้อตกลงเมื่อวันอังคารที่ 23 มิ.ย. ในการร่วมสร้างเทคโนโลยีสุดฉลาดสำหรับสมาร์ทโฟน และอุปกรณ์อินเทอร์เน็ตพกพาอื่นๆ โดยอินเทลจะฝังโมเด็มของโนเกียลงไปในชิพของตัวเอง ทั้งอนาคตมือถือ และสมาร์ทโฟนของโนเกียจะมีชิพอินเทลฝังอยู่ในตัวเครื่อง</p>
<p>ข้อตกลงดังกล่าวถือเป็นสัญญาณสำคัญ สำหรับเจ้าแห่งชิพประมวลผลอย่าง "อินเทล" เพราะนั่นหมายความว่า อินเทลจะสามารถขยายอาณาจักรธุรกิจชิพสำหรับคอมพิวเตอร์ไปยังแก็ดเจ็ทดังๆ อย่างสมาร์ทโฟน ซึ่งอินเทลเล็งเห็นถึงการเติบโตในตลาดนี้มาโดยตลอด</p>
<p>ปัจจุบัน อินเทลได้ผลิตชิพขนาดเล็ก กินไฟต่ำ สำหรับเน็ตบุ๊คราคาประหยัด แต่อินเทลก็ต้องการให้ชิพของตัวเองสามารถใช้งานได้ในอุปกรณ์อื่นๆ ด้วย โดยเฉพาะสมาร์ทโฟนที่ผลิตโดยโนเกีย</p>
<p>ข้อตกลงครั้งนี้ อินเทลจะฝังเทคโนโลยีโมเด็มลิขสิทธิ์โนเกียลง ในชิพของตัวเอง ขณะที่ทั้งสองบริษัทจะร่วมวิจัย และพัฒนาร่วมกันในด้านซอฟต์แวร์ ที่จะเข้าไปเพิ่มความสามารถบนระบบปฏิบัติการสำหรับอุปกรณ์พกพา และจะทำให้ทั้งโนเกีย และอินเทลผลิตแก็ดเจ็ทที่ดึงดูดใจกลุ่มผู้ใช้งานทั่วไปได้เพิ่มมากขึ้น ขณะที่ โนเกียจะสามารถสร้างยอดขายมือถือได้มากขึ้นเช่นกัน ด้วยจุดเด่นใหม่ คือ การมีชิพของอินเทลติดตั้งอยู่ภายใน</p>
<p>รายงานข่าวกล่าวด้วยว่า ความร่วมมือที่เกิดขึ้นไม่ใช่การร่วมกันวิจัย และพัฒนาธรรมดา เนื่องจากทั้งอินเทลและโนเกียส่งสัญญาณว่าจะพัฒนาผลิตภัณฑ์ในนามของทั้งสองบริษัทเกิดขึ้นด้วย แต่ยังไม่ประกาศรายละเอียดใดๆ ออกมา</p>
<p>นายอนานด์ จันดราเสกข์ ผู้จัดการทั่วไปกลุ่มอุปกรณ์เคลื่อนที่พิเศษของอินเทล กล่าวว่า ซอฟต์แวร์ที่ทั้งอินเทลและโนเกียจะพัฒนาร่วมกันนั้นเป็นซอฟต์แวร์โอเพ่นซอร์ส ที่เปิดให้นักพัฒนารายอื่นสามารถเขียนโปรแกรมเพื่อทำงานด้วยได้อย่างเสรี</p>
<p>ขณะที่ นายไค โออิสตาโม รองประธานบริหารกลุ่มดีไวซ์ โนเกีย กล่าวว่า ข้อตกลงดังกล่าวถือว่ามีความสำคัญเป็นอย่างมากของทั้งสองบริษัทในการร่วมผลิตโมบายคอมพิวติ้งในอนาคต</p>
<p>"เราจะมองหาแนวคิดใหม่ๆ ในการออกแบบใหม่วัสดุ และการแสดงผล ซึ่งจะทำให้โนเกียเดินทางไปไกลกว่าโลกของอุปกรณ์และบริการซึ่งโนเกียให้บริการในตลาดขณะนี้" นายโออิสตาโม กล่าว </p></body>
</news>
