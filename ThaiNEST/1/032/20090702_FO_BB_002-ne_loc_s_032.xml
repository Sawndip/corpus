<teiHeader>
<fileDesc>
<titleStmt>
  <title>ฮอนดูรัสสั่งจับอดีตผู้นำ หากเดินทางเข้าประเทศ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/02/news_29034847.php?news_id=29034847  </bibl>
</sourceDesc>
</fileDesc>
</teiHeader>
<news>
<headline><placeName>ฮอนดูรัส</placeName>สั่งจับอดีตผู้นำ หากเดินทางเข้าประเทศ</headline>
<lead><placeName>เตกูซิกัลปา</placeName>-<placeName>ฮอนดูรัส</placeName>สั่งจับอดีตประธานาธิบดีทันที หากเดินทางเข้าประเทศ ชี้ผิดอาญา 18 ข้อหา ความขัดแย้งเริ่มขยายวงกว้าง แกนนำผู้ชุมนุมนัดหยุดงานทั่วประเทศ</lead>
<neck></neck>
<body><p>รัฐบาล<placeName>ฮอนดูรัส</placeName>ออกคำสั่งจับนายมานูเอล เซลายา อดีตประธานาธิบดี ทันที หากนายเซลายาเดินทางกลับประเทศ หลังจากถูกกองทัพทำรัฐประหารโค่นล้มอำนาจ เมื่อสุดสัปดาห์ที่ผ่านมา</p>
<p>เจ้าหน้าที่ฝ่ายกฎหมายกล่าวหานายเซลายาว่า มีความผิดทางอาญา 18 ข้อหา รวมถึงเป็นกบฏและใช้อำนาจในทางมิชอบ ส่วนนายเซลายา ซึ่งประกาศว่าจะเดินทางกลับประเทศวันนี้ (2 ก.ค.) ยืนยันว่าจะไม่ลงเลือกตั้งชิงตำแหน่งประธานาธิบดีเป็นสมัยที่ 2 ซึ่งเป็นสาเหตุที่ทำให้เขาถูกโค่นล้มจากอำนาจและถูกเนรเทศไป<placeName>คอสตาริกา</placeName>ตั้งแต่วันอาทิตย์ (28 มิ.ย.)</p>
<p>ทั้งนี้ รัฐสภาได้แต่งตั้งนายโรเบอร์โต มิเชเลตติ ประธานสภาฯ ให้ดำรงตำแหน่งประธานาธิบดีไปจนถึงเดือน ม.ค.ปีหน้า หลังจากนายเซลายาถูกปลดไม่กี่ชั่วโมง ขณะที่นักการเมือง ผู้นำภาคธุรกิจ สื่อสารโทรคมนาคมส่วนใหญ่ และชาว<placeName>ฮอนดูรัส</placeName>จำนวนมาก ยินดีที่มีการรัฐประหารนายเซลายา</p>
<p>"หากมีข้อเสนอให้ผมอยู่ในอำนาจเป็นสมัยที่ 2 ผมจะไม่รับ ผมจะกลับไปดำรงตำแหน่งให้ครบวาระจนถึงวันที่ 27 ม.ค.เท่านั้น" นายเซลายากล่าวในที่ประชุมสหประชาชาติ (ยูเอ็น) หลังจากสมัชชาใหญ่ยูเอ็นมีมติประณามรัฐประหารของ<placeName>ฮอนดูรัส</placeName> และเรียกร้องให้นายเซลายาได้กลับคืนสู่ตำแหน่งเดิมทันทีและไม่มีเงื่อนไข</p>
<p>อย่างไรก็ตาม นายฮูโก ชาเวซ ประธานาธิบดี<placeName>เวเนซุเอลา</placeName> ซึ่งเป็นพันธมิตรคนสำคัญของนายเซลายา เตือนว่า การตัดสินใจกลับประเทศของนายเซลายาอาจเป็นอันตรายต่อตัวเขาเอง และผู้ที่ร่วมเดินทางไปด้วย</p>
<p>เมื่อวันอังคาร (30 มิ.ย.) ผู้ชุมนุมประท้วงเพิ่มจำนวนขึ้น หลังจากมีผู้ขัดขืนคำสั่งเคอร์ฟิว 48 ชั่วโมงของนายมิเชเลตติตั้งแต่วันจันทร์ (29 มิ.ย.) โดยมีทั้งผู้สนับสนุนและต่อต้านนายเซลายา ทำให้เกิดเหตุรุนแรงตามท้องถนนใน<placeName>กรุงเตกูซิกัลปา</placeName> ใกล้กับทำเนียบประธานาธิบดี กองทัพระบุว่า มีทหารและเจ้าหน้าที่บาดเจ็บ 30 นาย ส่วนผู้ชุมนุมบาดเจ็บ 276 ราย</p>
<p>นายมิเชเลตติ กล่าวว่า จะปรึกษากับฝ่ายรักษาความมั่นคงว่าจะยืดคำสั่งเคอร์ฟิวออกไปหรือไม่ พร้อมกล่าวหาชาวต่างชาติว่าให้ความช่วยเหลือกลุ่มที่ออกมาสร้างความรุนแรงบนท้องถนน</p>
<p>ด้านผู้นำกลุ่มสนับสนุนนายเซลายา ประกาศหยุดงานทั่วประเทศ พร้อมเผยว่า มีผู้เข้าร่วมการชุมนุมอย่างน้อย 10,000 คน ในเมืองหลวง รวมถึงพื้นที่อื่นๆ ของประเทศ</p></body>
</news>
