<teiHeader>
<fileDesc>
<titleStmt>
  <title>รมว.วิทย์ฯ เตรียมหารือนายกฯ ตั้ง คกก.ร่วมรัฐเอกชนด้านวิทยาศาสตร์และเทคโนโลยี ครั้งแรกของประเทศ  </title>
  <author>ฑีฆะสุดา ภักดี  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206090245&tb=N255206  </bibl>
</sourceDesc>
</fileDesc>
</teiHeader>
<news>
<headline>รมว.วิทย์ฯ เตรียมหารือนายกฯ ตั้ง คกก.ร่วมรัฐเอกชนด้านวิทยาศาสตร์และเทคโนโลยี ครั้งแรกของประเทศ</headline>
<lead>รัฐมนตรีว่าการกระทรวงวิทยาศาสตร์และ เทคโนโลยี เตรียมหารือนายกรัฐมนตรี ตั้งคณะกรรมการร่วมรัฐเอกชนด้านวิทยาศาสตร์และเทคโนโลยี ครั้งแรกของประเทศ หวังดึงงานวิจัยกระตุ้นเศรษฐกิจ</lead>
<neck></neck>
<body><p>คุณหญิงกัลยา โสภณพนิช รัฐมนตรีว่าการกระทรวงวิทยาศาสตร์และเทคโนโลยี เปิดเผยว่า เตรียมหารือกับ นายอภิสิทธิ์ เวชชาชีวะ นายกรัฐมนตรี ในสัปดาห์หน้า เรื่องการจัดตั้งคณะกรรมการร่วมรัฐเอกชนด้านวิทยาศาสตร์และเทคโนโลยี (กรอ.วท.) ซึ่งการจัดตั้งคณะกรรมลักษณะนี้มีแต่ภาคเศรษฐกิจและอุตสาหกรรม แต่ครั้งนี้ถือเป็นภาคสังคมและวิชาการครั้งแรกของประเทศ โดยจะทำหน้าที่กำหนดนโยบายการวิจัยและพัฒนา รวมถึงช่วยกระตุ้นเศรษฐกิจภายในประเทศ โดยจะมีการรวบรวมข้อมูลการใช้ประโยชน์และการเพิ่มมูลค่าของงานวิจัยและพัฒนา ของหน่วยงานวิจัยทั่วประเทศ เพื่อให้ทราบทิศทางการวิจัยและพัฒนา แก้ปัญหาการวิจัยซ้ำซ้อน และนำงานวิจัยให้เข้าถึงภาคเอกชน ทั้งนี้ ที่ผ่านมาหน่วยงานวิจัยของ<placeName>ไทย</placeName>มีการพัฒนาผลงานจำนวนมาก แต่ไม่มีการรวบรวมข้อมูลว่าผลงานสามารถนำไปใช้ประโยชน์ และก่อให้เกิดรายได้เข้าประเทศ อาทิ โครงการสนับสนุนการพัฒนาเทคโนโลยีของอุตสาหกรรม<placeName>ไทย</placeName> (ไอแท็ป) ศูนย์บริหารจัดการเทคโนโลยี (ทีเอ็มซี) สำนักงานนวัตกรรมแห่งชาติ (สนช.)</p>
<p>รัฐมนตรีว่าการกระทรวงวิทยาศาสตร์และเทคโนโลยี กล่าวว่า การจัดตั้งคณะกรรมการดังกล่าวสอดคล้องกับนโยบายของนายกรัฐมนตรี ที่ต้องการให้มีการเชื่อมโยงวิทยาศาสตร์สู่ภาคเอกชน เพื่อนำไปใช้ประโยชน์ในภาคอุตสาหกรรมต่างๆ และจะช่วยให้วิทยาศาสตร์เป็นเรื่องใกล้ตัวขึ้น และที่สำคัญจะทำให้เพิ่มงบประมาณการสนับสนุนด้านการวิจัยของประเทศได้</p></body>
</news>
