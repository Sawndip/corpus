<teiHeader>
<fileDesc>
<titleStmt>
  <title>โลกหวั่นอิหร่านฆ่าผู้ประท้วง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944311.php?news_id=28944311  </bibl>
</sourceDesc>
</fileDesc>
</teiHeader>
<news>
<headline><placeName>โลก</placeName>หวั่น<placeName>อิหร่าน</placeName>ฆ่าผู้ประท้วง</headline>
<lead><placeName>วอชิงตัน</placeName>-ผู้นำทั่ว<placeName>โลก</placeName> หวั่นเหตุประท้วง<placeName>อิหร่าน</placeName>บานปลาย รัฐบาลใช้กำลังปราบปรามผู้ประท้วงรุนแรง เรียกร้องให้มีการสอบสวนผลการเลือกตั้งอย่างโปร่งใส ด้านกระบอกเสียงรัฐบาลอ้างมีผู้เสียชีวิตแล้ว 7 ศพ</lead>
<neck></neck>
<body><p>บรรดาผู้นำประเทศต่างๆ ทั่ว<placeName>โลก</placeName> แสดงความกังวลต่อเหตุการณ์รุนแรงใน<placeName>กรุงเตหะราน</placeName>ของ<placeName>อิหร่าน</placeName> หลังตำรวจเข้าปราบปรามผู้ประท้วงผลการเลือกตั้งที่นายมาห์มูด อาห์มาดิเนจัด ประธานาธิบดีหัวอนุรักษ์ ชนะด้วยคะแนนขาดลอย 63%</p>
<p>นายบารัก โอบามา ประธานาธิบดี<placeName>สหรัฐ</placeName> ระบุว่า เขารู้สึกหนักใจอย่างยิ่งต่อเหตุการณ์รุนแรงครั้งนี้ แต่ย้ำว่า ต้องขึ้นอยู่กับชาว<placeName>อิหร่าน</placeName>ที่จะตัดสินใจว่าใครจะเป็นผู้นำประเทศ</p>
<p>เมื่อวันจันทร์ (15 มิ.ย.) มีรายงานว่า ผู้สนับสนุนรัฐบาลที่แต่งกายชุดพลเรือน ยิงผู้ประท้วงรายหนึ่งเสียชีวิต ระหว่างที่ตำรวจ<placeName>อิหร่าน</placeName>เข้าสลายการชุมนุมของกลุ่มผู้สนับสนุนนายมีร์ ฮอสเซน มูซาวี อดีตนายกรัฐมนตรีหัวปฏิรูปที่พ่ายแพ้การเลือกตั้ง นับเป็นผู้เสียชีวิตรายแรกของการประท้วงครั้งรุนแรงที่สุดใน<placeName>อิหร่าน</placeName> ตั้งแต่เหตุการณ์ปฏิวัติอิสลามเมื่อปี 2522</p>
<p>ล่าสุด สถานีวิทยุของรัฐบาล รายงานวานนี้ (16 มิ.ย.) ว่า มีผู้เสียชีวิต 7 คน หลังผู้ประท้วงบุกโจมตีป้อมทหารและสถานที่ราชการ ส่วนสำนักข่าวเอเอฟพี รายงานอ้างแหล่งข่าวว่า มีผู้เสียชีวิต 8 คนและบาดเจ็บอีกหลายคนจากเหตุการณ์ดังกล่าว</p>
<p>นายนิโกลาส์ ซาร์โกซี ประธานาธิบดี<placeName>ฝรั่งเศส</placeName> เรียกร้องให้มีการสอบสวนผลการเรื่องตั้งอย่างโปร่งใส ส่วนนางแองเกลา แมร์เคิล นายกรัฐมนตรี<placeName>เยอรมนี</placeName> ประณามการจับกุมผู้ประท้วง และทั้งสองประเทศได้เชิญทูต<placeName>อิหร่าน</placeName>เข้าพบ เพื่อแสดงความกังวลที่ตำรวจใช้กำลังปราบปรามและจับกุมผู้ประท้วงไป 170 คนช่วงสุดสัปดาห์ที่ผ่านมา</p>
<p>อย่างไรก็ตาม ทูต<placeName>อิหร่าน</placeName>ประจำ<placeName>กรุงปารีส</placeName> ยืนยันว่า ผลการเลือกตั้งบริสุทธิ์ ยุติธรรม พร้อมกล่าวหาเจ้าหน้าที่ฝรั่งเศสว่าสนับสนุนผู้ก่อจลาจลและคนที่ต้องการบ่อนทำลายเสถียรภาพของ<placeName>อิหร่าน</placeName></p>
<p>ด้านนายบัน คี มูน เลขาธิการสหประชาชาติ (ยูเอ็น) สนับสนุนให้เคารพเจตนารมณ์ที่แท้จริงของชาว<placeName>อิหร่าน</placeName> ส่วนนายกอร์ดอน บราวน์ นายกรัฐมนตรี<placeName>อังกฤษ</placeName> เตือนว่า การปราบปรามผู้ประท้วงจะส่งผลเสียต่อความสัมพันธ์ระหว่าง<placeName>อิหร่าน</placeName>กับส่วนอื่นๆ ของ<placeName>โลก</placeName></p>
<p>ขณะที่ นายเอฮุด บารัก รัฐมนตรีกลาโหม<placeName>อิสราเอล</placeName> แสดงความกังขาต่อชัยชนะของนายอาห์มาดิเนจัด โดยระบุว่า การที่ผู้นำ<placeName>อิหร่าน</placeName>ได้รับชัยชนะอีกครั้งถือเป็นข่าวร้าย ตรงข้ามกับ<placeName>เกาหลีเหนือ</placeName>ที่แสดงความยินดีกับนายอาห์มาดิเนจัด โดยอวยพรให้เขาประสบความสำเร็จในการสกัดกั้นการแทรกแซงจากต่างชาติ พร้อมระบุว่า ผลการเลือกตั้งสะท้อนให้เห็นแรงสนับสนุนและความไว้วางใจของชาว<placeName>อิหร่าน</placeName></p>
<p>วันเดียวกันนี้ นายอาห์มาดิเนจัด ได้เดินทางออกนอกประเทศครั้งแรกหลังชนะเลือกตั้ง โดยมุ่งหน้าไป<placeName>รัสเซีย</placeName>เพื่อร่วมประชุมสุดยอดองค์กรความร่วมมือ<placeName>เซี่ยงไฮ้</placeName> ซึ่งเป็นกลุ่มความร่วมมือด้านความมั่นคงของ 6 ประเทศ ได้แก่ <placeName>จีน</placeName> <placeName>รัสเซีย</placeName> <placeName>อุซเบกิสถาน</placeName> <placeName>คีร์กีซสถาน</placeName> <placeName>คาซัคสถาน</placeName>และ<placeName>ทาจิกิสถาน</placeName> โดย<placeName>อิหร่าน</placeName> มีความสนใจเข้าเป็นสมาชิกเต็มรูปแบบเช่นกัน แต่ครั้งนี้ได้สิทธิ์เข้าร่วมประชุมในฐานะผู้สังเกตการณ์</p></body>
</news>
