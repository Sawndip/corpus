<teiHeader>
<fileDesc>
<titleStmt>
  <title>บอร์ด"กสท"เร่งสรรหาซีอีโอ-สางปัญหา  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28866686.php?news_id=28866686  </bibl>
</sourceDesc>
</fileDesc>
</teiHeader>
<news>
<headline>บอร์ด"กสท"เร่งสรรหาซีอีโอ-สางปัญหา</headline>
<lead>"นัที" นั่งประธานบอร์ด กสท ชุดใหม่ ประกาศภารกิจแรก เร่งสรรหาซีอีโอ สางปัญหาค้างคา พร้อมเสนอ คลัง-ไอซีที หากรรมการใหม่ 4 คนตามมติ ครม.</lead>
<neck></neck>
<body><p>พล.ต.ท.พงศพัศ พงษ์เจริญ โฆษกและกรรมการ บมจ.กสท โทรคมนาคม กล่าวว่า ที่ประชุมบอร์ดวานนี้ (3 มิ.ย.) เป็นการประชุมของคณะกรรมการชุดใหม่ ที่มีนายนัที เปรมรัศมี เป็นประธานกรรมการ โดยมีการหารือถึงเรื่องเร่งรัดที่ กสท ต้องดำเนินการในทันที โดยเฉพาะการเดินหน้าสรรหากรรมการผู้จัดการใหญ่ (ซีอีโอ) ของ กสท</p>
<p>ทั้งนี้ ที่ประชุมได้แต่งตั้งคณะกรรมการสรรหากรรมการผู้จัดการใหญ่ โดยมีนายธานีรัตน์ ศิริปะชะนะ เป็นประธาน ส่วนกรรมการ ประกอบด้วย พล.อ.ทนงศักดิ์ ตุวินันทน์, พล.ต.ท.พงศพัศ พงษ์เจริญ, นายอาคม เติมพิทยาไพสิฐ และนายกฤษดา กวีญาณ ดำเนินการต่อจากเดิมที่ค้างไว้ ซึ่งมีผู้สมัคร 7 คนรอแสดงวิสัยทัศน์ โดยคณะกรรมการสรรหาจะประชุมในวันที่ 9 มิ.ย.นี้ เพื่อวางกำหนดการต่างๆ</p>
<p>อีกทั้ง ประธานบอร์ดคนใหม่ ได้สั่งให้รักษาการซีอีโอ เตรียมรายละเอียดมานำเสนอในการประชุมวาระพิเศษวันที่ 12 มิ.ย.นี้ ประเด็นหลัก คือ แผนธุรกิจพลิกฟื้นกิจการ, แผนรองรับความเสี่ยงทางธุรกิจ และบัญชีทรัพย์สินของบริษัท รวมถึงข้อพิพาทระหว่าง กสท กับหน่วยงานอื่นๆ ทั้งรัฐและเอกชน</p>
<p>ด้านนายสุชิน พึ่งวรอาสน์ รักษาการกรรมการผู้จัดการใหญ่ กล่าวว่า บอร์ดเป็นห่วงว่ามีทรัพย์สินใดของ กสท หรือไม่ที่อาจเข้าข่ายเป็นทรัพย์สินของรัฐ เช่น กรณีของ ปตท. ที่มีข้อถกเถียงเรื่องท่อส่งก๊าซ ขณะที่ ข้อพิพาทมี 8-9 กรณี ทั้งระหว่างทีโอที, บริษัทเอกชนรับสัมปทาน และรวมถึงกรณีข้อพิพาทกับบริษัท หัวเว่ย ที่มีการฟ้องร้องค่าปรับการดำเนินโครงการติดตั้งโครงข่ายซีดีเอ็มเอล่าช้า กว่ากำหนด มูลค่าค่าปรับ 3.2 หมื่นล้านบาท อยู่ระหว่างการไต่สวนของศาลปกครองสูงสุด</p>
<p>พล.ต.ท.พงศพัศ กล่าวด้วยว่า การประชุมครั้งนี้ นอกจากพิจารณาตั้งนายนัที เป็นประธานบอร์ดคนใหม่ ยังแต่งตั้ง พล.อ.ทนงศักดิ์ ตุวินันทน์ และ น.พ.ปราชญ์ บุณยวงศ์วิโรจน์ เป็นรองประธาน รวมถึงแต่งตั้งนายเสกสรร รอยลาภเจริญพร ที่ลาออกจากการเป็นกรรมการ มาทำหน้าที่ที่ปรึกษาประธานบอร์ด และมอบหมายให้ รักษาการซีอีโอ ไปดูขอบเขตงานและค่าจ้างมาเสนอบอร์ดในครั้งต่อไป</p>
<p>นอกจากนี้ บอร์ดได้มีมติเอกฉันท์ ตามการเสนอของกระทรวงเทคโนโลยีสารสนเทศและการสื่อสาร (ไอซีที)ให้ พล.อ.ต.ประสิทธิ์ เทพรักษ์ ผู้ทรงคุณวุฒิจากกองทัพอากาศ เป็นกรรมการใหม่ แทนนายเสกสรร ที่ลาออกไป และมอบหมายให้รักษาการซีอีโอ ทำหนังสือถึงกระทรวงไอซีทีและกระทรวงการคลัง เสนอให้จัดประชุมวิสามัญผู้ถือหุ้น เพื่อเลือกกรรมการใหม่อีก 4 คน จากมติ ครม.เมื่อวันที่ 26 พฤษภาคม ซึ่งให้เพิ่มจำนวนกรรมการเป็น 15 คน จาก 11 คน</p></body>
</news>
