<teiHeader>
<fileDesc>
<titleStmt>
  <title>"อีเพย์เมนต์"แจกใบอนุญาต102ใบ "ทรูมันนี่"รุกลงทุนขยายจุดรับชำระเงิน2,500แห่ง  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-07-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.prachachat.net/view_news.php?newsid=02com05300752&sectionid=0209&day=2009-07-30  </bibl>
</sourceDesc>
</fileDesc>
</teiHeader>
<news>
<headline>"อีเพย์เมนต์"แจกใบอนุญาต102ใบ "ทรูมันนี่"รุกลงทุนขยายจุดรับชำระเงิน2,500แห่ง</headline>
<lead>ธุรกิจ อีเพย์เมนต์คึกคัก หลังแบงก์ชาติปล่อยใบอนุญาตรวด 102 ฉบับ "ทรูมันนี่" วางแผนขยายการลงทุน "ทรูมันนี่เอ็กซ์เพรส" จุดรับชำระหลังได้รับใบอนุญาตจากแบงก์ชาติ เจาะทั้งร้านค้าในเครืออย่างทรูคอฟฟี่ ซีพี เฟรซมาร์ท และนอกเครืออย่าง<placeName>โรงภาพยนตร์เมเจอร์ฯ</placeName>รวมกว่า 2,500 แห่ง</lead>
<neck></neck>
<body><p>จาก กรณีที่ธุรกิจ e-Payment ต้องอยู่ภายใต้การควบคุมดูแลตามพระราชกฤษฎีกาว่าด้วยการควบคุมดูแลธุรกิจ บริการการชำระเงินทางอิเล็กทรอนิกส์ พ.ศ.2551 ขณะนี้คณะกรรมการธุรกรรมฯได้ออกใบอนุญาตไปแล้วทั้งสิ้น 102 ฉบับ แบ่งเป็นผู้ให้บริการที่เป็นสถาบันการเงิน 33 ราย จำนวนใบอนุญาต 60 ฉบับ และผู้ให้บริการที่ไม่ได้เป็นสถาบันการเงิน 34 ราย ใบอนุญาต 42 ฉบับ</p>
<p>สำหรับ ผู้ให้บริการที่ไม่ใช่สถาบันการเงินส่วนใหญ่จะขอใบอนุญาตให้บริการรับชำระ เงินแทน ซึ่งมีผู้ได้รับใบอนุญาต 28 ฉบับ เช่น Just Pay ของทีโอที, Pay at Post ของไปรษณีย์<placeName>ไทย</placeName>, เคาน์เตอร์เซอร์วิส, AIS pay station, Jaymart Pay point เป็นต้น ส่วนการให้บริการเงินอิเล็กทรอนิกส์ (e-Money) มีผู้ได้ใบอนุญาตทั้งสิ้น 10 ราย เช่น ไทยสมาร์ทการ์ด, ทรูมันนี่ เป็นต้น</p>
<p>นาย สุปรีชา ลิมปิกาญจนโกวิท กรรมการ ผู้จัดการ บริษัท แอดวานซ์ เอ็มเปย์ จำกัด กล่าวว่า การที่กระทรวงเทคโนโลยีสารสนเทศและการสื่อสาร (ไอซีที) และธนาคารแห่ง<placeName>ประเทศไทย</placeName> (ธปท.) กำหนดหลักเกณฑ์การออกใบอนุญาตให้บริการชำระเงินทางอิเล็กทรอนิกส์ (อีเพย์เมนต์) จะช่วยให้ประชาชนมั่นใจและเชื่อถือในการใช้บริการ อีเพย์เมนต์มากขึ้น ขณะเดียวกันก็มีกฎกติกาที่ชัดเจนในการทำธุรกิจ</p>
<p>"แม้ การออกใบอนุญาตตาม พ.ร.ฎ.จะทำให้เกิดการแข่งขันมากขึ้น เนื่องจากเปิดกว้างให้ทุกคนยื่นขอรับใบอนุญาตได้ แต่ก็เป็นผลดีในการแข่งขันเช่นกัน เพราะทุกรายต้องปฏิบัติตามกติกาเดียวกัน และการกำกับนี้จะทำให้ประชาชนเชื่อถือมากขึ้น</p>
<p>โดยเอ็มเปย์จะจับมือ กับพาร์ตเนอร์เพื่อสร้างบริการใหม่ๆ เพิ่มขึ้น หลังจากกระแสตอบรับดีมากจากแคมเปญซื้อตั๋วภาพยนตร์ของเมเจอร์ฯผ่านเอ็มเปย์ ในราคาพิเศษ</p>
<p>เช่นเดียวกับนายปิยชาติ รัตน์ประสาทพร ผู้จัดการทั่วไป บริษัท ทรูมันนี่ จำกัด ที่เห็นว่า การออกใบอนุญาตตาม พ.ร.ฎ.นี้จะทำให้ตลาดให้บริการอีเพย์เมนต์คึกคักมากขึ้น ผู้ให้บริการสามารถเปิดบริการใหม่ๆ ได้โดยมีมาตรฐานการควบคุมที่ชัดเจน โดยหลังจากได้ใบอนุญาตใบใหม่ที่ครอบคลุมถึงการให้บริการจุดชำระเงิน ทรูมันนี่จะลงทุนกับบริการนี้มากขึ้น โดยจะขยายบริการเพย์เมนต์เซอร์วิสเดิมเป็น "ทรูมันนี่ เอ็กซ์เพรส" ตัวแทนรับชำระเงินขนาดย่อมกระจายไปตามจุดต่างๆ รวมถึงบริการ "ทัชซิม" ที่จะเพิ่มจุดที่ผู้ใช้ทัชซิมจะเข้าไปใช้บริการได้มากขึ้น โดยเฉพาะร้านค้าที่อยู่ในเครือทรูและเครือ ซี.พี. อาทิ <placeName>ทรูคอฟฟี่</placeName> <placeName>ซีพี เฟรซมาร์ท</placeName> <placeName>ไอศกรีมเอเต้</placeName> รวมถึงร้านค้า นอกเครืออย่าง<placeName>โรงภาพยนตร์เมเจอร์</placeName> <placeName>เรด แมงโก</placeName> รวมกว่า 2,500 แห่ง</p>
<p>"ทรูฯต้องลุยลงทุนสร้างจุดบริการที่ ทัชซิมจะใช้ได้ให้มาก เพื่อดึงดูดให้คนใช้ ทัชซิมมากขึ้น ตอนนี้ต้องทุ่มไว้ก่อน เพื่อให้เกิดกระแสการใช้ทัชซิมให้มากกว่านี้"</p>
<p>โดย ทั้ง 2 บริษัทเห็นตรงกันว่า ตลาดในครึ่งปีหลังน่าจะยังเติบโตได้เล็กน้อยจากบริการใหม่ๆ ที่จะออกมากระตุ้นการใช้งาน ยิ่งมีระบบใบอนุญาตเข้ามาช่วยเสริมความมั่นใจในการใช้งานด้วย และหากมีการนำเทคโนโลยี 3G มาใช้อย่างเป็นทางการได้เร็ว จะยิ่งช่วยกระตุ้นการใช้งานอีเพย์เมนต์ผ่านทางโทรศัพท์มือถือมากขึ้น </p></body>
</news>
