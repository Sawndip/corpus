<teiHeader>
<fileDesc>
<titleStmt>
  <title>ซอฟต์แวร์บัญชีของดี'ไม่ถึงร้อย'  </title>
  <author>จุฑารัตน์ ทิพย์นำภา  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-28 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090628/18500/%e0%b8%8b%e0%b8%ad%e0%b8%9f%e0%b8%95%e0%b9%8c%e0%b9%81%e0%b8%a7%e0%b8%a3%e0%b9%8c%e0%b8%9a%e0%b8%b1%e0%b8%8d%e0%b8%8a%e0%b8%b5%e0%b8%82%e0%b8%ad%e0%b8%87%e0%b8%94%e0%b8%b5%e0%b9%84%e0%b8%a1%e0%b9%88%e0%b8%96%e0%b8%b6%e0%b8%87%e0%b8%a3%e0%b9%89%e0%b8%ad%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>ซอฟต์แวร์บัญชีของดี'ไม่ถึงร้อย'</headline>
<lead>เหมือนฝันสำหรับนักธุรกิจทุนน้อย ที่กำลังมองหาซอฟต์แวร์คอมพิวเตอร์ราคาถูก มาช่วยบริหารจัดการคลังสินค้า คำนวณบัญชีรายรับรายจ่าย แทนที่จะจ้างพนักงานบัญชีมานั่งกุมขมับจิ้มเครื่องคิดเลข ปิดบัญชีรายจ่ายปลายเดือน แถมคำนวณภาษีรายปี สุดจะเวียนหัว</lead>
<neck></neck>
<body><p>ปัญหานั้นจะหมดไปเมื่อสำนักงานนวัตกรรมแห่งชาติ (สนช.) ประกาศจับมือกับบริษัท ซีเนียร์ คอม จำกัด ผู้พัฒนาโปรแกรมสัญชาติ<placeName>ไทย</placeName>เพื่อธุรกิจ (ซอฟต์แวร์เฮ้าส์) กระหน่ำราคาซอฟต์แวร์ลิขสิทธิ์ เปิดตัวจำหน่ายโปรแกรมระบบการเงินการบัญชี และโปรแกรมบริหารงานบุคคลและเงินเดือน แถมคู่มือพร้อมใช้ในราคาเพียง 90 บาท ใช้งานได้นาน 1 ปี 6 เดือน</p>
<p>นายสมเกียรติ อึงอารี กรรมการผู้จัดการ บริษัท ซีเนียร์ คอม จำกัด เปิดเผยว่า บริษัทตัดสินใจคิกออฟ 2 โปรแกรมแชร์แวร์เพื่อธุรกิจราคาถูก เพื่อส่งเสริมการขายให้แก่ธุรกิจเอสเอ็มอี หรือบริษัทห้างร้านทั่วไป ที่ต้องการระบบจัดการด้านการเงินที่มีประสิทธิภาพในราคาประหยัด</p>
<p>โครงการนวัตกรรมแชร์แวร์เพื่อการศึกษาสำหรับธุรกิจเอสเอ็มอี เป็นความร่วมมือกันระหว่าง สนช. กับบริษัท ที่มองว่าซอฟต์แวร์ลิขสิทธิ์ที่ราคาถูก จะเปิดโอกาสให้ผู้ใช้สามารถเข้าถึงโปรแกรมที่มีประสิทธิภาพได้มากขึ้น โดยที่ผ่านมามีการสำรวจพบเอสเอ็มอีกว่า 5 แสนรายของไทยเข้าถึงซอฟต์แวร์เพียง 20% เนื่องจากซอฟต์แวร์ลักษณะเดียวกัน หรือเอพีเอส ที่มีลิขสิทธิ์และต้องนำเข้าจากต่างประเทศมีราคาสูงถึงหลักสิบล้าน</p>
<p>"ธุรกิจที่มีลูกจ้าง 10 คนขึ้นไป ไม่เว้นแม้แต่ร้านโชห่วย ที่จำเป็นต้องปิดงบดุล งบกำไรขาดทุน จัดการเงินเดือน ภาษี สามารถใช้โปรแกรมนี้เพื่อช่วยในการคำนวณได้ โปรแกรมนี้ออกแบบโดยใช้องค์ความรู้พื้นฐานด้านบัญชี ใช้งานง่าย เพียงคลิกเดียว" นายสมเกียรติ กล่าว</p>
<p>ซอฟต์แวร์ทั้ง 2 ชนิดจะเปิดเริ่มจำหน่ายให้แก่ผู้สนใจ ที่<placeName>ร้านซีเอ็ดบุ๊ค</placeName>ทุกสาขา ตั้งแต่วันที่ 1 กรกฎาคมนี้ โดยเปิดให้โปรโมชั่นนี้จนถึงปลายปี 2553 ด้วยการตัดฟีเจอร์ที่พิเศษบางตัวออก ซึ่งผู้ที่ต้องการใช้ซอฟต์แวร์ที่สมบูรณ์แบบสามารถลงทะเบียนออนไลน์เพื่อใช้งานโปรแกรมเต็มประสิทธิภาพ ค่าใช้จ่ายอยู่ที่ 1,000 บาทต่อปี</p>
<p>อนาคตแชร์แวร์ในมุมมองของนักพัฒนาโปรแกรมชาว<placeName>ไทย</placeName>นั้น เขามองว่า “โปรแกรมที่มีราคาถูก จะช่วยให้คนเข้าถึงและทดลองใช้งานได้มากขึ้น แต่ที่สำคัญโปรแกรมที่พัฒนาออกมาจะต้องมีความหลากหลายเหมาะกับความต้องการใช้งาน โดยจะเป็นกลไกสำคัญในการป้องกันการละเมิดลิขสิทธิ์ซอฟต์แวร์ได้ทางหนึ่ง”</p>
<p>ในส่วนของทั้ง 2 โปรแกรมนำร่อง บริษัทตั้งเป้าจำหน่ายไว้ที่ 10 ล้านชุด โดยพร้อมจะประสานกับมหาวิทยาลัยเทคโนโลยีราชมงคล 20 แห่ง ทั่วประเทศ นำโปรแกรมดังกล่าวไปใช้งานในการเรียนการสอน แทนโปรแกรมที่นำเข้าจากต่างประเทศ</p>
<p>สำหรับบริษัท ซีเนียร์ คอม จำกัด ปัจจุบันมองแค่ตลาดธุรกิจในประเทศเท่านั้น เพราะนอกจากจะคิดพัฒนาต่อยอดโปรแกรมให้ทำงานได้อย่างมีประสิทธิภาพ โดยดึงเทคโนโลยีใหม่อย่างคราวด์ คอมพิวติ้ง เข้ามาเสริมการทำงานของโปรแกรมแล้ว ยังมองถึงตลาดเพื่อนบ้านอย่าง<placeName>เวียดนาม</placeName> ที่มีความต้องการใช้โปรแกรมลักษณะเดียวกันเพื่อเสริมศักยภาพของธุรกิจด้วย</p></body>
</news>
