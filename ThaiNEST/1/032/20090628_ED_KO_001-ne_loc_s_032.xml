<teiHeader>
<fileDesc>
<titleStmt>
  <title>เข้าตู้โทรศัพท์หยอดเหรียญ'ท่องไวไฟ'  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-28 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090628/18503/%e0%b9%80%e0%b8%82%e0%b9%89%e0%b8%b2%e0%b8%95%e0%b8%b9%e0%b9%89%e0%b9%82%e0%b8%97%e0%b8%a3%e0%b8%a8%e0%b8%b1%e0%b8%9e%e0%b8%97%e0%b9%8c%e0%b8%ab%e0%b8%a2%e0%b8%ad%e0%b8%94%e0%b9%80%e0%b8%ab%e0%b8%a3%e0%b8%b5%e0%b8%a2%e0%b8%8d%e0%b8%97%e0%b9%88%e0%b8%ad%e0%b8%87%e0%b9%84%e0%b8%a7%e0%b9%84%e0%b8%9f.html  </bibl>
</sourceDesc>
</fileDesc>
</teiHeader>
<news>
<headline>เข้าตู้โทรศัพท์หยอดเหรียญ'ท่องไวไฟ'</headline>
<lead>อีก 2 เดือนข้างหน้า คน<placeName>กรุงเทพฯ</placeName> จะได้ใช้บริการตู้หยอดเหรียญอินเทอร์เน็ตไร้สาย ไม่ต้องง้อใช้บริการจากร้านกาแฟหรือร้านฟาสต์ฟู้ดชื่อดังแต่ราคาสุดแพง หรือเดินตามหาจุด "ฮอตสปอต" จนเหงื่อตก สิ่งประดิษฐ์นี้ สะดวก เข้าถึงได้ทุกเวลาที่ต้องการใช้งาน ไม่ต่างจากการใช้งานตู้โทรศัพท์หยอดเหรียญ</lead>
<neck></neck>
<body><p>ผลงาน "ตู้หยอดเหรียญเน็ตไร้สาย" สร้างสรรค์โดยบริษัท มายด์ อินโนเวชั่น จำกัด ประกันความแปลกใหม่ด้วยรางวัลเหรียญทองสาขาการสื่อสาร จากงานแสดงสิ่งประดิษฐ์และนวัตกรรมนานาชาติที่<placeName>มาเลเซีย</placeName> เมื่อเดือนพฤษภาคมที่ผ่านมา</p>
<p>“ตู้อินเทอร์เน็ตไร้สายส่งสัญญาณได้ไกล 150-300 เมตร เหมาะสำหรับใช้ในอาคาร หอพัก สำนักงานหรือสถานที่มีคนต้องการใช้เน็ตจำนวนมาก ถือเป็นทางเลือกสำหรับผู้ใช้งานอินเทอร์เน็ตนอกสถานที่" เฉลิมลาภ ศักดาปรีชา กรรมการผู้จัดการมายด์ อินโนเวชั่น กล่าว</p>
<p>การใช้งานแทบไม่ต่างจากตู้โทรศัพท์หยอดเหรียญ โดยรองรับตั้งแต่เหรียญ 1 บาท 5 บาท และ 10 บาท หยอดสูงสุดไม่เกิน 50 บาท เริ่มด้วยการลงทะเบียนใช้งาน โดยพิมพ์รหัสและชื่อเข้าใช้ ส่วน "เวลา" อินเทอร์เน็ตที่ซื้อไปแล้ว หากใช้ไม่หมดในครั้งเดียว สามารถเก็บไว้ได้นานถึง 3 เดือนจึงหมดอายุ</p>
<p>อย่างไรก็ตาม ผู้ใช้จำเป็นต้องกรอกหมายเลขบัตรประจำตัวประชาชน ยืนยันการนำรหัสไปใช้งานก่อนทุกครั้ง เพื่อให้เป็นไปตามพระราชบัญญัติว่าด้วยการกระทำผิดเกี่ยวกับคอมพิวเตอร์ปี 2550 ที่กำหนดให้ผู้ให้บริการอินเทอร์เน็ตสาธารณะเก็บข้อมูลผู้ใช้บริการไว้ในระบบ 90 วัน สำหรับการตรวจสอบย้อนกลับถึงตัวผู้ใช้งาน</p>
<p>บริษัทยังมีแผนเพิ่มตู้หยอดเหรียญเน็ตไร้สายเพิ่มอีก 200 ตู้ จากเดิมมี 4 ตู้บุกเบิกทดลองตั้งที่หอพักย่าน<placeName>สะพานควาย</placeName> และบ้านพักนักกีฬาใน<placeName>มหาวิทยาลัยธรรมศาสตร์ ศูนย์รังสิต</placeName> แห่งละ 2 จุด</p>
<p>ผลิตภัณฑ์ดังกล่าวเป็นส่วนหนึ่งของความร่วมมือระหว่างทีโอทีกับเอกชน รวมถึงอุปกรณ์เก็บข้อมูลการจราจรทางอินเทอร์เน็ตซึ่งจำหน่ายไปแล้วกว่า 400 เครื่องให้แก่องค์กรและหน่วยงานสำหรับเก็บข้อมูลการจราจรทางอินเทอร์เน็ตภายในสำนักงาน</p>
<p>ในอนาคต เฉลิมลาภ ตั้งใจพัฒนาตู้หยอดเหรียญแบบ "ทูอินวัน" สามารถทำงานร่วมกันระหว่างการโทรออก กับใช้งานอินเทอร์เน็ตไร้สายในตู้เดียวกัน เพื่อลดการผลิตตู้โทรศัพท์หรือตู้จำหน่ายอินเทอร์เน็ต ที่แยกความสามารถ เพราะทำให้สิ้นเปลืองทรัพยากร</p></body>
</news>
