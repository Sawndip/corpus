<teiHeader>
<fileDesc>
<titleStmt>
  <title>สคบ.พอใจเกณฑ์ขายประกันผ่านมือถือ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090709/19848/%e0%b8%aa%e0%b8%84%e0%b8%9a.%e0%b8%9e%e0%b8%ad%e0%b9%83%e0%b8%88%e0%b9%80%e0%b8%81%e0%b8%93%e0%b8%91%e0%b9%8c%e0%b8%82%e0%b8%b2%e0%b8%a2%e0%b8%9b%e0%b8%a3%e0%b8%b0%e0%b8%81%e0%b8%b1%e0%b8%99%e0%b8%9c%e0%b9%88%e0%b8%b2%e0%b8%99%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>สคบ.พอใจเกณฑ์ขายประกันผ่านมือถือ</headline>
<lead>สมาคมประกันชีวิตถก สคบ.สางปัญหาร้องเรียนขายประกันผ่านมือถือ เผย สคบ.พอใจเกณฑ์การดูแลการขาย ยอมรับส่วนใหญ่ร้องเรียนเพราะความรำคาญ ชี้ยอดขายโตขึ้นต่อเนื่อง คาดปีนี้ขายผ่านมือถือกว่าพันล้าน</lead>
<neck></neck>
<body><p> นายสาระ ล่ำซำ นายกสมาคมประกันชีวิต<placeName>ไทย</placeName> เปิดเผยว่า เมื่อวันที่ 3 กรกฎาคมที่ผ่านมา ตนได้ร่วมหารือกับสำนักงานคณะกรรมการคุ้มครองผู้บริโภค (สคบ.) เกี่ยวกับเกณฑ์การขายประกันทางโทรศัพท์ ซึ่ง สคบ.พอใจที่ธุรกิจประกันภัยมีประกาศกฎเกณฑ์การขายประกันทางโทรศัพท์ออกมารองรับ และสคบ.จะเอาแนวทางของประกันไปใช้กับการขายสินค้าทางโทรศัพท์ของธุรกิจอื่นๆ</p>
<p>"ที่ผ่านมาต้องยอมรับว่าประเด็นที่ร้องเรียนกับ สคบ.เรื่องการขายประกันทางโทรศัพท์มากที่สุด คือการสร้างความรำคาญ ไม่ได้ร้องเรียนเพราะประเด็นไม่ชอบธุรกิจประกัน" นายกสมาคมประกันชีวิต<placeName>ไทย</placeName>กล่าวและว่า การขายประกันทางโทรศัพท์ ตัวเลขยอดขายเพิ่มขึ้นต่อเนื่อง คาดปีนี้เฉพาะธุรกิจประกันชีวิตจะมียอดขายประกันผ่านโทรศัพท์ไม่ต่ำกว่า 1,000 ล้านบาท</p>
<p>อย่างไรก็ตาม การขายประกันชีวิตแม้จะมีกฎเกณฑ์ที่เข้มงวด แต่รูปแบบและตัวแทนขายมีหลากหลาย ดังนั้นผู้เอาประกันต้องรักษาสิทธิประโยชน์ เช่น การขายผ่านช่องทางเทเลมาร์เก็ตติ้ง ต้องตรวจสอบใบอนุญาต (ไลเซนส์) ว่าได้รับการอนุญาตจริงและยังมีผลบังคับใช้ รวมถึงต้องขึ้นทะเบียนผ่านระบบเทเลมาร์เก็ตติ้งของประกันชีวิต ซึ่งวิธีการหลักของการขายประกันชีวิตผ่านระบบนี้ เจ้าหน้าที่ต้องแนะนำตัวเอง เลขที่บัตรสังกัดบริษัทประกันชีวิตค่ายไหน</p>
<p>ทั้งนี้ ธุรกิจประกันได้กำหนดเกณฑ์แนวปฏิบัติการขายประกันทางโทรศัพท์ออกมา โดยให้สิทธิลูกค้าเลือกว่าจะเอาหรือไม่เอา เมื่อขายแล้วต้องโทรไปย้ำคำตอบกับลูกค้าอีกครั้ง หลังจากเสนอขาย 7 วัน และเมื่อส่งกรมธรรม์ให้ลูกค้าแล้ว ลูกค้ามีสิทธิบอกยกเลิกกรมธรรม์ได้ภายใน 30 วัน</p>
<p>สำหรับกรมธรรม์ต้องมีใบปะหน้าสรุปเงื่อนไขกรมธรรม์ให้ลูกค้าด้วย คนขายต้องแจ้งชื่อ ใบอนุญาต และบริษัทที่สังกัด พร้อมกับขออนุญาตลูกค้าเพื่ออัดเทปการเสนอขายประกัน ถ้าผู้ถูกขายบอกว่าไม่ชอบ ตัวแทนจะต้องหยุดการขายทันที</p>
<p>ขณะที่ธุรกิจประกันภัยต้องเคร่งครัดในการปฏิบัติ ต้องเอาสลิปในการขายทางโทรศัพท์แนบไปกับแบบประกันที่จะขายทางโทรศัพท์เพื่อขออนุมัติจากสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ด้วย</p></body>
</news>
