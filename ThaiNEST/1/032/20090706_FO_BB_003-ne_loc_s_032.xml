<teiHeader>
<fileDesc>
<titleStmt>
  <title>ญี่ปุ่นเตรียมตั้งระบบใหม่ป้องกันขีปนาวุธโสมแดง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-06 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/07/06/news_29056455.php?news_id=29056455  </bibl>
</sourceDesc>
</fileDesc>
</teiHeader>
<news>
<headline><placeName>ญี่ปุ่น</placeName>เตรียมตั้งระบบใหม่ป้องกันขีปนาวุธโสมแดง</headline>
<lead><placeName>โตเกียว</placeName> - รัฐบาล<placeName>ญี่ปุ่น</placeName> เตรียมตั้งระบบป้องกันขีปนาวุธ ที่มีฐานอยู่บนพื้นดิน ระบบใหม่ หลัง<placeName>เกาหลีเหนือ</placeName>ยิงขีปนาวุธ 7 ลูกในวันชาติ<placeName>สหรัฐ</placeName> ด้านสื่อประโคมข่าว ผู้นำ<placeName>เกาหลีเหนือ</placeName> พักฟื้นร่างกายอยู่ที่คฤหาสน์ริมทะเลภาคตะวันออกของประเทศ</lead>
<neck></neck>
<body><p>หนังสือพิมพ์ไมนิจิ ของ<placeName>ญี่ปุ่น</placeName> รายงานว่า กระทรวงกลาโหม<placeName>ญี่ปุ่น</placeName> กำลังพิจารณาเสริมระบบป้องกันขีปนาวุธในระดับบรรยากาศชั้นสูง (แธด) ร่วมกับระบบสกัดกั้นขีปนาวุธปัจจุบัน โดยระบบแธด มีพิสัยยิงไกลกว่า 100 กิโลเมตร สามารถป้องกันพื้นที่เป็นบริเวณกว้างกว่าขีปนาวุธสกัดกั้นรุ่นแพเทรียตอันทันสมัย (แพค-3) ประมาณ 10 เท่า และการเสริมระบบแธด 3-4 ชุด สามารถครอบคลุมพื้นที่ได้เกือบทั้งหมดของ<placeName>ญี่ปุ่น</placeName></p>
<p>ปัจจุบัน <placeName>ญี่ปุ่น</placeName>มีเรือพิฆาตติดตั้งอุปกรณ์เอจิส ซึ่งประกอบด้วยจรวดเอสเอ็ม-3 ที่ใช้สกัดกั้นขีปนาวุธ และมีระบบขีปนาวุธสกัดกั้นรุ่นแพเทรียตอันทันสมัย (แพค-3) สำหรับภารกิจสกัดกั้นวัตถุที่ชั้นความสูงต่ำกว่า และขณะนี้กำลังอยู่ระหว่างพัฒนาขีปนาวุธสกัดกั้นศักยภาพสูงร่วมกับ<placeName>สหรัฐ</placeName> ซึ่งถือเป็นพันธมิตรสำคัญที่สุดของรัฐบาล<placeName>โตเกียว</placeName></p>
<p>ในวันเดียวกัน หนังสือพิมพ์จุงอัล อิลโบ ของ<placeName>เกาหลีใต้</placeName> รายงานอ้างคำพูดของเจ้าหน้าที่<placeName>สหรัฐ</placeName> ผู้ไม่เปิดเผยชื่อว่า นายคิม จอง อิล ผู้นำ<placeName>เกาหลีเหนือ</placeName> กำลังพักฟื้นร่างกายอยู่ที่คฤหาสน์แห่งหนึ่ง ใน<placeName>เมืองวอนซาน</placeName> ซึ่งตั้งอยู่ทางชายฝั่งทะเลตะวันออกของประเทศ ตั้งแต่เดือนพ.ค. หลังจากมีรายงานข่าวเมื่อกลางปีที่แล้วว่า ผู้นำ<placeName>เกาหลีเหนือ</placeName>ล้มป่วยลงด้วยโรคเส้นเลือดในสมองแตก</p>
<p>ทั้งนี้ <placeName>สหรัฐ</placeName> ได้ใช้ดาวเทียมทหาร เฝ้าติดตามพาหนะส่วนตัวของผู้นำ<placeName>เกาหลีเหนือ</placeName>อย่างใกล้ชิด และได้เห็นความเคลื่อนไหวตลอด จึงทราบว่านายคิม ไม่ได้อยู่ใน<placeName>กรุงเปียงยาง</placeName> และน่าจะอยู่ที่<placeName>เมืองวอนซาน</placeName>มานานแล้ว ซึ่งอาจเป็นไปได้ว่า นายคิมมอบหมายให้ลูกชายคนเล็ก คือ นายคิม จอง อุน รักษาการอยู่ที่<placeName>กรุงเปียงยาง</placeName> เพื่อจะได้มีประสบการณ์บริหารราชการแผ่นดินด้วยตนเอง </p>
<p>อย่างไรก็ตาม ยังไม่มีคำยืนยันอย่างเป็นทางการจากรัฐบาล<placeName>เกาหลีเหนือ</placeName>ว่านายคิม จอง อุน คือทายาททางการเมืองต่อจากนายคิม จอง อิล อีกทั้ง<placeName>เมืองวอนซาน</placeName> เป็นเมืองที่อยู่ใกล้สถานที่ยิงขีปนาวุธของ<placeName>เกาหลีเหนือ</placeName> 7 ลูก เมื่อวันเสาร์ (4 ก.ค.) ซึ่งท้าทายมติคว่ำบาตรของสหประชาชาติ (ยูเอ็น) เป็นอย่างมาก</p></body>
</news>
