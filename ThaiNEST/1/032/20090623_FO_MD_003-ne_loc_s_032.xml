<teiHeader>
<fileDesc>
<titleStmt>
  <title>'โอบามา'ลงนามใช้กม.ควบคุมบุหรี่  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 19:35:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071024  </bibl>
</sourceDesc>
</fileDesc>
</teiHeader>
<news>
<headline>'โอบามา'ลงนามใช้กม.ควบคุมบุหรี่</headline>
<lead>ประธานาธิบดีบารัค โอบามา แห่ง<placeName>สหรัฐฯ</placeName> ลงนามเมื่อวันจันทร์(22) เพื่อบังคับใช้กฎหมายที่ให้อำนาจมากมายเป็นประวัติการณ์แก่รัฐบาลในการเข้าควบคุมตลาดบุหรี่ โดยเขาประกาศว่ากฎหมายฉบับนี้เป็นสัญลักษณ์แสดงถึงการเปลี่ยนแปลงที่เขากำลังก่อให้เกิดขึ้นในการบริหารประเทศ</lead>
<neck></neck>
<body><p>โอบามาลงนามในกฎหมายฉบับนี้พร้อมกับกล่าวยอมรับถึงการต่อสู้ของตัวเขาเองในการแก้ไขนิสัยติดบุหรี่ อีกทั้งพูดถึงตัวเลขที่ว่า ใน<placeName>สหรัฐฯ</placeName>แต่ละวันจะมีเยาวชนอายุน้อยกว่า 18 ปีที่กลายเป็นนักสูบบุหรี่อย่างต่อเนื่องเป็นจำนวนมากกว่า 1,000 คน ซึ่งทำให้สุขภาพพวกเขาตกอยู่ในความเสี่ยงอย่างรุนแรง</p>
<p> "ผมรู้เพราะผมเคยเป็นหนึ่งในเด็กวัยรุ่นเหล่านี้ และก็รู้ดีด้วยว่าการเลิกสูบบุหรี่นั้นยากเพียงใดโดยเฉพาะอย่างยิ่งเมื่อคุณสูบมานานมาก" โอบามากล่าว</p>
<p> "ผมยังรู้อีกด้วยว่าเด็ก ๆวันนี้ไม่ได้เริ่มสูบบุหรี่โดยไม่มีเหตุผล แต่พวกเขาตกเป็นเป้าหมายเอาเป็นลูกค้าอย่างกระเหี้ยนกระหือรือของอุตสาหกรรมยาสูบ"</p>
<p> โอบามายังได้กล่าวอีกว่า ทุกๆ ที่ซึ่งเยาวชนเหล่านี้ใช้ชีวิต, เล่าเรียน,หรือแม้กระทั่งเล่น, เต็มไปด้วยโฆษณาบุหรี่อย่างต่อเนื่องและใช่เล่ห์กลซับซ้อน</p>
<p> กฎหมายที่โอบามาเพิ่งลงนามไปนี้ ให้อำนาจแก่องค์การอาหารและยา (เอฟดีเอ) ที่จะสั่งห้ามการใส่รสชาติเข้าไปในผลิตภัณฑ์ยาสูบบางชนิด รวมทั้งกำหนดให้มีคำเตือนที่แรงขึ้นกว่าเดิม เพื่อลดการสูบบุหรี่ในหมู่คนอายุน้อย</p>
<p> โอบามากล่าวว่า การผ่านกฎหมายนี้เป็นการแสดงว่าเขาทำตามที่ให้สัญญาไว้ในขณะหาเสียง ในการที่จะผลักดันให้เกิดการปฏิรูปทางการเมืองตั้งแต่ระดับพื้นฐาน</p>
<p> "เมื่อผมหาเสียงเพื่อเป็นประธานาธิบดี ผมได้ให้คำมั่นไว้ดังนั้นเพราะผมเชื่อเช่นนั้น ถึงแม้จะยังมีอำนาจเดิมที่ต้องการรักษาสถานะแบบเก่าๆ เอาไว้ และยังมีอิทธิพลของพวกที่มีผลประโยชน์พิเศษต่างๆ แต่มันก็เป็นไปได้ที่เราจะนำเอาความเปลี่ยนแปลงมายังวอชิงตัน" เขาบอก</p>
<p> "และในวันนี้ แม้ว่าเราจะมีการล็อบบี้กันเนิ่นนานหลายทศวรรษ รวมทั้งการโหมโฆษณาจากอุตสาหกรรมยาสูบ เราก็ยังสามารถผ่านกฎหมายที่จะช่วยคุ้มครองอเมริกันชนรุ่นต่อ ๆไป ไม่ให้ต้องเติบโตขึ้นมาพร้อมกับพฤติกรรมที่ทำให้เกิดความเสี่ยงต่อสุขภาพ เหมือนกับที่คนจำนวนมากมายในรุ่นของเราได้เคยประสบมา"</p>
<p> ภายใต้กฎหมายใหม่ฉบับนี้ เอฟดีเอจะก่อตั้งศูนย์ผลิตภัณฑ์ยาสูบขึ้น เพื่อรับผิดชอบการร่างกฎระเบียบที่อิงตามหลักวิทยาศาสตร์ มาควบคุมผลิตภัณฑ์ยาสูบต่างๆ</p>
<p> กฎหมายใหม่ยังห้ามการแต่งรสบุหรี่ให้เป็นรสลูกอม, ผลไม้, เครื่องเทศ โดยจะเริ่มบังคับใช้ในเดือนตุลาคมเป็นต้นไป และบังคับให้บริษัทบุหรี่และผู้นำเข้าบุหรี่ ต้องส่งข้อมูลเรื่องส่วนผสม, สารเพิ่มรสชาติให้แก่เอฟดีเอด้วย นอกจากนี้ก็ยังควบคุมการโฆษณายาสูบในสื่อสิ่งพิมพ์ต่าง ๆที่มีผู้อ่านส่วนใหญ่เป็นวัยรุ่น และยังห้ามการใช้คำว่า ไมลด์ หรือ ไลท์ ในการโฆษณาเพื่อทำให้การสูบบุหรี่ดูอันตรายน้อยลงด้วย</p>
<p> กฎหมายใหม่จะเร่งให้เอฟดีเอ ต้องออกคำสั่งห้ามการโฆษณายาสูบกลางแจ้ง ในที่ๆ อยู่ใกล้กับโรงเรียนหรือสถานที่ที่เด็ก ๆไปเล่นกันอยู่ไม่ถึง 1,000 ฟุต นอกจากนี้ก็ห้ามบุหรี่ยี่ห้อต่าง ๆไปเป็นสปอนเซอร์ในการแข่งขันกีฬาและการบันเทิงต่าง ๆด้วย</p>
<p> ภายใต้มาตรการใหม่นี้ บริษัทยาสูบจะต้องเผยส่วนผสมของบุหรี่ของตนให้แก่เอฟดีเอ และต้องอนุญาตให้เอฟดีเอสามารถเข้ามากำหนดการเปลี่ยนแปลงส่วนผสมเพื่อคุ้มครองสุขภาพของประชาชน แม้ว่าจะยังไม่สามารถกำหนดให้ลดองค์ประกอบของนิโคตินหรือให้เหลือ 0% หรือไม่สามารถห้ามการจัดชั้นผลิตภัณฑ์ยาสูบได้ก็ตาม</p>
<p> คำเตือนเรื่องสุขภาพจะต้องมีพื้นที่ราวหนึ่งในสามของซองบุหรี่ด้านบน และด้านหลังของกล่องใส่บุหรี่ และเอฟดีเอก็จะมีอำนาจในการกำหนดให้ใช้ภาพสัญญลักษณ์เตือนถึงอันตรายของการสูบบุหรี่ให้มีขนาดถึงครึ่งหนึ่งของกล่องทั้งข้างหน้าและหลัง </p>
<p> มีกลุ่มต่างๆ จำนวนมากได้ออกมาให้การสนับสนุนกฎหมายฉบับใหม่นี้ อย่างเช่น สมาคมโรคมะเร็ง สมาคมโรคหัวใจ และสมาคมโรคปอดแห่ง<placeName>สหรัฐ</placeName> เพราะเชื่อว่าจะทำให้การสูบบุหรี่ลดลงได้ โดยที่การสูบบุหรี่เป็นสาเหตุการตายที่สามารถป้องกันได้อันดับหนึ่งของ<placeName>สหรัฐฯ</placeName>ทีเดียว</p>
<p> ทั้งนี้ ตัวโอบามาเองก็กำลังพยายามเลิกสูบบุหรี่อยู่ เขาได้ให้สัญญากับภรรยาไว้ว่าจะเลิกสูบในขณะที่หาเสียงเป็นประธานาธิบดี แต่ก็ยอมรับยังคงสูบบุหรี่เป็นครั้งคราวหลังจากนั้นมา</p>
<p> รอเบิร์ต กิบส์ โฆษกของโอบามา กล่าวในวันจันทร์ว่า เขาก็ยังไม่ได้ถามประธานาธิบดี ว่ายังคงสูบบุหรี่อยู่หรือเปล่า</p></body>
</news>
