<teiHeader>
<fileDesc>
<titleStmt>
  <title>อาร์เอสส่งโหลดยกค่ายไม่อั้น 20 บาททุ่มงบโปรโมท 100 ล้าน-ชูเรือธงทำรายได้ครึ่งปีหลัง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090723/21471/%e0%b8%ad%e0%b8%b2%e0%b8%a3%e0%b9%8c%e0%b9%80%e0%b8%ad%e0%b8%aa%e0%b8%aa%e0%b9%88%e0%b8%87%e0%b9%82%e0%b8%ab%e0%b8%a5%e0%b8%94%e0%b8%a2%e0%b8%81%e0%b8%84%e0%b9%88%e0%b8%b2%e0%b8%a2%e0%b9%84%e0%b8%a1%e0%b9%88%e0%b8%ad%e0%b8%b1%e0%b9%89%e0%b8%9920%e0%b8%9a%e0%b8%b2%e0%b8%97%e0%b8%97%e0%b8%b8%e0%b9%88%e0%b8%a1%e0%b8%87%e0%b8%9a%e0%b9%82%e0%b8%9b%e0%b8%a3%e0%b9%82%e0%b8%a1%e0%b8%97100%e0%b8%a5%e0%b9%89%e0%b8%b2%e0%b8%99%e0%b8%8a%e0%b8%b9%e0%b9%80%e0%b8%a3%e0%b8%b7%e0%b8%ad%e0%b8%98%e0%b8%87%e0%b8%97%e0%b8%b3%e0%b8%a3%e0%b8%b2%e0%b8%a2%e0%b9%84%e0%b8%94%e0%b9%89%e0%b8%84%e0%b8%a3%e0%b8%b6%e0%b9%88%e0%b8%87%e0%b8%9b%e0%b8%b5%e0%b8%ab%e0%b8%a5%e0%b8%b1%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>อาร์เอสส่งโหลดยกค่ายไม่อั้น 20 บาททุ่มงบโปรโมท 100 ล้าน-ชูเรือธงทำรายได้ครึ่งปีหลัง</headline>
<lead>อาร์เอสบุกหนักบริการดาวน์โหลด เปิดบริการใหม่ "ซูเปอร์เหมาเหมา *339 โหลดเพลงอาร์เอส ยกค่ายไม่อั้น" คิดเหมาจ่ายเดือนละ 20 บาท ชูเรือธงของครึ่งปีหลัง ทุ่มงบการตลาด 100 ล้านบาทโปรโมท ตั้งเป้า 1 ปีมีลูกค้ากว่า 5 ล้านราย ด้านเอไอเอสยิ้มรับเชื่อหนุนรายได้บริการเสริมด้านเสียงเพลงโต 10-15%</lead>
<neck></neck>
<body><p>นายสุรชัย เชษฐโชติศักดิ์ ประธานเจ้าหน้าที่บริหาร บริษัท อาร์เอส จำกัด (มหาชน) กล่าวว่า บริษัทเปิดบริการใหม่ "ซูเปอร์เหมาเหมา *339 โหลดเพลง อาร์เอส ยกค่ายไม่อั้น" ให้ลูกค้าที่ใช้มือถือทั้ง 3 เครือข่าย ได้แก่ เอไอเอส ดีแทค และทรูมูฟ โหลดคอนเทนท์ของอาร์เอส และอาร์สยามได้ไม่จำกัด ทั้งเสียงเพลงรอสาย ริงโทน ฟลูซองดาวน์โหลด ฟลูวิดีโอดาวน์โหลด และคาราโอเกะ คิดราคาบริการแบบเหมาจ่ายแพ็กเกจ 20 บาทต่อเดือน จากเดิมคิดการดาวน์โหลด 40 บาทต่อคอนเทนท์</p>
<p>ทั้งนี้ อาร์เอสได้ชูแคมเปญใหม่นี้เป็นเรือธงในช่วงครึ่งปีหลัง โดยเตรียมงบการตลาดพิเศษไว้ 100 ล้านบาท เพื่อประชาสัมพันธ์ไปยังผู้ใช้มือถือกว่า 55 ล้านราย จากปกติในกลุ่มสายงานดิจิทัลจะใช้งบการตลาดราว 40-50 ล้านต่อปี ซึ่งลูกค้ากลุ่มเป้าหมายหลักมี 2 กลุ่ม คือ กลุ่มเพลงลูกทุ่งและกลุ่มวัยรุ่น ตั้งเป้าว่าภายใน 1 ปี จะมีผู้ใช้บริการกว่า 5 ล้านราย จากการดาวน์โหลดบริการทุกประเภทรวมกัน จากเดิมมีลูกค้าดาวน์โหลดเสียงรอสาย 5 แสนราย</p>
<p>"ปัจจุบันเครื่องราคาถูกสามารถใช้บริการดาวน์โหลดได้แล้ว ทำให้มีการเติบโตอย่างรวดเร็ว โดยเฉพาะเพลงลูกทุ่งขณะนี้แซงกลุ่มวัยรุ่นไปแล้ว และถือเป็นกลุ่มลูกค้าที่มีขนาดใหญ่" นายสุรชัยกล่าวและว่า ในช่วงครึ่งปีที่ผ่านมา ธุรกิจโมบายคอนเทนท์อาจชะลอตัวไปบ้างจากผลกระทบทางเศรษฐกิจและปัจจัยลบอื่นๆ แต่หลังจบไตรมาส 2 มีแนวโน้มดีขึ้นอีกครั้ง และเชื่อว่าปลายปีจะกลับมาคึกคัก ทำให้ตลอดปีธุรกิจดิจิทัลจะมีมูลค่าประมาณ 1.5-1.8 พันล้านบาท มีอัตราเติบโต 10-15%</p>
<p>ด้านนายปรัธนา ลีลพนัง ผู้อำนวยการสำนักการตลาดบริการเสริม บริษัท แอดวานซ์ อินโฟร์ เซอร์วิส จำกัด (มหาชน) หรือเอไอเอส กล่าวว่า รายได้จากบริการเสริมด้านเสียงเพลงของเอไอเอสมีกว่า 3,000 ล้านบาทต่อปี การเปิดบริการเสริมเบอร์เดียวดาวน์โหลดได้ทุกเครือข่าย จะมีส่วนช่วยกระตุ้นตลาดให้ใช้งานดาวน์โหลดเสียงเพลงมากขึ้น น่าจะช่วยให้เติบโตขึ้น 10-15%</p>
<p>ทั้งนี้ การใช้เบอร์เดียวโหลดคอนเทนท์จากอาร์เอสได้ทุกเครือข่าย จะช่วยให้การทำตลาดง่ายขึ้น ทั้งอาร์เอสที่สามารถออกแคมเปญโฆษณาครั้งเดียวได้ลูกค้าครบจากทุกค่ายมือถือ และค่ายเพลงทั้ง 3 ก็ทำตลาดได้ง่าย เพราะลูกค้าจำง่ายขึ้นเลขหมายเดียวโหลดคอนเทนท์ทั้งหมดของอาร์เอสได้</p>
<p>ส่วนของเอไอเอส มีลูกค้าที่ใช้บริการด้านเสียงเพลงประมาณ 6-7 ล้านราย ปัจจุบันมีกลุ่มผู้ใช้แพ็กเกจโหลดไม่อั้นประมาณ 1 ล้านราย คาดว่าจากแพ็กเกจนี้น่าจะมีผู้ใช้เพิ่มขึ้นอีกประมาณ 20-30%</p></body>
</news>
