<teiHeader>
<fileDesc>
<titleStmt>
  <title>แฉประวัติไมเคิลสุดชีช้ำ กรอกยานอนหลับคืนละกว่า10เม็ด  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=56484  </bibl>
</sourceDesc>
</fileDesc>
</teiHeader>
<news>
<headline>แฉประวัติไมเคิลสุดชีช้ำ กรอกยานอนหลับคืนละกว่า10เม็ด</headline>
<lead>ซีเอ็นเอ็นเผยเอกสารลับประวัติการใช้ยาของ ไมเคิล แจ็กสัน ต้องกรอกยานอนหลับซาแนกซ์กว่า 10 เม็ดทุกคืน</lead>
<neck></neck>
<body><p>ลงทุนถึงขนาดเดินทางข้ามมลรัฐกว้านซื้อยา</p>
<p>ซีเอ็นเอ็นได้รายงานวานนี้โดยอ้างเอกสารลับการสอบปากคำอดีตบอดีการ์ด 2 คนของไมเคิลในคดี ล่วงละเมิดทางเพศเด็กเมื่อปี 2548 ว่า ราชาเพลงป๊อปชื่อก้องโลก ไมเคิล แจ็กสัน ต้องกินยานอนหลับซาแนกซ์ (Xanax) กว่า 10 เม็ด เป็นประจำทุกคืนเพื่อให้ข่มตานอนหลับได้ ซึ่งถือว่าลดลงมาแล้วจากก่อนหน้าซึ่งต้องกินยาถึง 30–40 เม็ดต่อคืน</p>
<p>เอกสารลับจาก<placeName>เขตซานตา บาบารา</placeName>ยังระบุว่า ไมเคิลใช้วิธีขอให้ลูกน้องหลายคนไปพบแพทย์ โดยอ้างอาการนอนไม่หลับเพื่อขอยาตัวดังกล่าว นอกจากนี้ยังพบว่าไมเคิลถึงกับลงทุนเดินทางไปยังคลินิกข้ามรัฐเพื่อให้ได้ยานอนหลับมา </p>
<p>ประวัติการใช้ยานอนหลับ ซาแนกซ์ของไมเคิล ยังทำให้นักข่าวสายการแพทย์ของซีเอ็นเอ็นต้องประหลาดใจ เพราะถือเป็นการใช้ ในปริมาณที่สูงมากจนเข้าขั้นเป็นอันตรายต่อร่างกายได้ แม้ว่าร่างกายอาจเกิดการดื้อยาได้จนต้องกินยาเพิ่มขึ้น แต่ปริมาณยาที่ไมเคิลรับประทานกว่า 10 เม็ดในแต่ละวันนั้น ต้องถือว่าสูงเกินกว่าที่ร่างกายของมนุษย์จะรับได้ </p>
<p>วิลเลียม แบรตตัน ผู้บัญชาการตำรวจ<placeName>ลอสแองเจลิส</placeName> เปิดเผยว่า ทางตำรวจได้สอบปากคำแพทย์หลายคนที่เคยรักษาไมเคิลมานานหลายปี และกำลังไล่สืบค้นไปถึงประวัติการใช้ยาในอดีตของราชาเพลงป๊อปด้วย </p>
<p>“จากข้อมูลพื้นฐานที่เราได้รับ จะทำให้เราทราบว่าเรากำลังสืบสวนการเสียชีวิตเกี่ยวกับอะไร เรื่องนี้เป็นการฆาตกรรม หรือเป็นเรื่องของอุบัติเหตุในการใช้ยาเกินขนาด” แบรตตัน กล่าว </p>
<p>ทั้งนี้ ข้อสันนิษฐานเกี่ยวกับการใช้ยาตามใบสั่งแพทย์ โดยเฉพาะบรรดาตัวยากดประสาท อาจมีส่วนสำคัญในการเสียชีวิตของไมเคิล เมื่อวันที่ 25 มิ.ย.ที่ผ่านมา ซึ่งทางตำรวจและเจ้าหน้าที่ที่เกี่ยวข้องได้พยายามรวบรวมข้อมูลประวัติการใช้ยาทั้งหมดของไมเคิลอย่างต่อเนื่อง </p>
<p>ด้านแหล่งข่าวที่ใกล้ชิดกับครอบครัวของไมเคิล เปิดเผยว่า ทางครอบครัวทราบว่ามีความเป็นไปได้ที่สาเหตุการเสียชีวิตของไมเคิลอาจกลายเป็นเรื่องของคดีอาญา </p></body>
</news>
