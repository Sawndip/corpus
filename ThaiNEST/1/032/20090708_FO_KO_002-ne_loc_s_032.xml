<teiHeader>
<fileDesc>
<titleStmt>
  <title>เด็กไนจีเรียตกเป็นเหยื่อมนต์ดำ-ถูกจับไปฆ่าสัปดาห์ละ 50 ราย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-08 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090708/19672/%e0%b9%80%e0%b8%94%e0%b9%87%e0%b8%81%e0%b9%84%e0%b8%99%e0%b8%88%e0%b8%b5%e0%b9%80%e0%b8%a3%e0%b8%b5%e0%b8%a2%e0%b8%95%e0%b8%81%e0%b9%80%e0%b8%9b%e0%b9%87%e0%b8%99%e0%b9%80%e0%b8%ab%e0%b8%a2%e0%b8%b7%e0%b9%88%e0%b8%ad%e0%b8%a1%e0%b8%99%e0%b8%95%e0%b9%8c%e0%b8%94%e0%b8%b3%e0%b8%96%e0%b8%b9%e0%b8%81%e0%b8%88%e0%b8%b1%e0%b8%9a%e0%b9%84%e0%b8%9b%e0%b8%86%e0%b9%88%e0%b8%b2%e0%b8%aa%e0%b8%b1%e0%b8%9b%e0%b8%94%e0%b8%b2%e0%b8%ab%e0%b9%8c%e0%b8%a5%e0%b8%b050%e0%b8%a3%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>เด็ก<placeName>ไนจีเรีย</placeName>ตกเป็นเหยื่อมนต์ดำ-ถูกจับไปฆ่าสัปดาห์ละ 50 ราย</headline>
<lead><placeName>คาโน</placeName>-เด็ก<placeName>ไนจีเรีย</placeName>ถูกจับตัวไปฆ่าเพื่อสังเวยเทพเจ้ามากถึงอาทิตย์ละ 50 ราย</lead>
<neck></neck>
<body><p>สำนักข่าวเอเอฟพีรายงานเมื่อวันอังคาร (7 ก.ค.) ว่าเกิดคดีลักพาตัวทารก และเด็กก่อนวัยเรียนไปฆ่าแล้วนำอวัยวะไปใช้ในพิธีกรรมทางไสยศาสตร์เพื่อสร้างเสริมอำนาจทางการเมือง และความมั่งคั่งให้ตัวเองเพิ่มมากขึ้นใน<placeName>เมืองคาโน</placeName> เมืองใหญ่อันดับ 2 ของ<placeName>ประเทศไนจีเรีย</placeName></p>
<p> นายอิบราฮิม อบุลลาฮี โฆษกสำนักงานสร้างเสริมศีลธรรมของรัฐบาล<placeName>ไนเจีเรีย</placeName> กล่าวว่า คดีลักพาตัวเด็กไปบูชายัญทวีจำนวนขึ้นในช่วง 3 เดือนที่ผ่านมา มีพ่อแม่ผู้ปกครองมาร้องเรียนว่าลูกๆ ของพวกเขาหายตัวไปเพิ่มขึ้นกว่า 2 เท่า ส่วนเด็กๆ ที่ถูกลักพาตัวไปนั้นจะมีอายุระหว่าง 2-5 ปี</p>
<p> ด้านรายการวิทยุท้องถิ่นก็จะมีการประกาศเรื่องเด็กหายอยู่เป็นประจำ โดยไอซา คาบีร์จากฟรีดอม เรดิโอบอกว่า ในช่วง 3 เดือนที่ผ่านมาจะมีพ่อแม่มาขอให้ทางการประกาศข่าวลูกหายกันเฉลี่ยแล้วสัปดาห์ละถึง 50 ราย ขณะที่ก่อนหน้านี้จะมีสถิติอยู่ที่ 20 รายต่อสัปดาห์เท่านั้น</p>
<p> อาลียู มาชิจากกลุ่มสวัสดิภาพเด็ก "จีโอพินี" ใน<placeName>เมืองคาโน</placeName>ได้โทษว่าสาเหตุที่ทำให้คดีลักพาตัวเด็กไปฆ่าเพิ่มขึ้นเป็นเพราะความละโมบของคนใน<placeName>เมืองคาโน</placeName> เมืองการค้าที่เต็มไปด้วยการคอรัปชั่นแห่งนี้ และว่าการลักพาตัวเด็กได้กลายเป็นเหตุรายวันไปแล้วใน<placeName>เมืองคาโน</placeName> โดยเด็กๆ เหล่านี้ถูกนำไปใช้ในการสังเวยมนุษย์เพื่อความร่ำรวยเงินทอง</p>
<p> "คนกระหายความมั่งคั่งและอำนาจ พวกเขารู้สึกว่าไม่มีทางเลือกอื่นนอกจากฆ่าเด็กๆ ไปทำมนต์ดำเพื่อให้ตัวเองบรรลุจุดประสงค์" มาชิกล่าว</p>
<p> มาชิบอกด้วยว่าเด็กๆ ใน<placeName>เมืองคาโน</placeName>ตกเป็นเหยื่อได้ง่ายเพราะครอบครัวยากจน พ่อแม่ก็ขาดการศึกษาทำให้ปล่อยปละละเลยลูกๆ ให้เที่ยววิ่งเล่นไปมา พวกจับเด็กเลยใช้ลูกอม ขนมปังมาเป็นเหยื่อล่อเด็กๆ ที่ไม่มีคนดูแลเหล่านี้ไป</p></body>
</news>
