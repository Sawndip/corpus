<teiHeader>
<fileDesc>
<titleStmt>
  <title>เอ็นเอสเอ็นคว้าธุรกิจไร้สายนอร์เทล  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/23/news_28979807.php?news_id=28979807  </bibl>
</sourceDesc>
</fileDesc>
</teiHeader>
<news>
<headline>เอ็นเอสเอ็นคว้าธุรกิจไร้สายนอร์เทล</headline>
<lead>โนเกีย ซีเมนส์ เน็ตเวิร์ค (เอ็นเอสเอ็น) บรรลุข้อตกลงเสนอซื้อกิจการระบบเครือข่ายสื่อสารของนอร์เทล มูลค่า 650 ล้านดอลลาร์ เตรียมปั้นศูนย์อาร์แอนด์ดีใน<placeName>แคนาดา</placeName> เป็นฐานสนับสนุนตำแหน่งผู้นำเทคโนโลยีไร้สายสำหรับยุคหน้า และปูพรมบุก<placeName>สหรัฐ</placeName>เต็มตัว</lead>
<neck></neck>
<body><p>สำนักข่าวต่างประเทศ รายงานว่า นอร์เทลเตรียมขายสินทรัพย์ในกลุ่มธุรกิจเครือข่ายซีดีเอ็มเอ และเทคโนโลยีสื่อสารไร้สายยุคหน้า หรือ แอลทีอี (ลอง เทอม อีโวลูชั่น) ให้แก่บริษัท โนเกีย ซีเมนส์ เน็ตเวิร์ค (เอ็นเอสเอ็น) ด้วยมูลค่า 650 ล้านดอลลาร์ โดยถือเป็นก้าวแรกในการแตกบริษัท ก่อนทยอยขายธุรกิจกลุ่มอื่นๆ รวมทั้งจะขอยื่นถอนบริษัทออกจากตลาดหลักทรัพย์<placeName>โตรอนโต</placeName>ต่อไป</p>
<p>นายไมค์ ซาฟริรอฟสกี้ ซีอีโอ บริษัท นอร์เทล กล่าวว่า บริษัทตัดสินใจเลือกทางที่ดีที่สุดเพื่อหาผู้ซื้อกิจการที่สามารถผลักดัน นวัตกรรมของนอร์เทลให้ก้าวต่อไปได้ รวมถึงการรักษาบุคลากรไว้ให้ได้มากที่สุดเท่าที่เป็นไปได้</p>
<p>ทั้งนี้ ภายใต้เงื่อนไขเสนอซื้อดังกล่าว บุคลากรมากกว่า 2,500 คน ของ นอร์เทล จะถูกโอนย้ายไปอยู่กับเอ็นเอสเอ็น ซึ่งส่วนใหญ่เป็นพนักงานที่อยู่ใน<placeName>ออตตาวา</placeName> <placeName>แคนาดา</placeName> และ<placeName>ดัลลัส</placeName> <placeName>สหรัฐอเมริกา</placeName> รวมถึง<placeName>เม็กซิโก</placeName> และ<placeName>จีน</placeName> โดยประมาณ 400 คน สังกัดส่วนงานด้านการวิจัยและพัฒนาเทคโนโลยีแอลทีอี ซึ่งจะช่วยเสริมศักยภาพของเอ็นเอสเอ็นในตลาดนี้ รวมถึง</p>
<p>โครงการที่กำลังทำร่วมกับลูกค้ารายสำคัญอย่าง เอ็นทีที โดโคโม ของ<placeName>ญี่ปุ่น</placeName></p>
<p>ล่าสุด กระบวนการดังกล่าวอยู่ระหว่างรอการอนุมัติจากศาลล้มละลายกลางของ<placeName>สหรัฐ</placeName> และศาลสูงแห่ง<placeName>ออนตาริโอ</placeName> ของ<placeName>แคนาดา</placeName> คาดว่าจะคืบหน้าภายในเดือนก.ค. นี้</p>
<p>ด้าน นายไซมอน เบเรสฟอร์ด-ไวลี่ย์ ซีอีโอ บริษัท โนเกีย ซีเมนส์ เน็ตเวิร์ค กล่าวว่า การเข้าซื้อกิจการครั้งนี้ จะรักษาตำแหน่งของ<placeName>แคนาดา</placeName> ให้อยู่แถวหน้าของงานด้านวิจัยและพัฒนาเทคโนโลยีไร้สายยุคหน้า และเพิ่มความแข็งแกร่งของเอ็นเอสเอ็นในตลาดแอลทีอี และการรุกคืบตลาดอเมริกาเหนือ</p>
<p>ขณะที่ การซื้อธุรกิจที่ทำกำไรของนอร์เทล อย่างซีดีเอ็มเอ ก็จะเป็นก้าวสำคัญของบริษัทที่จะขยายฐานตลาดสู่อเมริกาเหนือ และเป็นผู้นำของซัพพลายเออร์ด้านผลิตภัณฑ์โครงสร้างพื้นฐานไร้สายของภูมิภาค นี้</p>
<p>เขาระบุด้วยว่า ส่วนงานด้านวิจัยและพัฒนาใน<placeName>แคนาดา</placeName> จะกลายเป็นศูนย์แห่งความเป็นเลิศด้านเทคโนโลยีสื่อสารไร้สายในระยะยาวของ เอ็นเอสเอ็น และเป็นกำลังเสริมให้กับหน่วยงานด้านนี้ของบริษัท ที่กระจายอยู่ทั่ว<placeName>โลก</placeName></p>
<p>รายงานข่าวกล่าวว่า นอร์เทล เป็นผู้ผลิตและจัดหาโครงสร้างพื้นฐานสำหรับเครือข่ายซีดีเอ็มเอ รายใหญ่อันดับ 2 ของโลก โดยมีฐานลูกค้าครอบคลุมผู้ให้บริการมือถือระบบซีดีเอ็มเอ 3 ใน 5 รายใหญ่</p>
<p>อย่างไรก็ตาม นายไมเคิล เออร์ล็อกเกอร์ นักวิเคราะห์ด้านอุปกรณ์สื่อสารจากจีเอ็มพี ซีเคียวริตี้ ใน<placeName>โตรอนโต</placeName> ให้ความเห็นว่า ซีอีโอ และคณะกรรมการของนอร์เทล ตัดสินใจผิดพลาดอย่างมาก ที่มัวแต่รีรอว่าราคาทรัพย์สินของบริษัทจะดีขึ้น ซึ่งถือเป็นหนึ่งในท่ามกลางความผิดพลาดหลายๆ ครั้งช่วง 2-3 ปีที่ผ่านมา</p>
<p>ด้านผู้ที่ใกล้ชิดกับเจรจาครั้งนี้ กล่าวว่า แม้อยู่ช่วงขาลง แต่กลุ่มธุรกิจซีดีเอ็มเอของนอร์เทล ก็ยังสร้างรายได้ให้ปีละ 700 ล้านดอลลาร์ ดังนั้น หากดูจากราคาซื้อขายครั้งนี้ คาดว่าเอ็นเอสเอ็น จะสามารถคืนทุนได้ภายในปีแรก</p>
<p>รายงานข่าวระบุเพิ่มเติมว่า ก่อนหน้านี้มีผู้สนใจหลายรายเสนอซื้อกิจการของนอร์เทล แต่ประสบความล้มเหลว เนื่องจากความซับซ้อนของกระบวนการล้มละลายใน<placeName>แคนาดา</placeName> <placeName>สหรัฐ</placeName> และยุโรป ซึ่งไม่เอื้อต่อการเจรจาซื้อขาย</p></body>
</news>
