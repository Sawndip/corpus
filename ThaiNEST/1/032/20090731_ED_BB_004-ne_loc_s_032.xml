<teiHeader>
<fileDesc>
<titleStmt>
  <title>ที่ปรึกษาไอซีทีชง เร่งยิงไทยคม6 รักษาประโยชน์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-31 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/31/news_29204274.php?news_id=29204274  </bibl>
</sourceDesc>
</fileDesc>
</teiHeader>
<news>
<headline>ที่ปรึกษาไอซีทีชง เร่งยิงไทยคม6 รักษาประโยชน์</headline>
<lead></lead>
<neck></neck>
<body><p>นายนิมิตร ดำรงรัตน์ ที่ปรึกษารัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) กล่าวว่า หลังเข้ารับตำแหน่งที่ปรึกษารัฐมนตรีไอซีทีเป็นเวลา 3 เดือนพอดี และได้รับมอบหมายให้ศึกษากฎหมายและแนวทางที่เป็นไปได้กรณีปัญหาดาวเทียมไทย คม ที่ดาวเทียมไทยคม 1 หมดอายุไปแล้ว และดาวเทียมไทยคม 2 จะหมดอายุปีหน้า ทำให้เหลือดาวเทียมสื่อสารเพียงดวงเดียว คือ ไทยคม 5</p>
<p>ดังนั้น ขณะนี้กระทรวงไอซีทีจึงกำลังศึกษาเรื่องดังกล่าว และคาดว่าต้องเรียกผู้ที่เกี่ยวข้องทุกฝ่ายมาหารือถึงทางออกร่วมกัน ว่าจะเริ่มต้นอย่างไรและจะสรุปอย่างไร เพราะมีเรื่องของสัญญาสัมปทานดาวเทียมมาเกี่ยวข้องด้วย แต่ท้ายที่สุด เชื่อว่า <placeName>ประเทศไทย</placeName>ต้องยิงดาวเทียมดวงใหม่แน่นอน เพราะจำเป็น และเพื่อรักษาผลประโยชน์ของประเทศ</p>
<p>“ตอนนี้มีดาวเทียมสื่อสารใช้ 2 ดวง ถ้าปีหน้าไทยคม 2 หมดอายุ ก็จะไม่พอใช้แน่นอน และการจะยิงดาวเทียมดวงใหม่ ก็ต้องใช้เวลานานพอสมควร ส่วนใครจะเป็นคนยิงดาวเทียมดวงใหม่ รวมถึงระหว่างนี้จะแก้ปัญหาอย่างไร ต้องเช่าดาวเทียมดวงอื่น หรือเช่าช่องสัญญาณ ยังเป็นเรื่องที่ต้องหารือกันหลายๆ ฝ่าย”</p>
<p>ส่วนภาระงานอื่นๆ นั้น เขากล่าวว่า ใช้เวลาศึกษามา 3 เดือนแล้ว เคยมีประสบการณ์เป็นที่ปรึกษารัฐมนตรีช่วยว่าการกระทรวงการคลังในอดีต เข้าใจระบบของกระทรวงเป็นอย่างดี สิ่งที่ต้องการทำคือ ปรับปรุงโครงสร้างภายในกระทรวงให้มีระบบระเบียบมากขึ้น เพื่อยกระดับกระทรวง</p>
<p>อีกทั้งจะกำหนดให้เรียกประชุมผู้บริหารซีไอโอ จากกระทรวง หรือหน่วยงานรัฐอื่นๆ เข้ามาหารือร่วมกับกระทรวงไอซีที วางแนวทางยุทธศาสตร์ไอซีทีร่วมกันเป็นแนวทางเดียวกัน ให้กระทรวงไอซีทีได้ทำหน้าที่ศูนย์กลางด้านไอซีทีของหน่วยงานของรัฐ และต้องการจัดบริการพื้นฐานด้านไอซีทีให้เข้าถึงระดับภูมิภาคมากขึ้น</p></body>
</news>
