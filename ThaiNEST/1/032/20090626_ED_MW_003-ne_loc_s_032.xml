<teiHeader>
<fileDesc>
<titleStmt>
  <title>โรส มีเดียฯ คลอดแบรนด์จาน 'แก๊งการ์ตูน'ชิงฮุบตลาดจานดาวเทียมพรีเมียม  </title>
  <author>ผู้จัดการ 360° รายสัปดาห์  </author>
</titleStmt>
<publicationStmt>
  <publisher>ผู้จัดการรายสัปดาห์  </publisher>
  <pubPlace>http://www.manager.co.th/mgrweekly  </pubPlace>
  <date>2009-06-26 12:49:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/mgrWeekly/ViewNews.aspx?NewsID=9520000072369  </bibl>
</sourceDesc>
</fileDesc>
</teiHeader>
<news>
<headline>โรส มีเดียฯ คลอดแบรนด์จาน 'แก๊งการ์ตูน'ชิงฮุบตลาดจานดาวเทียมพรีเมียม</headline>
<lead>การเติบโตของตลาดจานดาวเทียมใน<placeName>ประเทศไทย</placeName> ถือเป็นปรากฏการณ์ทางการตลาดที่ไม่เคยมีอยู่ในคู่มือการตลาดเล่มใด จานดาวเทียมขนาดมหึมาที่ติดตั้งอยู่บนหลังคาบ้าน เรียกกันว่า จานซี-แบนด์ ราคาตั้งหลักหลายพันจนถึงเรือนหมื่น แต่ไม่เคยมีการโฆษณาสร้างแบรนด์เป็นเรื่องเป็นราวเหมือนอุปกรณ์เทคโนโลยี ทั่วไปที่ราคาทัดเทียมกัน ไม่ว่าคอมพิวเตอร์ หรือโทรศัพท์มือถือ ไม่มีการบริหารหลังการขาย หรือศูนย์บริการอย่างเป็นทางการ ซื้อจากร้านไหน เมี่อมีปัญหาก็โทรตามร้านนั้นกลับมาซ่อม แต่การตลาดแบบตามมีตามเกิดเช่นนี้ ก็ยังสามารถขยายฐานมาได้ถึงหลัก 3 ล้านจานในปัจจุบัน โดยมีเจ้าตลาดคือ แบรนด์ PSI เจ้าของสโลแกนชัดล้านเปอร์เซ็นต์ ที่ใช้สื่อป้ายขนาดเล็กริมทางด่วน เป็นตัวสื่อสารแบรนด์จนมีส่วนแบ่งกว่า 50%</lead>
<neck></neck>
<body><p>ภาพของตลาดที่บิดเบี้ยว เปิดตลาดมาด้วยสงครามราคา ตั้งราคาให้ถูกเป็นหลัก ทำให้ จิรัฐ บวรวัฒนะ รองประธานกรรมการ สายงานพัฒนาธุรกิจและการตลาด บริษัท โรส มีเดีย แอนด์ เอ็นเตอร์เทนเม้นท์ จำกัด เจ้าของช่องรายการทีวีดาวเทียม แก๊งการ์ตูน มองว่า น่าจะเป็นโอกาสทางการตลาดที่ดี หากโรส มีเดียฯ จะขยับจากการเป็นผู้นำเสนอคอนเทนต์ เพิ่มบทบาทมาเป็นผู้จำหน่ายจานดาวเทียมรายใหม่ ที่เดินเกมด้วยแผนการตลาดอย่างเป็นระบบ เปิดตลาดพรีเมียมให้กับจานดาวเทียมเป็นครั้งแรก จึงเกิดจานดาวเทียม ซีแบนด์ รุ่น แก๊งการ์ตูน ขึ้น โดยร่วมธุรกิจกับแอดวานซ์ เทคโนโลยี แมทชิ่ง หรือเอทีเอ็ม ผู้ผลิตและจำหน่ายจานดาวเทียม ซึ่งมีผลงานเป็นผู้ผลิตจานดาวเทียมให้กับ ASTV จนประสบความสำเร็จเป็นจานเคยู-แบนด์ ที่มีผู้ติดตั้งสูงสุด ให้เป็นผู้ผลิตจานดาวเทียม แก๊งการ์ตูน และดูแลด้านการบริการ</p>
<p>จิรัฐ บวรวัฒนะ กล่าวว่า จากการที่โรส มีเดียฯ เริ่มเข้ามาสู่ธุรกิจทีวีดาวเทียม หลังเปิดช่องรายการแก๊งการ์ตูน มาตั้งแต่ปีที่ผ่านมา ได้มองเห็นภาพของธุรกิจจานดาวเทียมว่า ผู้เล่นส่วนใหญ่มุ่งไปที่ตลาดแมส โดยใช้การแข่งขันด้านราคาเป็นหลัก แต่ไม่สนใจด้านการบริการหลังการขาย ซึ่งตนมองว่าเป็นแนวทางที่อาจทำให้ตลาดจานดาวเทียมซีแบนด์ไม่ยั่งยืน การร่วมมือกับเอทีเอ็มสร้างจานดาวเทียมแบรนด์ แก๊งการ์ตูนนี้ นอกจากจะเป็นการเปิดโมเดลจานดาวเทียมและกล่องรับสัญญาณรูปแบบใหม่ ที่มีการออกแบบดีไซน์ให้มีความทันสมัย รวมถึงมีคุณภาพในการรับสัญญาณ และความทนทานเหนือกว่าจานดาวเทียม และกล่องรับสัญญาณรุ่นทั่วไป โดยทางเอทีเอ็มจะรับผิดชอบด้านการบริการหลังการขายให้กับลูกค้าทุกรายได้</p>
<p>ด้านสมพร แสงโยธิน ประธานกรรมการ บริษัท แอดวานซ์ เทคโนโลยี แมทชิ่ง จำกัด หรือเอทีเอ็ม ผู้ผลิตและจัดจำหน่ายจานดาวเทียม กล่าวว่า การที่เอทีเอ็มตัดสินใจร่วมมือกับโรส มีเดียฯ ผลิตจานดาวเทียมซี-แบนด์ รุ่นแก๊งการ์ตูน เพราะมองเห็นโอกาสการเติบโตของจานดาวเทียมซี-แบนด์ ที่มีเหนือกว่าเคยู-แบนด์ ขณะที่จานดาวเทียมซี-แบนด์ มีอยู่ในตลาดกว่า 3 ล้านจาน และมีโอกาสเติบโตในปีนี้ได้อีกราว 1 ล้านจาน แต่จานเคยู-แบนด์ กลับมีอยู่เพียง 2.5 ล้านจาน ซึ่งส่วนใหญ่ก็เป็นจานของทรูวิชั่นส์ และมีโอกาสเติบโตในปีนี้ไม่เกิน 5 แสนจานเท่านั้น</p>
<p>'เอทีเอ็มและโรส มีเดียฯ ตั้งเป้าหมายที่จะทำตลาดพรีเมียม เน้นคุณภาพ โดยตั้งราคาจานดาวเทียม พร้อมกล่องสัญญาณ แก๊งการ์ตูน ไว้ที่ 4,500 บาท รวมค่าติดตั้งสำหรับอุปกรณ์มาตรฐาน สามารถรับชมช่องรายการแก๊งการ์ตูน และช่องรายการอื่นอีกกว่า 80 ช่อง ทั้งฟรีทีวี และช่องดาวเทียมที่ออกอากาศแบบฟรี ทู แอร์ อย่าง 4 ช่องของแกรมมี่ แชนนัล, มงคล แชนนัล, เอช พลัส แชนนัล ทีวีพูล แชนนัล ฯลฯ โดยเอทีเอ็มมีศูนย์บริการตามหัวเมืองใหญ่ และร้านเครือข่ายทั่วประเทศกว่า 100 ศูนย์ ที่จะคอยให้บริการ ตั้งเป้าทำยอดขายให้ได้ 20% ของการเติบโตของตลาดจานดาวเทียมซี-แบนด์ในปีนี้ที่คาดว่าจะมีราว 1 ล้านจาน หรือ 2 แสนจาน โดยปัจจุบันเอทีเอ็มมีส่วนแบ่งตลาดอยู่เป็นอันดับ 2 ราว 10% ของตลาดรวม ซึ่งมั่นใจว่า ผู้ผลิตจานดาวเทียมรายอื่นคงไม่สามารถลงมาเล่นในตลาดพรีเมียมนี้ได้ เพราะแบรนด์เดิมถูกทำตลาดราคาถูกมาเป็นเวลานาน จนกลายเป็นภาพพจน์ของแบรนด์ไปแล้ว การจะปรับราคาให้สูงขึ้นคงไม่ได้รับการยอมรับ ในส่วนของดีลเลอร์ ร้านค้าก็คงยินดีที่จะช่วยสนับสนุนการขาย เนื่องจากได้ราคาที่ดีกว่า อีกทั้งไม่ต้องมาดูแลเรื่องการบริการ เพราะเราจะรับผิดชอบให้เอง' ประธานกรรมการ เอทีเอ็ม กล่าว</p>
<p>จิรัฐกล่าวว่า นอกจากการคุณภาพของจานดาวเทียมที่เหนือกว่า และการบริการหลังการขายจากเอทีเอ็มแล้ว ในส่วนของโรส มีเดียฯ ก็จะมีการจัดกิจกรรมส่งเสริมการตลาดให้กับลูกค้าอย่างต่อเนื่อง โดยจะมีการวางแนวทาง CRM(Customer Relation Management) เพื่อสร้างความพึงพอใจ และสร้างมูลค่าเพิ่มให้กับลูกค้า ในส่วนของการสนับสนุนการขาย จะมีการจัดกิจกรรมโรดโชว์ไปทั่วประเทศ พร้อมสปอตโฆษณาทางโทรทัศน์ เพื่อกระตุ้นยอดขาย และเป็นการสร้างตลาดจานดาวเทียมระดับพรีเมียมให้เกิดขึ้น พร้อมทั้งรักษาตลาดนี้ให้เป็นบลูโอเชียนที่คู่แข่งเข้ามาได้ยาก</p>
<p>'เราตั้งราคา 4,500 บาท ขณะที่จานดาวเทียมทั่วไป ขนาดเดียวกัน ตั้งราคาที่ 3,500 บาท โดยเราจะเน้นการให้คุณภาพ อุปกรณ์ที่มีความแข็งแรง ทนทานมากกว่า มีกิมมิการตลาดมานำเสนอตลอดเวลา ใช้ CRM ในการสร้างความพึงพอใจให้กับลูกค้า'</p>
<p>จิรัฐกล่าวถึงรายได้ของช่องแก๊งการ์ตูนในช่วงครึ่งปีแรกว่า สามารถทำยอดขายโฆษณาได้ราว 48 ล้านบาท จากเป้าตลอดทั้งปี 100 ล้านบาท โดยรายได้ส่วนใหญ่มาจากช่วงไตรมาสแรก แต่ไตรมาส 2 สถานการณ์กลับซบเซา ลูกค้าหยุดการใช้เงิน แต่ถึงเวลานี้เริ่มเห็นสัญญาณที่ดีของครึ่งปีหลัง ลูกค้าเริ่มกลับมาใช้เงินมากขึ้น คาดว่าเกิดจากความมั่นใจที่รัฐบาลสามารถผ่านพระราชกำหนดเงินกู้ 4 แสนล้านบาทได้ ซึ่งจะทำให้สถานการณ์ไตรมาส 3 และ 4 กลับมาดีขึ้น และช่องแก๊งการ์ตูนคงทำรายได้ถึง 100 ล้านบาทเมื่อถึงสิ้นปีแน่นอน</p></body>
</news>
