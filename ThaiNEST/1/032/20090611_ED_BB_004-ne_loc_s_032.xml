<teiHeader>
<fileDesc>
<titleStmt>
  <title>สั่งค่ายมือถือทำเคลียริ่งเฮ้าส์ใน3เดือน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/11/news_28909550.php?news_id=28909550  </bibl>
</sourceDesc>
</fileDesc>
</teiHeader>
<news>
<headline>สั่งค่ายมือถือทำเคลียริ่งเฮ้าส์ใน3เดือน</headline>
<lead></lead>
<neck></neck>
<body><p>นายสุรนันท์ วงศ์วิทยกำจร เลขาธิการคณะกรรมการกิจการโทรคมนาคมแห่งชาติ (กทช.) กล่าวหลังการประชุมวานนี้ (10 มิ.ย.) ว่า ที่ประชุมเห็นชอบร่างหลักเกณฑ์การคงสิทธิเลขหมาย (นัมเบอร์พอร์ต) สำหรับบริการโทรศัพท์มือถือ แต่ให้มีการปรับแก้รายละเอียดเล็กน้อย คาดว่าสัปดาห์หน้าจะสามารถลงนาม และประกาศในราชกิจจานุเบกษาได้อย่างช้าที่สุดภายในเดือนนี้</p>
<p>ทั้งนี้ กทช.ได้เลือกใช้ระบบออล คอลล์ คิวรี่ (All Call Query) ซึ่งเป็นที่ยอมรับและใช้กันทั่ว<placeName>โลก</placeName> มากกว่าระบบคอลล์ ฟอร์เวิร์ด (Call Forward) ที่มีปัญหาทางเทคนิคมากกว่า ส่วนเคลียริ่งเฮ้าส์ ได้กำหนดให้ผู้ให้บริการเจรจาตกลงและรับภาระร่วมกันเอง โดย กทช.จะไม่ร่วมทำหรือสนับสนุนใดๆ และต้องทำหาข้อสรุปเริ่มดำเนินการภายใน 3 เดือนนับจากประกาศใช้ หากไม่สามารถสรุปได้ กทช.จะพิจารณามาตรการมาดำเนินการอีกครั้ง</p>
<p>ขณะที่ประเด็นค่าธรรมเนียมในการเปลี่ยนผู้ให้ บริการ จะให้ทุกฝ่ายหารือร่วมกันและเสนอมาที่ประชุมเพื่อพิจารณาอีกครั้ง จากเดิมที่เคยมีการเสนอไว้ 50-300 บาท</p>
<p>อย่างไรก็ตาม สัปดาห์หน้า กทช.จะเรียกหารือผู้ให้บริการทุกราย เพื่ออธิบายกระบวนการและทำความเข้าใจอีกครั้ง แต่โดยภาพรวมขั้นตอนยังคงเหมือนเดิมตั้งแต่มีการรับฟังความคิดเห็น เช่น การแจ้งเปลี่ยน ให้แจ้งที่ผู้ให้บริการที่ต้องการย้ายไป ส่วนบริการโทรศัพท์พื้นฐาน คาดว่าจะต้องใช้เวลาพิจารณาอีกนาน เพราะยุ่งยากซับซ้อนกว่า และต้องรอดูผลตอบรับจากการใช้กับโทรศัพท์มือถือก่อน</p>
<p>“กทช.มีนโยบายชัดเจนว่า ประชาชนต้องได้ใช้การคงสิทธิเลขหมายในปีนี้ แน่นอนว่าเมื่อเริ่มมีการให้บริการ ช่วงแรกๆ จะมีการแจ้งโอนย้ายสูงมาก แต่ก็จะทำให้ผู้ให้บริการเร่งพัฒนาบริการ ประโยชน์ก็เกิดกับผู้ใช้เป็นหลัก” นายสุรนันท์ กล่าว</p>
<p>นอกจากนี้ ที่ประชุมได้อนุมัติจ้างบริษัท เนร่า เป็นที่ปรึกษาคลื่นความถี่ 3จี ทั้งการออกแบบการประมูล และผลกระทบที่มีต่อเศรษฐกิจสังคม วงเงินรวม 27 ล้านบาท คาดว่าจะลงนามจ้าง 15 มิ.ย.นี้ ระยะเวลาทำงาน 4 เดือน แต่จะเริ่มพิจารณาเงื่อนการประมูลตั้งแต่ เดือน ก.ค.เป็นต้นไป เพื่อให้การประมูลคลื่นความถี่ 3จี เริ่มต้นภายในไตรมาส 3</p></body>
</news>
