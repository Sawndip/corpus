<teiHeader>
<fileDesc>
<titleStmt>
  <title>เลขาฯยูเอ็นเยือนพม่าจี้ปล่อย"ซูจี"  </title>
  <author>รอยเตอร์, เอเอฟพี  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01040752&sectionid=0104&day=2009-07-04  </bibl>
</sourceDesc>
</fileDesc>
</teiHeader>
<news>
<headline>เลขาฯยูเอ็นเยือน<placeName>พม่า</placeName>จี้ปล่อย"ซูจี"</headline>
<lead>"บัน คี มุน" รับภารกิจเยือน<placeName>พม่า</placeName>สุดหนัก ฟุ้งจะจี้"ตาน ฉ่วย"ปล่อยซูจี-ประกันเลือกตั้ง<placeName>พม่า</placeName>โปร่งใสเชื่อถือได้ กลุ่มสิทธิฯซัดอย่าอ้างความสำเร็จ หากอ่อนท่าให้ รบ.ทหาร<placeName>พม่า</placeName>ยอมกักบริเวณซูจีแทนขังคุก ศาลเลื่อนไต่สวนคดีซูจีอีก</lead>
<neck></neck>
<body><p>นายบัน คี มุน เลขาธิการสหประชาชาติ (ยูเอ็น) เดินทางถึง<placeName>ย่างกุ้ง</placeName> เมืองหลวงเก่าของ<placeName>พม่า</placeName>เมื่อช่วงเช้าของวันที่ 3 กรกฎาคม โดยให้สัมภาษณ์ผู้สื่อข่าวถึงภารกิจการเยือน<placeName>พม่า</placeName>ครั้งนี้ว่าจะกดดันให้รัฐบาลทหาร<placeName>พม่า</placeName>ปล่อยตัวนักโทษการเมืองทั้งหมด รวมถึงนางออง ซาน ซูจี ผู้นำประชาธิปไตยใน<placeName>พม่า</placeName>และให้รัฐบาล<placeName>พม่า</placeName>รับรองว่าการเลือกตั้งทั่วไปใน<placeName>พม่า</placeName>ที่จะมีขึ้นในปีหน้ามีความน่าเชื่อถือและโปร่งใส </p>
<p>นายบันยังกล่าวอีกว่า ในระหว่างการพบปะกับ พล.อ.อาวุโส ตาน ฉ่วย ผู้นำสูงสุดของ<placeName>พม่า</placeName> ที่<placeName>กรุงเนปยีดอว์</placeName> เมืองหลวงใหม่ของ<placeName>พม่า</placeName> ตนจะขอให้ผู้นำ<placeName>พม่า</placeName>อนุญาตให้ตนได้พบปะกับซูจีที่ขณะนี้ถูกคุมขังอยู่ใน<placeName>เรือนจำอินเส่ง</placeName>ใน<placeName>ย่างกุ้ง</placeName>ระหว่างรอการถูกพิจารณาคดีในข้อหาละเมิดคำสั่งกักบริเวณของทางการ<placeName>พม่า</placeName>ด้วย</p>
<p>"ผมจะเรียกร้องให้ผู้นำทหารพม่าเร่งดำเนินกระบวนการทางการเมืองและปล่อยตัวนักโทษการเมืองทั้งหมด รวมถึงนางออง ซาน ซูจี" นายบันกล่าว และว่า ตนจะนำความห่วงกังวลของนานาชาติเกี่ยวกับการดำเนินคดีนางซูจีมาให้ผู้นำ<placeName>พม่า</placeName>รับทราบและจะกดดันให้รัฐบาลรับรองการเลือกตั้งทั่วไปที่จะมีขึ้นในปีหน้าว่าเชื่อถือได้และโปร่งใส </p>
<p>หลังให้สัมภาษณ์เสร็จ เลขาธิการยูเอ็นได้เดินทางต่อไปยัง<placeName>กรุงเนปยีดอว์</placeName> เพื่อพบหารือกับ พล.อ.อาวุโส ตาน ฉ่วย และเจ้าหน้าที่ระดับสูงของ<placeName>พม่า</placeName> ซึ่งรวมถึง พล.อ.เต็น เส่ง นายกรัฐมนตรี นอกจากนี้ เลขาธิการยูเอ็นยังระบุว่าเขาจะพบปะกับตัวแทนของพรรคการเมืองต่างๆ ใน<placeName>พม่า</placeName> รวมถึงพรรคสันนิบาตแห่งชาติเพื่อประชาธิปไตย (เอ็นแอลดี) ของนางซูจีด้วย </p>
<p>ก่อนหน้านี้ นายบัน คี มุน ได้ให้สัมภาษณ์ผู้สื่อข่าวที่<placeName>ประเทศสิงคโปร์</placeName>ก่อนออกเดินทางมายัง<placeName>พม่า</placeName> โดยยอมรับว่าการเยือน<placeName>พม่า</placeName>ครั้งนี้ถือว่าเป็นภารกิจที่ยากลำบากสำหรับตนแต่ตนจะพยายามอย่างสุดความสามารถในการนำความเปลี่ยนแปลงมาสู่<placeName>พม่า</placeName> หลังการเยือน<placeName>พม่า</placeName>ก่อนหน้านี้นายบันสามารถโน้มน้าวให้รัฐบาล<placeName>พม่า</placeName>ยอมรับความช่วยจากต่างชาติในการช่วยเหลือผู้ประสบภัยพิบัติพายุนาร์กีสถล่ม<placeName>พม่า</placeName>ได้ </p>
<p>ด้านกลุ่มสิทธิมนุษยชนกล่าวเตือนเลขาธิการยูเอ็นว่า การเยือน<placeName>พม่า</placeName>ครั้งนี้อาจเป็นความล้มเหลวครั้งใหญ่ หากเขาไม่สามารถทำให้รัฐบาล<placeName>พม่า</placeName>ยอมปล่อยตัวซูจีให้เป็นอิสระได้ โดยกลุ่มฮิวแมน ไรท์ส วอต์ช ระบุว่า นายบันไม่ควรอ้างว่าการเยือน<placeName>พม่า</placeName>ครั้งนี้สำเร็จ หากนายบันยอมอ่อนข้อให้กับรัฐบาลทหาร<placeName>พม่า</placeName>ด้วยการปล่อยให้นางซูจีถูกกักบริเวณอยู่ในบ้านพักต่อไปแทนการถูกคุมขังอยู่ในคุก </p>
<p>ส่วนความคืบหน้าการไต่สวนคดีซูจี ศาลพิเศษใน<placeName>เรือนจำอินเส่ง</placeName>ได้สั่งเลื่อนการพิจารณาคดีซูจีออกไปเป็นวันที่ 10 กรกฎาคม เนื่องจากศาลยังไม่ได้รับสำเนาคำตัดสินของศาลสูงสุดที่วินิจฉัยชี้ขาดห้ามจำเลยเบิกพยานเพิ่มเติมอีก 2 ปากจากที่มีทั้งสิ้น 4 ปากตามที่จำเลยร้องขอ</p>
<p>ล่าสุด มีรายงานว่า นายบันได้พบหารือกับ พล.อ.อาวุโสตาน ฉ่วยแล้ว และแถลงต่อผู้สื่อข่าวที่<placeName>กรุงเนปยีดอว์</placeName> โดยแสดงความชื่นชมที่รัฐบาลทหาร<placeName>พม่า</placeName>ยึดมั่นในพันธกิจที่จะนำประเทศก้าวต่อไปข้างหน้า และว่าจะให้ความสนับสนุนและร่วมมือเพื่อนำสันติสุขและความรุ่งเรืองมาสู่<placeName>พม่า</placeName></p></body>
</news>
