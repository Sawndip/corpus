<teiHeader>
<fileDesc>
<titleStmt>
  <title>ยูทูปประจานประท้วงนองเลือดอิหร่าน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090618/17440/%e0%b8%a2%e0%b8%b9%e0%b8%97%e0%b8%b9%e0%b8%9b%e0%b8%9b%e0%b8%a3%e0%b8%b0%e0%b8%88%e0%b8%b2%e0%b8%99%e0%b8%9b%e0%b8%a3%e0%b8%b0%e0%b8%97%e0%b9%89%e0%b8%a7%e0%b8%87%e0%b8%99%e0%b8%ad%e0%b8%87%e0%b9%80%e0%b8%a5%e0%b8%b7%e0%b8%ad%e0%b8%94%e0%b8%ad%e0%b8%b4%e0%b8%ab%e0%b8%a3%e0%b9%88%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ยูทูปประจานประท้วงนองเลือด<placeName>อิหร่าน</placeName></headline>
<lead><placeName>เตหะราน</placeName>-เว็บไซต์เผยรูปและคลิปชื่อดังกลายเป็นเครื่องมือประจานเหตุรุนแรงอันสืบเนื่องมาจากการประท้วงใน<placeName>อิหร่าน</placeName> <placeName>สหรัฐ</placeName>ดอดขอให้ "ทวิตเตอร์" เลื่อนปิดเว็บซ่อม</lead>
<neck></neck>
<body><p>สำนักข่าวต่างประเทศรายงานเมื่อวันพุธ (17 มิ.ย.) ว่าถึงแม้ทางการ<placeName>อิหร่าน</placeName>จะพยายามขัดขวางไม่ให้สื่อทั้งในและนอกประเทศนำเสนอข่าวการประท้วงผลเลือกตั้งประธานาธิบดีที่บานปลายกลายเป็นเหตุนองเลือดที่มีผู้ถูกยิงเสียชีวิตแล้ว 7 คน แต่ก็ยังคงมีรูปถ่าย และวิดีโอภาพเหตุการณ์ประท้วงดังกล่าวแพร่กระจายทางอินเทอร์เน็ต โดยเฉพาะอย่างยิ่งทางเว็บไซต์เผยแพร่คลิปอย่างยูทูบ ชุมชนออนไลน์อย่างทวิตเตอร์ และเว็บเผยแพร่รูปถ่ายอย่างฟลิคร์ ซึ่งสะท้อนให้เห็นว่าภาครัฐไม่สามารถควบคุมสื่อได้อีกต่อไปในยุคที่ข้อมูลข่าวสารแพร่ถึงกันอย่างรวดเร็วทางอินเทอร์เน็ต</p>
<p> ขณะเดียวกัน มีรายงานว่ากระทรวงการต่าง<placeName>ประเทศสหรัฐ</placeName>ถึงกับขอร้องให้ทวิตเตอร์ ชุมชนออนไลน์ชื่อดัง เลื่อนกำหนดการปิดเว็บเพื่อซ่อมบำรุงออกไปก่อนเพื่อให้ชาว<placeName>อิหร่าน</placeName>สามารถโพสต์ภาพ และบอกเล่าเหตุประท้วงลงในทวิตเตอร์ต่อได้ แต่ทางเว็บได้ออกมาปฏิเสธแล้วว่าสาเหตุที่เลื่อนการซ่อมบำรุงออกไปไม่ได้เป็นเพราะการร้องขอของทางการ<placeName>สหรัฐ</placeName></p>
<p> ด้านผู้ที่อยู่ใน<placeName>อิหร่าน</placeName>ต่างพากันอัพโหลดวิดีโอที่ถ่ายภาพการประท้วงเข้ายูทูบกันไม่ขาดสาย โดยคลิปบางอันแสดงภาพชาว<placeName>อิหร่าน</placeName>กำลังถูกตำรวจปราบจลาจลทุบตี บางภาพอ้างว่าเป็นซากความเสียหายที่ปรากฏให้เห็นหลังกองทัพบุกค้นหอพักใน<placeName>มหาวิทยาลัยเตหะราน</placeName>เพราะสงสัยว่ามีนักศึกษาบางกลุ่มเข้าร่วมการชุมนุมประท้วงที่ประธานาธิบดีมาห์มูด อาห์หมัดดิเนจาดอ้างว่าตัวเองเป็นผู้ชนะแบบถล่มทลาย</p>
<p> นอกจากนี้ ยังมีคลิปวิดีโออีกหลายชุดที่แสดงภาพผู้ประท้วงรายหนึ่งถูกยิงเสียชีวิตระหว่างการชุมนุมประท้วงใน<placeName>กรุงเตหะราน</placeName>เมื่อวันจันทร์ ทั้งยังมีคลิปวิดีโอภาพชาว<placeName>อิหร่าน</placeName>ทั้งใน<placeName>กรุงปารีส</placeName> <placeName>ประเทศฝรั่งเศส</placeName> และอีกหลายเมืองทั่ว<placeName>โลก</placeName>พร้อมใจกันประท้วงเหตุนองเลือดที่เกิดขึ้น</p>
<p> โฆษกของยูทูบยืนยันว่า ทางเว็บไซต์ยังคงเป็นช่องทางสำคัญให้คน<placeName>อิหร่าน</placeName>ได้เล่าเรื่องราวต่อชาว<placeName>โลก</placeName> แม้ว่าทางการ<placeName>อิหร่าน</placeName>จะพยายามปิดกั้นเว็บไซต์ยูทูบ และจำกัดช่องทางในการรายงานข่าวก็ตาม และว่าถึงแม้ยูทูบจะมีนโยบายลบคลิปวิดีโอที่มีภาพและเนื้อหารุนแรงออก แต่ภาพความรุนแรงที่เกิดในเหตุประท้วงของ<placeName>อิหร่าน</placeName>ครั้งนี้ได้รับการยกเว้นเพราะยูทูบมองว่าคลิปวิดีโอดังกล่าวถือเป็นเอกสารทางประวัติศาสตร์อันทรงคุณค่า</p>
<p> ในส่วนของประธานาธิบดีบารัก โอบามาแห่ง<placeName>สหรัฐ</placeName>ยังคงยืนยันไม่ขอก้าวก่ายกิจการภายในของ<placeName>อิหร่าน</placeName>แม้จะถูกกดดันให้หันมาสนับสนุนกลุ่มผู้ประท้วงใน<placeName>อิหร่าน</placeName>อย่างเปิดเผย โดยกล่าวว่าเท่าที่เห็น นโยบายของประธานาธิบดีอาห์มาดิเนจาดกับนโยบายของอดีตนายกรัฐมนตรีมีร์ ฮอสเซน มูซาวี ผู้พ่ายแพ้การเลือกตั้งไม่ได้แตกต่างกันมากนัก</p></body>
</news>
