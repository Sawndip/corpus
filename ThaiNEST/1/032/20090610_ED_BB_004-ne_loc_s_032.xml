<teiHeader>
<fileDesc>
<titleStmt>
  <title>โพลล์ชี้บ.ส่วนใหญ่ตกข่าวเปิดเสรีโดเมน  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-10 07:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090610/49834/%e0%b9%82%e0%b8%9e%e0%b8%a5%e0%b8%a5%e0%b9%8c%e0%b8%8a%e0%b8%b5%e0%b9%89%e0%b8%9a.%e0%b8%aa%e0%b9%88%e0%b8%a7%e0%b8%99%e0%b9%83%e0%b8%ab%e0%b8%8d%e0%b9%88%e0%b8%95%e0%b8%81%e0%b8%82%e0%b9%88%e0%b8%b2%e0%b8%a7%e0%b9%80%e0%b8%9b%e0%b8%b4%e0%b8%94%e0%b9%80%e0%b8%aa%e0%b8%a3%e0%b8%b5%e0%b9%82%e0%b8%94%e0%b9%80%e0%b8%a1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>โพลล์ชี้บ.ส่วนใหญ่ตกข่าวเปิดเสรีโดเมน</headline>
<lead>เผยบริษัทส่วนใหญ่ ยังไม่รู้ข่าวนโยบายเปิดเสรีโดเมนเนม เปิดทางธุรกิจใช้ชื่อบริษัทหรือแบรนด์เป็นชื่อโดเมนได้ปี 53</lead>
<neck></neck>
<body><p>ผลวิจัย<placeName>อังกฤษ</placeName>เผยบริษัทส่วนใหญ่ ยังไม่รู้ข่าวนโยบายเปิดเสรีโดเมนเนม เปิดทางธุรกิจใช้ชื่อบริษัทหรือแบรนด์เป็นชื่อโดเมนได้ปี 53 คาดลบปัญหากลุ่มกว้านซื้อโดเมนไว้เก็งกำไร</p>
<p>สำนัก ข่าวต่างประเทศ รายงานว่า ผลสำรวจล่าสุดพบบริษัท 2 ใน 3 รายยังไม่ทราบข่าวการเปลี่ยนแปลงนโยบายการใช้โดเมน เนม ซึ่งบริษัทห้างร้านต่างๆ จะสามารถใช้ชื่อจริงของบริษัทแทนที่ชื่อโดเมนที่ต่อท้าย เช่น .com, .org และ .net โดยจะมีผลหลังการเปิดเสรีโดเมน เนมในปี 2553</p>
<p>ทั้ง นี้ บริษัท ฟิวเจอร์ ลาบอราทอรี จาก<placeName>อังกฤษ</placeName> ผู้ทำวิจัยครั้งนี้ คาดว่า"ไอแคนน์ (Internet Corporation for Assigned Name and Numbers)" หน่วยงานกลางผู้ดูแลโดเมนเนม จะเริ่มใช้แอพพลิเคชั่นรับจดทะเบียนโดเมนเนมระดับท้อป-เลเวล ที่รองรับโดเมนเนมกลุ่มใหม่นี้ต้นปีหน้า</p>
<p>โดย จะมีผลให้ผู้ประกอบธุรกิจ เช่น ไนกี้ หรือไมโครซอฟท์ สามารถควบคุมการใช้โดเมนของตัวเอง เพื่อแสดงความเป็นแบรนด์ของบริษัทได้ดีขึ้น ทั้งยังจะช่วยป้องกันบรรดา "ไซเบอร์-สควอทเตอร์" ซึ่งมักจะกว้านซื้อโดเมนชื่อเฉพาะ เพื่อหวังไว้เก็งกำไรในอนาคต</p>
<p>นายโจ ไวท์ ประธานคณะผู้บริหารฝ่ายปฏิบัติการ (ซีโอโอ) ตัวแทนจดทะเบียนโดเมน Gandi.net ยกตัวอย่างว่า กรณีมีเว็บไซต์ .nike อยู่แล้ว เจ้าของแบรนด์จะสามารถสร้างเว็บไซต์ด้วยชื่อจริง และรายละเอียดที่เจาะจงแบรนด์มากยิ่งขึ้น เช่น running.nike หรือ runlondon.nike</p>
<p>อย่างไรก็ตาม ผลสำรวจของฟิวเจอร์ ลาบอราทอรี บ่งชี้ว่า ความเคลื่อนไหวดังกล่าว ยังไม่อยู่ในความสนใจขององค์กรส่วนใหญ่</p>
<p>"องค์กร ทั่วๆ ไปยังไม่มีใครรู้ถึงการเปลี่ยนแปลงที่กำลังจะมาถึง หรืออาจกล่าวได้ว่า การเปลี่ยนแปลงครั้งนี้ยังไม่แทรกซึมเข้าถึงธุรกิจส่วนใหญ่ หรือมีการรับรู้ในกลุ่มผู้บริโภคเลย อย่างไรก็ตาม สำหรับกลุ่มธุรกิจที่รับรู้ถึงการเปลี่ยนแปลงนโยบายใหม่จริงๆ ก็จะคาดหวังว่าจะได้เห็นความตื่นเต้นเกิดขึ้น " นายไวท์กล่าว</p>
<p>นาย ทอ ซาไวการ์ ผู้อำนวยการฝ่ายกลยุทธ์และวางแผนของฟิวเจอร์ ลาบอราทอรี กล่าวว่า ราคาสำหรับการใช้แอพพลิเคชั่นดังกล่าวจะเริ่มต้นที่ 185,000 ดอลลาร์สำหรับองค์กร และบริษัทขนาดใหญ่ ซึ่งไอแคนน์คาดว่าจะมีผู้ใช้ราว 300-500 แอพพลิเคชั่น หลังจากเปิดให้ใช้บริการได้ในช่วงไตรมาสแรกปีหน้า</p>
<p>"เรากำลังจะได้เห็นบริษัทระดับโลกขนาดใหญ่เป็นกลุ่มแรกๆ ที่เข้าไปมีโลกออนไลน์ของตัวเองมากขึ้น เพราะการมีโดเมนเนมที่ใช้ชื่อของตัวเอง จะช่วยยกระดับความน่าเชื่อถือ และการจดจำแบรนด์ของผู้บริโภคได้มากขึ้น" นายซาไวการ์กล่าว</p>
<p>อย่าง ไรก็ตาม ในส่วนขององค์กรขนาดเล็ก ก็จะสามารถใช้โดเมนที่มีความจำเพาะ เพื่อให้เข้ากับธุรกิจหรือระบุถึงพื้นที่ตั้งได้มากขึ้นเช่นกัน เช่น .london หรือ .paris</p>
<p>ทั้งนี้ ผลสำรวจครั้งนี้ บริษัท ฟิวเจอร์ ลาบอราทอรี สรุปจากความคิดเห็นของผู้จัดการในธุรกิจอี-คอมเมิร์ซจำนวน 100 ราย ครอบคลุม บริษัทชั้นนำ 50 ราย และบริษัทขนาดกลางและเล็กในธุรกิจออนไลน์อีก 50 ราย</p></body>
</news>
