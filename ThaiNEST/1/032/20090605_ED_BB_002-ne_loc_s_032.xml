<teiHeader>
<fileDesc>
<titleStmt>
  <title>เอชดีดีไอของบ900ล.หนุนเอสเอ็มอี  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-05 09:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090605/48456/%e0%b9%80%e0%b8%ad%e0%b8%8a%e0%b8%94%e0%b8%b5%e0%b8%94%e0%b8%b5%e0%b9%84%e0%b8%ad%e0%b8%82%e0%b8%ad%e0%b8%87%e0%b8%9a900%e0%b8%a5.%e0%b8%ab%e0%b8%99%e0%b8%b8%e0%b8%99%e0%b9%80%e0%b8%ad%e0%b8%aa%e0%b9%80%e0%b8%ad%e0%b9%87%e0%b8%a1%e0%b8%ad%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>เอชดีดีไอของบ900ล.หนุนเอสเอ็มอี</headline>
<lead>สถาบันฮาร์ดดิสก์ไดร์ฟ (เอชดีดีไอ) ชงแผนขออนุมติงบ 900 ล้านบาท หนุนเอสเอ็มอี<placeName>ไทย</placeName>โกยรายได้ธุรกิจต้นน้ำ หวังสกัดแผนย้ายฐานผลิต-เม็ดเงินไหลออก</lead>
<neck></neck>
<body><p>นายชิต เหล่าวัฒนา ผู้อำนวยการโปรแกรมฮาร์ดดิสก์ไดร์ฟ สำนักงานพัฒนาวิทยาศาสตร์และเทคโนโลยีแห่งชาติ (สวทช.) กล่าวว่า สถาบันฮาร์ดดิสไดร์ฟ (เอชดีดีไอ) ในสังกัด สวทช. ได้ยื่นแผนเสนอขออนุมัติเงินสนับสนุนผู้ประกอบการรายย่อยสำหรับอุตสาหกรรมฮาร์ดดิสก์ไดร์ฟ ต่อสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) จำนวน 900 ล้านบาท ภายใน 3 ปี (2553-2555) ตามแผนใช้เงินกู้กระตุ้นเศรษฐกิจของภาครัฐ 4 แสนล้านบาท</p>
<p>เนื่องจาก ที่ผ่านมาอุตสาหกรรมฮาร์ดดิสก์ไดร์ฟ<placeName>ไทย</placeName> มีมูลค่าการส่งออกปีละกว่า 5 แสนล้านบาท แต่กลับมีเม็ดเงินที่ตกถึงมือคน<placeName>ไทย</placeName>เพียง 9% เท่านั้น โดยส่วนใหญ่เป็นรายได้จากค่าจ้างแรงงาน และค่าขนส่ง</p>
<p>นายชิต ระบุว่า ขั้นแรกจะสนับสนุนในรูปแบบเงินอุดหนุน 30% ให้กับเอสเอ็มอีที่อยู่ในอุตสาหกรรมต่างๆ เช่น รถยนต์ หันมาผลิตชิ้นส่วนหรือพัฒนาระบบรองรับโรงงานฮาร์ดดิสก์รายหลักของประเทศ พร้อมทั้งตะส่งทีมนักวิจัยจากเครือข่ายมหาวิทยาลัยทั่วประเทศ เพื่อช่วยเอสเอ็มอีกลุ่มนี้ทำต้นแบบชิ้นงาน นำเสนอให้กับผู้ผลิตฮาร์ดดิสก์รายหลัก 4 รายคือ ซีเกท, ดับบลิวดี, ฮิตาชิ และฟูจิตสึ โดยตั้งเป้ามีบริษัทเอสเอ็มอี 25รายเข้าร่วมภายใน 1-2 ปี</p>
<p>"สิ่ง ที่เราคืนให้กับรัฐจะอยู่ในรูปของบริษัทเอสเอ็มอี โดยคาดว่า 1 บริษัทจะสามารถทำรายได้ไม่ต่ำกว่า 10 ล้านบาท ซึ่งผลดีในท้ายที่สุดก็จะยังคงตกอยู่กับประเทศ เพราะปัจจุบันเม็ดเงินที่เราได้จริงๆ ยังน้อยมาก คนที่กำไรคือ สิงคโปร์ และมาเลซีย รวมทั้งจีน เพราะแม้ฐานผลิตจะอยู่ในบ้านเรา แต่ชิ้นส่วนบางอย่าง หรือกระบวนการ เช่น ระบบออโตเมชั่น ก็ยังต้องนำเข้ามาจากประเทศพวกนี้อยู่ดี ฉะนั้นถ้าเราดึงให้บริษัทฮาร์ดดิสก์หันมาใช้บริการโลคัลได้ ก็จะทำรายได้กลับเข้าประเทศมากขึ้น" นายชิตกล่าว</p>
<p>นอกจากนี้ ล่าสุดผู้ผลิตฮาร์ดดิสก์รายหลักๆ ของ<placeName>ไทย</placeName>ได้เสนอข้อเรียกร้องผ่านเนคเทค ให้รัฐบาลเพิ่มมาตรการสนับสนุนอุตสาหกรรมฮาร์ดดิสก์ไดร์ฟ นอกเหนือจากการสนับสนุนด้านการลงทุน โดยต้องเน้นสนับสนุนด้านการวิจัยและพัฒนา รวมทั้งการสร้างแรงงานด้านฮาร์ดดิสก์ เพื่อรองรับการขยายตัวของอุตสาหกรรมด้วย</p>
<p>ขณะที่ มีรายงานข่าว ระบุว่า บีโอไอ ได้อนุมัติแผนการลงทุนของบริษัท "ฮัทชินสัน เทคโนโลยี" ผู้ผลิตชิ้นส่วนรายใหญ่จาก<placeName>สหรัฐ</placeName>ซึ่งจะเข้ามาเปิดโรงงานแห่งแรกใน<placeName>ไทย</placeName>มูลค่า 1,000 ล้านบาท เพื่อผลิตก้านหัวอ่านฮาร์ดดิสก์ (Suspension Arm) ส่งให้กับผู้ผลิตฮาร์ดดิสก์หลัก โดยอยู่ในระหว่างการหาทำเลตั้งโรงงาน ซึ่งคาดว่าจะคืบหน้าภายใน 6 เดือน</p></body>
</news>
