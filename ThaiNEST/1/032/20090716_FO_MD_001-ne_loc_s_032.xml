<teiHeader>
<fileDesc>
<titleStmt>
  <title>ประชุมสุดยอดกลุ่มปท.ไม่ฝักใฝ่ฝ่ายใด ผู้นำเรียงแถวเรียกร้อง“ระเบียบโลกใหม่”  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-07-16 21:20:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000080662  </bibl>
</sourceDesc>
</fileDesc>
</teiHeader>
<news>
<headline>ประชุมสุดยอดกลุ่มปท.ไม่ฝักใฝ่ฝ่ายใด ผู้นำเรียงแถวเรียกร้อง“ระเบียบโลกใหม่”</headline>
<lead>การประชุมสุดยอดกลุ่มประเทศไม่ฝักใฝ่ฝ่ายใด (Non-Aligned Movement - NAM) เปิดขึ้นที่<placeName>อียิปต์</placeName>เมื่อวันพุธ (15) โดยประเด็นที่ได้รับความสนใจกว้างขวาง คือการหาทางรับมือกับผลกระทบจากภาวะทรุดต่ำของเศรษฐกิจ<placeName>โลก</placeName> ทั้งนี้ผู้นำชื่อดังของประเทศกำลังพัฒนาหลายคน ต่างเรียกร้องให้มี “ระเบียบโลกใหม่” เพื่อป้องกันไม่ให้วิกฤตเกิดซ้ำรอยขึ้นอีก</lead>
<neck></neck>
<body><p>ประธานาธิบดีราอูล คาสโตรแห่ง<placeName>คิวบา</placeName> กล่าวสุนทรพจน์เปิดการประชุมกลุ่ม NAM ซึ่งมีผู้นำจากประเทศกำลังพัฒนากว่า 50 คนเข้าร่วม ว่าวิกฤตการณ์การเงินที่เกิดขึ้นครั้งนี้ส่งผลกระทบต่อประเทศกำลังพัฒนาหนักที่สุด</p>
<p> “ทุกประเทศในโลกจะต้องแสวงหาทางแก้วิกฤตเศรษฐกิจโลกครั้งนี้อย่างเป็นธรรม” คาสโตรกล่าวกับที่ประชุมของกลุ่มที่มีสมาชิกทั่ว<placeName>โลก</placeName> 118 ราย ณ <placeName>รีสอร์ตตากอากาศ ชาร์ม เอล-ชีค</placeName> ริม<placeName>ทะเลแดง</placeName></p>
<p> "เราขอเรียกร้องให้มีการจัดระเบียบใหม่ทางการเงินและทางเศรษฐกิจ ... เราต้องปรับโครงสร้างระบบการเงินโลกโดยคำนึงถึงความต้องการของประเทศกำลังพัฒนา” เขาบอก</p>
<p> ทางด้าน มูอัมมาร์ กัดดาฟี ผู้นำ<placeName>ลิเบีย</placeName> ได้กล่าวปราศรัยเรียกร้องให้มีการปรับโครงสร้างคณะมนตรีความมั่นคงแห่งสหประชาชาติ เพราะเขาถือว่าหน่วยงานดังกล่าวเป็นการก่อการร้ายรูปแบบหนึ่ง ซึ่ง “ถูกผูกขาด” โดยประเทศไม่กี่ประเทศที่เป็นสมาชิกถาวร</p>
<p> “สภาพเช่นนี้ถือเป็นตัวแทนของอันตราย ที่มีต่อสันติภาพระหว่างประเทศ เราต้องได้รับความเดือดร้อนลำบากกันทุกรูปแบบจากคณะมนตรีความมั่นคง นี่เป็นหน่วยงานที่กลายเป็นดาบจ่อคอหอยของพวกเราอยู่” เขาบอก “คณะมนตรีความมั่นคงก็คือการก่อการร้ายนั่นเอง”</p>
<p> กัดดาฟีเรียกร้องให้ปรับสมดุลในคณะมนตรีเสียใหม่ โดยขอที่นั่งสมาชิกถาวรให้กับสหภาพ<placeName>แอฟริกา</placeName>ที่เขาเป็นประธานอยู่ด้วย</p>
<p> ส่วน<placeName>อินเดีย</placeName>เห็นว่าสมาชิกของ NAM ควรแสดงบทบาทเพิ่มขึ้นในเวที<placeName>โลก</placeName> มานโมหัน ซิงห์ นายกรัฐมนตรีของ<placeName>อินเดีย</placeName>กล่าวว่า “กระบวนการตัดสินใจ ไม่ว่าจะในสหประชาชาติหรือในบรรดาสถาบันการเงินระหว่างประเทศ ยังคงอิงอยู่กับตัวบทกฎหมายต่างๆ ที่จัดทำขึ้นเมื่อกว่า 60 ปีก่อน ทั้งๆ ที่โลกมีการเปลี่ยนแปลงไปอย่างมากมายแล้ว”</p>
<p> “ประเทศกำลังพัฒนาจะต้องเป็นตัวแทนอย่างเต็มที่ในกระบวนการตัดสินใจต่างๆ ของสถาบันระหว่างประเทศทั้งหลาย” เขาเสริม</p>
<p> อย่างไรก็ตาม ความทะเยอทะยานด้านการทหารของประเทศกำลังพัฒนาก็ยังเป็นปัญหาใหญ่ โดยเฉพาะ<placeName>อินเดีย</placeName>และ<placeName>ปากีสถาน</placeName>ซึ่งเป็นคู่อริที่ต่างก็มีอาวุธนิวเคลียร์ และมีเรื่องบาดหมางภายหลังเหตุการณ์โจมตี<placeName>เมืองมุมไบ</placeName> ซึ่งเป็นเมืองศูนย์การค้าและการเงินสำคัญของ<placeName>อินเดีย</placeName>เมื่อเดือนพฤศจิกายนปีที่แล้ว ทำให้มีผู้เสียชีวิต 166 ราย โดยรัฐบาลอินเดียเชื่อว่าเป็นฝีมือกองกำลังลัชการ์-เอ-ไตบา ของ<placeName>ปากีสถาน</placeName></p>
<p> ทั้งสองประเทศมีกำหนดการเจรจากันในวันพฤหัสบดี (16) โดยมุ่งไปที่การเปิดการเจรจาสันติภาพรอบใหม่หลังจากที่ล่าช้ามานาน</p>
<p> นายกรัฐมนตรียูซุฟ ราซา กิลานี ของ<placeName>ปากีสถาน</placeName>แสดงความเห็นในแง่ดีว่าความสัมพันธ์กับ<placeName>อินเดีย</placeName>จะกลับเข้าสู่ทิศทางที่ถูกต้อง เขากล่าวว่า “เราหวังว่าจะรักษาแนวโน้มในทางบวกนี้ต่อไปและผลักดันให้เกิดความร่วมมือกันมากขึ้น ด้วยความเชื่อว่าภูมิภาคเอเชียใต้จะบรรลุสันติภาพได้”</p>
<p> ส่วนซิงห์หวังว่า<placeName>ปากีสถาน</placeName>จะให้สัญญาที่จะดำเนินการกับผู้อยู่เบื้องหลังเหตุโจมตี<placeName>มุมไบ</placeName> ซึ่ง<placeName>ปากีสถาน</placeName>ได้ระบุแล้วว่า “อาจจะ” นำตัวผู้ถูกกล่าวหาว่าเกี่ยวข้องกับเหตุโจมตีดังกล่าวขึ้นไต่สวนในสัปดาห์หน้า</p>
<p>อนึ่ง กลุ่ม NAM ก่อตั้งเมื่อปี 1955 โดยมีสมาชิก 118 ประเทศ เป็นตัวแทนของประชากร<placeName>โลก</placeName>ถึงราว 56 เปอร์เซ็นต์ จึงเป็นการรวมกลุ่มประเทศที่มีขนาดใหญ่ที่สุดรองจากสหประชาชาติ เป้าหมายของกลุ่ม NAM คือการเปิดโอกาสให้ประเทศกำลังพัฒนาได้มีสิทธิมีเสียงในเวที<placeName>โลก</placeName>ด้วย และยังระบุจุดยืนของกลุ่มว่าจะไม่เข้าข้างหรือฝักใฝ่มหาอำนาจกลุ่มใดกลุ่มหนึ่งอย่างเป็นทางการ ประเทศผู้ก่อตั้งกลุ่ม NAM ตอนแรกๆ ได้แก่ <placeName>อียิปต์</placeName>และ<placeName>อินเดีย</placeName></p></body>
</news>
