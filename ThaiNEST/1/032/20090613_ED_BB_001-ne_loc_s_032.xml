<teiHeader>
<fileDesc>
<titleStmt>
  <title>กสทตั้งบอร์ดเล็กซื้อซีดีเอ็มเอฮัทช์  </title>
  <author>พรหมเมศร์ ศิริสุขวัฒนานนท์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-13 01:13:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090613/51033/%e0%b8%81%e0%b8%aa%e0%b8%97%e0%b8%95%e0%b8%b1%e0%b9%89%e0%b8%87%e0%b8%9a%e0%b8%ad%e0%b8%a3%e0%b9%8c%e0%b8%94%e0%b9%80%e0%b8%a5%e0%b9%87%e0%b8%81%e0%b8%8b%e0%b8%b7%e0%b9%89%e0%b8%ad%e0%b8%8b%e0%b8%b5%e0%b8%94%e0%b8%b5%e0%b9%80%e0%b8%ad%e0%b9%87%e0%b8%a1%e0%b9%80%e0%b8%ad%e0%b8%ae%e0%b8%b1%e0%b8%97%e0%b8%8a%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>กสทตั้งบอร์ดเล็กซื้อซีดีเอ็มเอฮัทช์</headline>
<lead>บอร์ดตั้ง"กฤษดา"รับผิดชอบธุรกิจซีดีเอ็มเอ เล็งประชุมปลายสัปดาห์หน้า หาทางออกแคทซีดีเอ็มเอ มั่นใจซื้อคืนฮัทช์ บริหารเองรอด</lead>
<neck></neck>
<body><p>นายนัที เปรมรัศมี ประธานบอร์ด บมจ.กสท โทรคมนาคม กล่าวหลังการประชุมบอร์ดเมื่อวันที่ 12 มิ.ย. ที่ผ่านมาว่า บอร์ด ได้เร่งรัดให้ฝ่ายบริหารดำเนินการ 3 เรื่องหลัก ประกอบด้วย เร่งกำหนดทิศทางการทำธุรกิจบริการโทรศัพท์มือถือ แคท ซีดีเอ็มเอ มีเป้าหมายต้องทำให้มีกำไร ขยายฐานลูกค้าและทำให้ลูกค้ามีความพึงพอใจ พร้อมทั้งแต่งตั้ง นายกฤษดา กวีญาณ เป็นประธานอนุกรรมการ ธุรกิจซีดีเอ็มเอโดยเฉพาะ</p>
<p>ทั้งนี้ บอร์ด ชุดดังกล่าวประชุมในปลายสัปดาห์หน้า หาทางออกการดำเนินธุรกิจซีดีเอ็มเอ โดยเฉพาะเจรจากับ บริษัท ฮัทชิสัน ซีเอที ไวร์เลส มัลติมีเดีย จำกัดเพื่อซื้อโครงข่ายในเขต 25 จังหวัดภาคกลางมาดำเนินการเองทั้งหมด ซึ่งคาดว่าจะสามารถบริหารได้เองเป็นอย่างดี</p>
<p>ปัจจุบัน กสท มีลูกค้าภูมิภาคประมาณ 3 แสนราย และอยู่ระหว่างการเจรจาแนวทางทำธุรกิจร่วมกับ ฮัทช์ ในการให้บริการซีดีเอ็มเอทั่วประเทศ</p>
<p>ทั้งนี้บอร์ดแสดงความเป็นห่วงกสท ที่เป็นองค์กรขนาดใหญ่ การเปลี่ยนแปลงเป็นเรื่องยาก และยังมีปัญหาการทับซ้อนกับ บมจ.ทีโอที และข้อพิพาทกับบริษัทเอกชน ที่ต้องเร่งแก้ไขหาทางออก</p>
<p>“เรื่องข้อพิพาท เป็นอีกประเด็นหนึ่งที่ต้องเร่งดำเนินการ ทั้งกรณี กสท กับ ทีโอที และ กสท กับ บริษัทเอกชน บอร์ดได้เร่งรัดไปยังฝ่ายบริหารแล้วให้มานำเสนอแนวทางออกในการประชุมครั้งต่อไป” นายนัที กล่าว</p>
<p>นายธานีรัตน์ ศิริปะชะนะ รองปลัดกระทรวงเทคโนโลยีสารสนเทศและการสื่อสาร (ไอซีที) และกรรมการ กสท กล่าวว่า คณะกรรมการสรรหากรรมการผู้จัดการใหญ่ จะให้ผู้สมัครทั้ง 7 คน มาแสดงวิสัยทัศน์ในวันที่ 22 มิ.ย. นี้ให้เสร็จภายในวันเดียว จากนั้นจะประชุมลงคะแนน พร้อมเสนอบอร์ดพิจารณาในวันที่ 24 มิ.ย. 2552</p>
<p>หากบอร์ดเห็นชอบ ก็จะเข้าสู่กระบวนการเจรจาค่าตอบแทน จากนั้นบอร์ดจะส่งไปกระทรวงการคลังอีกครั้ง คาดว่าจะเสร็จสิ้นทั้งหมดภายในเดือนก.ค. นี้</p></body>
</news>
