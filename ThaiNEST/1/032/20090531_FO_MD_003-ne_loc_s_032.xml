<teiHeader>
<fileDesc>
<titleStmt>
  <title>เปิดวิสัยทัศน์"รมว.คลังเงา"ญี่ปุ่น หวังสร้างเงินสกุลเอเชียแทนเงิน$  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-31 20:06:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000061027  </bibl>
</sourceDesc>
</fileDesc>
</teiHeader>
<news>
<headline>เปิดวิสัยทัศน์"รมว.คลังเงา"<placeName>ญี่ปุ่น</placeName> หวังสร้างเงินสกุล<placeName>เอเชีย</placeName>แทนเงิน$</headline>
<lead>"รัฐมนตรีคลังเงา" ของ<placeName>ญี่ปุ่น</placeName> ซึ่งวาดหวังจะได้นั่งเก้าอี้ขุนคลังคนต่อไปปลายปีนี้ เผยวิสัยทัศน์ คิดสร้างสกุลเงินสำหรับตลาดร่วม<placeName>เอเชีย</placeName> เพราะในอนาคตเงินดอลลาร์จะไม่ใช่เงินสกุลหลักอีกต่อไป</lead>
<neck></neck>
<body><p>มาซาฮารุ นากางาวะ "รัฐมนตรีคลังเงา" จากพรรคฝ่ายค้านใหญ่ที่สุดของ<placeName>ญี่ปุ่น</placeName> กล่าวว่าถ้าหากพรรคเดโมแครติก ปาร์ตี้ ออฟ แจแปน (ดีพีเจ) ของเขาได้รับชัยชนะในการเลือกตั้งทั่วไปในปีนี้ เขาก็จะปรับโครงสร้างเศรษฐกิจของ<placeName>ญี่ปุ่น</placeName>ให้มีเมตตาและนุ่มนวลยิ่งกว่าเดิม</p>
<p>"คุณไม่มีทางกระตุ้นสังคมขึ้นมาได้โดยใช้กฎป่าที่ว่าคนเข้มแข็งจะยิ่งเข้มแข็งขึ้นเรื่อยๆ" เขาบอก "ในสนามกอล์ฟ ผู้เล่นคนเดิมจะชนะเสมอ ถ้าหากไม่มีการให้แต้มต่อแก่คนอื่นๆ "</p>
<p>ทั้งนี้ ทาโร อาโซะ นายกรัฐมนตรีของ<placeName>ญี่ปุ่น</placeName>จะต้องจัดการเลือกตั้งทั่วไปภายในเดือนกันยายนปีนี้ ซึ่งพรรคฝ่ายค้านดีเจพีหวังที่จะโค่นพรรคลิเบอรัล เดโมแครติก ปาร์ตี้ (แอลดีพี) ของอาโซะลงให้ได้ หลังจากที่แอลดีพีครองอำนาจเป็นรัฐบาลอย่างแทบจะต่อเนื่องโดยตลอดในช่วงกว่าครึ่งศตวรรษที่ผ่านมา</p>
<p>นอกจากนั้น นากางาวะยังระบุถึงเค้าโครงการเปลี่ยนแปลงบางประการที่เขาเตรียมการไว้หากได้รับตำแหน่งรัฐมนตรีคลังของ<placeName>ญี่ปุ่น</placeName></p>
<p>เมื่อมองภาพกว้างในระดับภูมิภาค เขากล่าวว่า<placeName>เอเชีย</placeName>ควรร่วมมือกันแก้ปัญหาด้านความมั่นคงและเศรษฐกิจในฐานะที่เป็น "ประชาคมที่มีเอกภาพ"</p>
<p>เขาเสนอด้วยว่า "สกุลเงินของเอเชียควรรวมกันเป็นสกุลเดียว ในเส้นทางของการจัดตั้งเขตเศรษฐกิจที่เป็นหนึ่งเดียวขึ้นในภูมิภาค" ทว่าเขาไม่ได้ระบุกรอบเวลาที่แน่นอนของเรื่องนี้ โดยชี้ว่าจะต้องขึ้นอยู่กับพัฒนาการทางเศรษฐกิจและการเมืองของ<placeName>จีน</placeName>อย่างมากด้วย</p>
<p>นากางาวะกล่าวว่าทุกคนต้อง "ขบคิดพิจารณาในเรื่องที่เงินดอลลาร์มีแนวโน้มว่าจะไม่สามารถเป็นเงินสกุลหลักของโลกได้อีกต่อไปในระยะกลางและระยะยาว" เพราะ<placeName>โลก</placeName>กำลังจัดระเบียบใหม่หลังยุคสงครามเย็น</p>
<p> เขายังเห็นว่าก่อนที่จะมีเงินสกุลร่วมของ<placeName>เอเชีย</placeName> "รัฐบาลญี่ปุ่นควรพยายามทำให้ 'เขตเอเชีย' หันมาใช้เงินสกุลเยนในการซื้อขายแลกเปลี่ยนแทนที่จะใช้ดอลลาร์สหรัฐฯ และตอนนี้ถึงเวลาแล้วที่ญี่ปุ่นจะดำเนินการเรื่องนี้แล้ว"</p>
<p>ทั้งนี้ รัฐบาล<placeName>ญี่ปุ่น</placeName>อาจเพิ่มเงินกู้ยืมให้แก่กองทุนการเงินระหว่างประเทศ (ไอเอ็มเอฟ) โดยมีเงื่อนไขว่าเป็นเงินกู้ยืมในสกุลเยน และ<placeName>ญี่ปุ่น</placeName>ยังควรค้ำประกันพันธบัตรรัฐบาลประเทศใน<placeName>เอเชีย</placeName> ซึ่งออกเป็นสกุลเงินของ<placeName>ญี่ปุ่น</placeName>ด้วย</p>
<p>ในเดือนมิถุนายนนี้ นากางาวะจะมีอายุ 59 ปี เขาจบการศึกษาด้านการต่างประเทศจาก<placeName>มหาวิทยาลัยจอร์จทาวน์</placeName>ใน<placeName>สหรัฐฯ</placeName> และมีลูกๆ สี่คน เขาเป็น ส.ส. ใน<placeName>เขตมิเอะตอนกลาง</placeName> และพูดถึงตัวเองว่าเป็นพวกที่รู้อะไรกว้างๆ ไม่ใช่ผู้เชี่ยวชาญทางเศรษฐกิจ</p>
<p>นากางาวะยังมีมุมมองต่อ<placeName>ญี่ปุ่น</placeName>ในภาพรวมอีกว่า ที่ผ่านมานั้น<placeName>ญี่ปุ่น</placeName>เดินตามรอยของ<placeName>สหรัฐฯ</placeName> และลัทธิเสรีนิยมมาตลอด แต่ตอนนี้เป็นเวลาที่<placeName>ญี่ปุ่น</placeName>จะต้องเป็นประเทศที่ "มีความเป็นเอเชียมากขึ้น"</p>
<p>เขาบอกว่า "ขณะนี้เป็นเวลาที่<placeName>ญี่ปุ่น</placeName>จะพูดแล้วว่าต้องการจะสร้างสรรค์<placeName>โลก</placeName>แบบไหน ไม่ใช่แค่ปรับตัวเองให้เข้ากับสภาพการณ์ที่เกิดขึ้นเหมือนที่เคยเป็นมา" ตั้งแต่แพ้สงคราม<placeName>โลก</placeName>ครั้งที่สอง</p>
<p>ส่วนภายในประเทศนั้น เขามีแนวทางสอดคล้องกับยูกิโอะ ฮาโตยามะ หัวหน้าพรรคดีพีเจคนใหม่ ในเรื่องการสร้าง "สังคมที่มีความเห็นอกเห็นใจซึ่งกันและกัน"</p>
<p>พรรคดีพีเจประกาศว่าจะลดภาษีธุรกิจให้กับบริษัทขนาดเล็กเพื่อจะได้มีโอกาสในการแข่งขันสูงขึ้น นอกจากนั้น ยังจะใช้เงิน 21 ล้านล้านเยน (220,000 ล้านดอลลาร์) เพื่อพลิกฟื้นเศรษฐกิจในช่วงสองปีข้างหน้า โดยมีทั้งมาตรการการลดภาษี การให้เงินช่วยหลือแก่ครอบครัวที่มีบุตร และเลิกเก็บค่าทางด่วน</p>
<p>ส่วนนายกรัฐมนตรีทาโร อาโซะมีแผนใช้เงินงบประมาณ 15.4 ล้านล้านเยนในปีงบประมาณปัจจุบันซึ่งจะสิ้นสุดในเดือนมีนาคม 2010</p></body>
</news>
