<teiHeader>
<fileDesc>
<titleStmt>
  <title>'ไทย-เยอรมัน'ตั้งศูนย์บ่มฝีมือช่าง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-24 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/24/news_29162100.php?news_id=29162100  </bibl>
</sourceDesc>
</fileDesc>
</teiHeader>
<news>
<headline>'<placeName>ไทย</placeName>-<placeName>เยอรมัน</placeName>'ตั้งศูนย์บ่มฝีมือช่าง</headline>
<lead>สถาบัน<placeName>ไทย</placeName>-<placeName>เยอรมัน</placeName>จับมือมทร.สุวรรณภูมิ เลือก<placeName>พระนครศรีอยุธยา</placeName> ตั้งศูนย์เฉพาะทางบ่มเพาะขีดความสามารถ - ฝึกอบรมช่างเทคนิคเครื่องกล รองรับความต้องการของนิคมอุตสาหกรรมภาคกลาง</lead>
<neck></neck>
<body><p>รศ.ณรงค์ วรงศ์เกรียงไกร ผู้อำนวยการสถาบัน<placeName>ไทย</placeName>-<placeName>เยอรมัน</placeName> เปิดเผยว่า สถาบันร่วมกับมหาวิทยาลัยเทคโนโลยีราชมงคลสุวรรณภูมิ (มทร.สุวรรณภูมิ) และเครือข่ายผู้ผลิตเครื่องจักรกลอุตสาหกรรม เปิดศูนย์ถ่ายทอดเทคโนโลยีการผลิต ณ <placeName>อาคารคณะวิชาเครื่องกล</placeName> <placeName>มทร.สุวรรณภูมิ ศูนย์หันตรา</placeName> <placeName>จ.พระนครศรีอยุธยา</placeName> เพื่อรองรับความต้องการของนิคมอุตสาหกรรมภาคกลาง</p>
<p>ศูนย์แห่งนี้ใช้งบลงทุน 25 ล้านบาทในส่วนของห้องปฏิบัติการเครื่องมือกล เทคโนโลยีคอมพิวเตอร์ช่วยออกแบบและผลิต (CAD/CAM) เทคโนโลยีอัตโนมัติ และห้องฝึกอบรมบริการถ่ายทอดเทคโนโลยี โดยเป็นศูนย์เฉพาะทางแห่งที่ 2 ที่สร้างขึ้นในช่วง 10 ปีที่ผ่านมา ศูนย์เฉพาะทางแห่งแรกอยู่ที่ <placeName>มทร.สุวรรณภูมิ</placeName> <placeName>จ.นนทบุรี</placeName> ทำหน้าที่พัฒนาทักษะการใช้เครื่องจักรกลอุตสาหกรรมของบุคคลากรในโรงงาน และเปิดโอกาสให้เอสเอ็มอีได้ใช้เครื่องจักรราคาถูก ในลักษณะเช่าใช้งาน</p>
<p>ภาคกลางมีโรงงานอุตสาหกรรมจำนวนมาก โดย 80-90% เป็นธุรกิจขนาดกลางและขนาดย่อม หรือเอสเอ็มอี ที่เหลืออีก 10-20% เป็นโรงงานขนาดใหญ่จากบริษัทข้ามชาติ ทั้งยานยนต์ ไฟฟ้า อิเล็กทรอนิกส์ เซรามิกและวัสดุก่อสร้าง ล้วนต่างต้องการใช้เครื่องจักร ตลอดจนพัฒนาระบบควบคุมเครื่องจักรให้แม่นยำมากขึ้น</p>
<p>นางพรทิพา ประดิษฐ์สุขถาวร ผู้จัดการทั่วไปฝ่ายบริหารบริษัท พานาโซนิค อีเล็กทริค เวิร์คส (ไทยแลนด์) จำกัด ผู้ประกอบการที่ร่วมหลักสูตรฝึกอบรมกับสถาบัน<placeName>ไทย</placeName>-<placeName>เยอรมัน</placeName> กล่าวว่า โรงงานตั้งอยู่ใน<placeName>นิคมอุตสาหกรรมนวนคร</placeName> (<placeName>ปทุมธานี</placeName>) มีเครื่องจักรขึ้นรูปพลาสติกปประมาณ 2,000 เครื่อง สำหรับผลิตเครื่องใช้กลุ่มเครื่องสำอาง เช่น ไดร์เป่าผม แปรงสีฟันไฟฟ้า ที่โกนหนวดไฟฟ้า ที่ดัดขนตาไฟฟ้า มูลค่าการส่งออก 4,000 - 5,000 ล้านบาทต่อปี</p>
<p>บริษัทต้องการปรับปรุงเครื่องจักร เพื่อนำกลับมาใช้ใหม่แทนทิ้งเป็นขยะ ยกตัวอย่างที่ผ่านมาได้ดัดแปลงแม่พิมพ์เก่า ให้สามารถผลิตชิ้นงานรุ่นใหม่ ช่วยประหยัดค่าใช้จ่ายด้านการผลิตและลดพลังงานได้กว่า 6 แสนบาท เมื่อเทียบกับการนำเข้าเครื่องจักรกลตัวใหม่ จึงเริ่มต้นส่งคนงานไปรับการอบรมจากสถาบันฯ โดยเฉพาะช่างเทคนิคผลิตแม่พิมพ์ ช่างกลึง รวมถึงเทคนิคพื้นฐานในการผลิต ตั้งแต่ปี 2543</p>
<p>"ช่วงที่ไม่มีใบสั่งซื้อจากลูกค้า บริษัทเลือกที่จะพัฒนาทักษะคนงาน เตรียมพร้อมสำหรับพัฒนาสินค้าใหม่รุ่นต่อไป" นางพรทิพา กล่าว</p></body>
</news>
