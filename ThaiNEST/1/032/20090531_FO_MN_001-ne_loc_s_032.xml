<teiHeader>
<fileDesc>
<titleStmt>
  <title>มะกันยันไม่รับโสมแดงเป็นชาติ “นุก”  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-31 19:47:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000061017  </bibl>
</sourceDesc>
</fileDesc>
</teiHeader>
<news>
<headline>มะกันยันไม่รับโสมแดงเป็นชาติ “นุก”</headline>
<lead>รัฐมนตรีกลาโหม<placeName>สหรัฐฯ</placeName>ประกาศไม่มีวันยอมรับสถานะความเป็น “ชาตินิวเคลียร์” ของ<placeName>เกาหลีเหนือ</placeName> อีกทั้งโสมแดงจะต้องรับผิดชอบหากคิดแพร่กระจายอาวุธนิวเคลียร์ พร้อมระบุว่าถึงเวลาแล้วที่<placeName>โลก</placeName>ต้องลงโทษทางการ<placeName>เปียงยาง</placeName>อย่างจริงจัง ขณะที่รัฐมนตรีกลาโหม<placeName>ญี่ปุ่น</placeName>ยืนยัน จะไม่เข้าโจมตี<placeName>เกาหลีเหนือ</placeName>ก่อน แม้มีเสียงเรียกร้องจากนักการเมืองในประเทศ</lead>
<neck></neck>
<body><p> รอเบิร์ต เกตส์ รัฐมนตรีกลาโหม<placeName>สหรัฐฯ</placeName> กล่าวในที่ประชุมด้านการกลาโหม<placeName>เอเชีย</placeName>ที่<placeName>สิงคโปร์</placeName>เมื่อวันเสาร์ (30) โดยยืนยันว่า <placeName>สหรัฐฯ</placeName>จะไม่ยอมรับสถานะของ<placeName>เกาหลีเหนือ</placeName> ในฐานะของการเป็นชาติที่มีอาวุธนิวเคลียร์ในครอบครองโดยเด็ดขาด เนื่องจากไม่มีนโยบายให้การยอมรับประเทศที่ทำตัวเป็นภัยคุกคามสันติภาพของ<placeName>โลก</placeName></p>
<p> เกตส์ ย้ำว่า <placeName>สหรัฐฯ</placeName> ตระหนักถึงขีดความสามารถของ<placeName>เกาหลีเหนือ</placeName>ที่อาจโจมตีประเทศ<placeName>เอเชีย</placeName>ซึ่งเป็นพันธมิตรกับ<placeName>สหรัฐฯ</placeName>และอาจโจมตีดินแดนของ<placeName>สหรัฐฯ</placeName>ได้ แต่รัฐบาล<placeName>สหรัฐฯ</placeName>จะไม่นิ่งเฉยและปล่อยให้เรื่องดังกล่าวเกิดขึ้นแน่นอน พร้อมระบุว่าโสมแดงต้องรับผิดชอบหากคิดแพร่กระจายอาวุธนิวเคลียร์หรือส่วนประกอบที่เกี่ยวข้อง ไปให้กับประเทศหรือกลุ่มติดอาวุธต่างๆ ซึ่ง<placeName>สหรัฐฯ</placeName>ถือว่าการกระทำดังกล่าวเป็นภัยคุกคามความมั่นคงอย่างร้ายแรง
</p>
<p> รัฐมนตรีกลาโหม<placeName>สหรัฐฯ</placeName> ยังกล่าวว่า แม้ศักยภาพทางทหารของ<placeName>เกาหลีเหนือ</placeName>ขณะนี้อาจยังไม่ถือเป็นภัยคุกคามโดยตรง แต่ถึงเวลาแล้วที่ประชาคม<placeName>โลก</placeName>ต้องมีมาตรการลงโทษครั้งใหม่ซึ่งสร้าง “ความเจ็บปวดอย่างแท้จริง” ให้<placeName>เกาหลีเหนือ</placeName> เขาระบุว่า ลำพังเพียงการประณามไม่อาจดึงทางการ<placeName>เปียงยาง</placeName>ให้กลับมาเดินในแนวทางที่ถูกต้องได้ และหากยังไม่มีการลงโทษ<placeName>เกาหลีเหนือ</placeName>โดยเร็วก็จะทำให้เกิดปัญหาหลายอย่างตามมา รวมทั้งการแข่งขันกันพัฒนาและสะสมอาวุธร้ายแรงใน<placeName>เอเชีย</placeName>และในภูมิภาคอื่นมากขึ้น</p>
<p> ยาซึคาสึ ฮามาดะ รัฐมนตรีกลาโหม<placeName>ญี่ปุ่น</placeName>กล่าวสุนทรพจน์ในเวทีเดียวกันโดยยืนยันว่า<placeName>ญี่ปุ่น</placeName>จะยังคงใช้กำลังทหารเพื่อวัตถุประสงค์ในการป้องกันตัวเองเท่านั้นต่อไป โดยจะไม่ใช้แนวคิดเรื่องเปิดการโจมตีศัตรูก่อนที่จะถูกศัตรูเล่นงาน (pre-emptive strike)</p>
<p> ฮามาดะ ยอมรับว่า มีการถกเถียงเรื่องนี้อย่างกว้างขวางใน<placeName>ญี่ปุ่น</placeName> และนักการเมืองจำนวนมากเสนอให้กองกำลังป้องกันตนเองของ<placeName>ญี่ปุ่น</placeName>สามารถชิงโจมตี<placeName>เกาหลีเหนือ</placeName>ก่อนเพื่อขจัดภัยคุกคามด้านความมั่นคง แต่รัฐบาล<placeName>ญี่ปุ่น</placeName>จะไม่เปลี่ยนจุดยืนอย่างแน่นอน พร้อมระบุว่าการชิงโจมตี<placeName>เกาหลีเหนือ</placeName>ก่อนขัดต่อเจตนารมณ์ของรัฐธรรมนูญ<placeName>ญี่ปุ่น</placeName></p>
<p> ทางด้านสำนักข่าวเกียวโด ระบุว่า ในการสนทนาทางโทรศัพท์ระหว่างนายกรัฐมนตรีทาโร อาโซะ ของ<placeName>ญี่ปุ่น</placeName>กับประธานาธิบดีดมิตรี เมดเวเดฟ ผู้นำ<placeName>รัสเซีย</placeName>เมื่อวันเสาร์ (30) ผู้นำทั้ง 2 เห็นพ้องว่า คณะมนตรีความมั่นคงแห่งสหประชาชาติควรลงโทษ<placeName>เกาหลีเหนือ</placeName>ทันทีเพื่อตอบโต้การกระทำของ<placeName>เกาหลีเหนือ</placeName>ที่ทดลองอาวุธนิวเคลียร์และขีปนาวุธในสัปดาห์ที่ผ่านมา โดยผู้นำ<placeName>ญี่ปุ่น</placeName>กล่าวว่าประเทศที่เกี่ยวข้องกับการเจรจา 6 ฝ่ายเพื่อแก้ไขปัญหานิวเคลียร์<placeName>เกาหลีเหนือ</placeName> ต้องร่วมกันตอบโต้เช่นกัน ขณะที่ผู้นำ<placeName>รัสเซีย</placeName> ระบุว่า การกระทำของ<placeName>เกาหลีเหนือ</placeName>กระทบต่อความมั่นคงของ<placeName>โลก</placeName> และการทดลองนิวเคลียร์ก็ขัดมติคณะมนตรีความมั่นคงฯ อย่างชัดเจน</p>
<p> ส่วนหนังสือพิมพ์ โยมิอูริ ชิมบุน รายงานว่า เครื่องบินขับไล่เอฟ-22 ล็อตแรกจำนวน 12 ลำของ<placeName>สหรัฐฯ</placeName>เดินทางมาถึง<placeName>เกาะโอกินาวา</placeName>แล้ว โดยถือเป็นหนึ่งในมาตรการที่ประธานาธิบดีบารัค โอบามา ได้ให้คำมั่นกับผู้นำ<placeName>ญี่ปุ่น</placeName>เมื่อสัปดาห์ก่อนที่จะช่วย<placeName>ญี่ปุ่น</placeName>จากการโจมตีของ<placeName>เกาหลีเหนือ</placeName> แหล่งข่าวในรัฐบาล<placeName>ญี่ปุ่น</placeName>เผยว่า<placeName>ญี่ปุ่น</placeName>มีแผนซื้อเอฟ-22 มาประจำในกองกำลังป้องกันตนเองเช่นกัน นอกจากที่<placeName>สหรัฐฯ</placeName> ส่งมาช่วยเหลือครั้งนี้</p></body>
</news>
