<teiHeader>
<fileDesc>
<titleStmt>
  <title>กาตาร์แอร์เวย์สประเดิมสั่งซื้อเครื่องแอร์บัส  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944327.php?news_id=28944327  </bibl>
</sourceDesc>
</fileDesc>
</teiHeader>
<news>
<headline><placeName>กาตาร์</placeName>แอร์เวย์สประเดิมสั่งซื้อเครื่องแอร์บัส</headline>
<lead>เลอบูร์เกต์ - "ปารีส แอร์โชว์" เปิดฉาก <placeName>กาตาร์</placeName> แอร์เวย์ส ประเดิมสั่งซื้อเครื่องบินแอร์บัส 24 ลำ แต่แนวโน้มโดยรวมอาจไม่สดใส เนื่องจากสายการบินต่างๆ ชะลอคำสั่งซื้อ หลังได้รับผลกระทบจากวิกฤติเศรษฐกิจ</lead>
<neck></neck>
<body><p>งานแสดง<placeName>อากาศยาน ปารีส แอร์โชว์</placeName> ที่<placeName>ฝรั่งเศส</placeName> เริ่มต้นขึ้นแล้วเมื่อวันจันทร์ (15 มิ.ย.) โดยมี แอร์บัส กลุ่มผู้ผลิตเครื่องบินรายใหญ่ของ<placeName>ยุโรป</placeName> เป็นผู้ชนะประจำวัน เมื่อสายการบิน<placeName>กาตาร์</placeName> แอร์เวย์ส สั่งซื้อเครื่องบินแอร์บัส เอ320 จำนวน 24 ลำ คิดเป็นเงิน 1,840 ล้านดอลลาร์ แต่คาดว่าจะได้ราคาลดลงอีก เนื่องจากอยู่ในช่วงเศรษฐกิจขาลง โดย <placeName>กาตาร์</placeName> แอร์เวย์ส อาจได้รับมอบเครื่องบิน 2 ลำแรก ภายในปีนี้ ส่วนที่เหลือจะได้รับภายในปี 2555</p>
<p>พร้อมกันนี้ <placeName>กาตาร์</placeName> แอร์เวย์ส สั่งซื้อเครื่องยนต์จาก โรลส์-รอยซ์ สำหรับเครื่องบินระยะไกล แอร์บัส เอ330 มูลค่า 1,500 ล้านดอลลาร์ ส่วนสายการบินแอร์ นอสตรัม ของ<placeName>สเปน</placeName> สั่งซื้อเครื่องบินบอมบาร์เดียร์ ซีอาร์เจ1000 จำนวน 35 ลำ มูลค่า 1,750 ล้านดอลลาร์ </p>
<p>แอร์บัส ต้องดิ้นรนอย่างหนักหลังจากเครื่องบินรุ่น เอ330 ของสายการบินแอร์ฟรานซ์ ประสบอุบัติเหตุตกใน<placeName>มหาสมุทรแอตแลนติก</placeName>เมื่อวันที่ 1 มิ.ย.โดยไม่ทราบสาเหตุ ทำให้ผู้โดยสารและลูกเรือทั้งหมดเสียชีวิต นักวิเคราะห์ต่างประหลาดใจกับอุบัติเหตุที่เกิดขึ้นกับเครื่องบินที่แอร์ฟรานซ์เพิ่งได้รับมอบจากแอร์บัสเมื่อ 4 ปีก่อน ทั้งที่มีประวัติความปลอดภัยยอดเยี่ยม และแอร์ฟรานซ์ก็เป็นสายการบินชั้นนำระดับ<placeName>โลก</placeName></p>
<p>งาน <placeName>ปารีส</placeName> แอร์โชว์ ครั้งนี้ มีขึ้นในขณะที่สายการบินต่างๆ ได้รับผลกระทบอย่างหนักจากภาวะเศรษฐกิจถดถอย ความต้องการชะลอตัว และราคาเชื้อเพลิงสูงขึ้น ดังนั้นจึงมีการคาดหมายว่าในปีนี้จะมีคำสั่งซื้อเครื่องบินไม่มากนัก เฉพาะยอดสั่งซื้อวันแรกของงานนี้ลดลงฮวบฮาบจากงานแสดงอากาศยานครั้งสำคัญใน<placeName>อังกฤษ</placeName>เมื่อปีที่แล้ว ซึ่งสายการบินจากตะวันออกกลางสั่งซื้อเครื่องบิน 150 ลำ มูลค่ารวมมากกว่า 25,000 ล้านดอลลาร์</p>
<p>อย่างไรก็ตาม ผู้ผลิตเครื่องบินบางรายพยายามมองในแง่ดีว่าการฟื้นตัวอาจอยู่อีกไม่ไกล โดยนายสกอตต์ คาร์สัน หัวหน้าแผนกการบินพาณิชย์ ของโบอิง ผู้ผลิตเครื่องบิน<placeName>สหรัฐ</placeName> กล่าวว่า ตลาดอาจมาถึงจุดต่ำสุดแล้ว แม้ยังไม่มีหลักฐานชัดเจน แต่เขาเชื่อว่ามีเหตุผลเพียงพอที่จะหวังได้ว่าการฟื้นตัวจะเริ่มในปีหน้า</p>
<p>นายปิแอร์ ฟรานเซสโก กูอาร์กัวยินี หัวหน้าคณะเจ้าหน้าที่บริหาร ฟินแมคคานิกา ผู้ผลิตเครื่องบิน<placeName>อิตาลี</placeName> ก็มองเห็นสัญญาณการฟื้นตัวเช่นกัน และถึงแม้วิกฤติเศรษฐกิจจะยังไม่สิ้นสุด แต่เขาเชื่อว่าผลกระทบเชิงลบจะอยู่ในวงจำกัด</p></body>
</news>
