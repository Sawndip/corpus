<teiHeader>
<fileDesc>
<titleStmt>
  <title>ซีแอนด์เอ็นเปิดพจนานุกรมบนไอโฟน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-16 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/07/16/news_29113422.php?news_id=29113422  </bibl>
</sourceDesc>
</fileDesc>
</teiHeader>
<news>
<headline>ซีแอนด์เอ็นเปิดพจนานุกรมบนไอโฟน</headline>
<lead>ซี แอนด์ เอ็น โซลูชั่น เปิดตัวพจนานุกรมบนไอโฟน ขึ้นวางขายบนแอป สโตร์ 3 โปรแกรม หลังจากได้สิทธิพจนานุกรมและสารานุกรม ของ "ศ.ดร.วิทย์ เที่ยงบูรณธรรม" ทำตลาดบนอุปกรณ์เคลื่อนที่ทุกประเภท เล็งปีหน้าขยายตลาดต่างประเทศ 32 ภาษา เผยผลงาน 1 ปีร้านแอป สโตร์ ปั๊มยอด 1.5 พันล้านโหลด</lead>
<neck></neck>
<body><p>นางเนตรชนก ตรีรยาภิวัฒน์ กรรมการผู้จัดการบริษัท ซี แอนด์ เอ็น โซลูชั่น จำกัด ผู้พัฒนาโปรแกรมบนโทรศัพท์มือถือ กล่าวว่า บริษัทนำพจนานุกรมของ ศ.ดร.วิทย์ เที่ยงบูรณธรรม ที่ได้รับสิทธิทำตลาดบนอุปกรณ์เคลื่อนที่ทุกชนิด มาพัฒนาเป็นโปรแกรมให้ใช้งานได้บนไอโฟน ของ แอ๊ปเปิ้ล วางขายบน แอป สโตร์ เริ่มเปิดให้ดาวน์โหลด 9 ก.ค. 2552</p>
<p>นำร่อง 3 โปรแกรม คือ ฉบับห้องสมุด ราคา 17.99 ดอลลาร์ ฉบับตั้งโต๊ะ 5.99 ดอลลาร์ และฉบับกระเป๋า ราคา 3.99 ดอลลาร์ โปรแกรมเหล่านี้หากผู้ใช้มีเครื่องไอพ็อด ทัช ก็ซื้อผ่านไอทูนส์ได้</p>
<p>เธอกล่าวว่า ภาษา<placeName>อังกฤษ</placeName>เข้ามามีบทบาทกับชีวิตประจำวันของคน<placeName>ไทย</placeName>มากขึ้น ทั้งการรับข่าวสาร เพลง ภาพยนตร์ และข้อมูลสำหรับการดำเนินธุรกิจ คนทำงาน ที่ต้องค้นหาคำศัพท์ใช้งานถี่กว่าเดิม การเปิดค้นหาคำศัพท์จากหนังสืออาจทำได้ช้าและไม่สะดวก บริษัทจึงเห็นโอกาสขยายช่องทาง โดยนำคำศัพท์ต่างๆ มาทำเป็นโปรแกรมให้ซื้อได้สะดวก</p>
<p>"ปีนี้ ผลงานของ ศ.ดร.วิทย์ ที่ใช้กับไอโฟนจะมีพจนานุกรม 33 เล่ม และสารานุกรม 76 จังหวัด ออกมาให้ดาวน์โหลด ซึ่งเมื่อดาวน์โหลดไปใช้งานแล้ว จะลบออกไปก่อน แล้วโหลดใหม่เมื่อต้องการใช้ก็ได้ ไม่ต้องเสียค่าใช้จ่ายเพิ่ม หรือเมื่ออัพเดทข้อมูลใหม่ก็ไม่ต้องจ่ายเพิ่ม"</p>
<p>นอกจากไอโฟนแล้ว บริษัทยังพัฒนาพจนานุกรมของ ศ.ดร.วิทย์ สำหรับโทรศัพท์เคลื่อนที่อื่นๆ ทั้ง พีดีเอ และ สมาร์ทโฟน ที่ใช้ระบบปฏิบัติการวินโดว์ส ซีอี รวมถึงแอนดรอยด์ เพราะเป็นพจนานุกรมที่ขายดีเป็นอันดับหนึ่งของประเทศ จากการที่เจ้าของผลงานได้วิจัยค้นคว้าพัฒนาคำศัพท์ มีคำแปลที่ทันสมัย มีตัวอย่างประโยคใหม่ๆ สร้างความน่าสนใจให้แก่ผู้ค้นคว้า เนื่องจากภาษามีการเคลื่อนไหวเปลี่ยนแปลง ทำให้ได้รับความนิยมจากกลุ่มนักเรียน นิสิต นักศึกษา กลุ่มคนทำงาน ตลอดจนถึงบุคคลทั่วไป</p>
<p>ปีนี้บริษัทตั้งเป้าจำหน่ายโปรแกรมพจนานุกรมบน โทรศัพท์เคลื่อนที่ทุกประเภทไว้ 9 ล้านบาท คาดว่า ยอดจำหน่ายไตรมาส 3 จะสูงถึง 4 ล้านบาท เพราะเป็นช่วงเวลาเพิ่งเปิดตัว และเปิดภาคเรียน จากตลาดดังกล่าวมีมูลค่าตลาดรวม 10 ล้านบาท ซึ่งบริษัทจะครองส่วนแบ่งตลาด 90%</p>
<p>เธอหวังว่า บริษัทจะเป็นผู้นำพจนานุกรมของคน<placeName>ไทย</placeName>ขึ้นวางขายทั่ว<placeName>โลก</placeName>ผ่านระบบสื่อสาร เคลื่อนที่ โดยวางโครงการนำพจนานุกรมภาษาต่างๆ ออกจำหน่ายผ่านระบบเคลื่อนที่อีก ทั้งภาษา<placeName>อังกฤษ</placeName>-<placeName>ญี่ปุ่น</placeName> ภาษา<placeName>อังกฤษ</placeName>-<placeName>ฝรั่งเศส</placeName> ภาษา<placeName>อังกฤษ</placeName>-<placeName>เกาหลี</placeName> เป็นต้น คาดว่าปี 2553 จะจำหน่ายพจนานุกรมได้ 32 ภาษา</p>
<p>รายงานข่าวจาก แอ๊ปเปิ้ล กล่าวว่า ปัจจุบันร้านแอปสโตร์มีแอพพลิเคชั่นให้สาวกไอโฟน และไอพ็อดเข้ามาเลือกดาวน์โหลดมากกว่า 65,000 แอพพลิเคชั่น เพิ่มขึ้นจากต้นปีที่มีอยู่ประมาณ 15,000 แอพพลิเคชั่น และเมื่อวันที่ 11 ก.ค. ที่ผ่านมา ซึ่งเป็นวาระครบรอบ 1 ปีของการเปิดเว็บแห่งนี้ พบว่ามียอดผู้เข้ามาดาวน์โหลดไปแล้วรวมกันมากกว่า 1,500 ล้านครั้ง แต่ไม่มีการแยกจำนวนระหว่างฟรีแอพพลิเคชั่น และแอพพลิเคชั่นที่ต้องเสียเงิน</p></body>
</news>
