<teiHeader>
<fileDesc>
<titleStmt>
  <title>ไข้หวัด2009แพร่ครบทุกทวีปทั่วโลก  </title>
  <author>โพสต์ทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=50647  </bibl>
</sourceDesc>
</fileDesc>
</teiHeader>
<news>
<headline>ไข้หวัด2009แพร่ครบทุกทวีปทั่ว<placeName>โลก</placeName></headline>
<lead>ฮูเตรียมปรับระดับเตือนภัยหวัด 2009 สูงสุด หลังพบหวัดมรณะระบาดครบทุกทวีป</lead>
<neck></neck>
<body><p>เคจิ ฟูกูดะ รองผู้อำนวยการองค์การอนามัย<placeName>โลก</placeName> (ฮู) เปิดเผย เมื่อวานนี้ว่า ความรุนแรงของโรคระบาดไข้หวัดใหญ่ 2009 จากเชื้อไวรัสเอช 1 เอ็น 1 ยังคงอยู่ในระดับ 5 แต่เชื่อว่าความรุนแรงของการแพร่ระบาดนั้นกำลังก้าวเข้าสู่ระดับ 6 ซึ่งเป็นขั้นรุนแรงสูงสุดแล้ว หลังจากที่มีรายงานพบเชื้อไวรัสดังกล่าวเป็นครั้งแรกใน<placeName>ทวีปแอฟริกา</placeName> </p>
<p>“อาจกล่าวได้ว่าขณะนี้เชื้อไวรัสนั้นได้แพร่กระจายในระดับสากล เราทราบว่ามีหลายประเทศที่พบเชื้อไวรัสดังกล่าวจากกรณีที่มีการเดินทางระหว่างประเทศ และ พัฒนากลายมาเป็นการติดเชื้อภายในประเทศ” ฟูกูดะ กล่าว </p>
<p>การปรับระดับเตือนภัยไปยังระดับ 6 นั้น จะเป็นการแสดงให้เห็นว่า เชื้อไวรัสนั้นได้แพร่ระบาดออกจากทวีปต้นกำเนิดเชื้อ ซึ่งในกรณีนี้คือ<placeName>ทวีปอเมริกา</placeName> ไปยังประเทศในทวีปอื่นๆ </p>
<p>“อย่างไรก็ตาม เรายังคงต้องรอดูสถานการณ์ก่อนว่าการแพร่ระบาดของเชื้อไวรัสสายพันธุ์ใหม่ในประเทศอื่นๆ นั้นจะเป็นการแพร่ระบาดอย่างรุนแรงเหมือนดังในทวีปอเมริกาหรือไม่ ดังนั้นจึงยังไม่ถึงเวลาที่จะประกาศเตือนภัยระดับ 6” ฟูกูดะ กล่าวเสริม </p>
<p>ทั้งนี้ ปัจจุบัน ตามรายงานของฮู ได้พบว่ามีผู้ติดเชื้อไวรัสดังกล่าวแล้วทั้งหมด 18,965 ราย เสียชีวิตไป 117 ราย ใน 64 ประเทศ ทั่ว<placeName>โลก</placeName> นับตั้งแต่เริ่มมีการแพร่ระบาดของเชื้อไวรัสดังกล่าวในเดือนเม.ย. ที่ผ่านมา </p>
<p>การคาดการณ์การปรับระดับเตือนภัยโรคระบาดโดยฮูครั้งนี้มีขึ้นในขณะที่<placeName>อียิปต์</placeName> ประเทศแรกใน<placeName>ทวีปแอฟริกา</placeName> และ<placeName>ลักเซมเบิร์ก</placeName> แถลงการยืนยันพบผู้ติดเชื้อไข้หวัดใหญ่ 2009 รายแรกของประเทศ เช่นเดียวกับ<placeName>ซาอุดีอาระเบีย</placeName> </p>
<p>นอกจากนี้ ชิลียังได้รายงานยืนยันพบผู้เสียชีวิตจากเชื้อไวรัสดังกล่าวเป็นรายแรกของประเทศและของ<placeName>ทวีปอเมริกาใต้</placeName>ด้วยเช่นกัน </p>
<p>สำหรับ<placeName>สหรัฐ</placeName> รายงานว่าพบทารกใน<placeName>นิวยอร์ก</placeName> เสียชีวิตจากไข้หวัดใหญ่ 2009 อีก 1 ราย โดยถือเป็นผู้เสียชีวิตรายที่ 5 ของประเทศ </p>
<p>วันเดียวกัน ธนาคาร<placeName>โลก</placeName> (เวิลด์แบงก์) ก็ได้อนุมัติงบประมาณจำนวน 500 ล้านเหรียญ<placeName>สหรัฐ</placeName> (ราว 1.7 หมื่นล้านบาท) เพื่อนำไปใช้สนับสนุนกองทุนช่วยเหลือประเทศกำลังพัฒนาที่กำลังเผชิญกับไข้หวัดใหญ่ 2009 ด้วย </p></body>
</news>
