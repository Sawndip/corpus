<teiHeader>
<fileDesc>
<titleStmt>
  <title>ประธานเฟดถูกรัฐสภาซักฟอกหนัก กรณีแบงก์ออฟอเมริกาควบเมอร์ริล  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-26 21:18:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000072652  </bibl>
</sourceDesc>
</fileDesc>
</teiHeader>
<news>
<headline>ประธานเฟดถูกรัฐสภาซักฟอกหนัก กรณีแบงก์ออฟอเมริกาควบเมอร์ริล</headline>
<lead>เบน เบอร์นันกี ประธานธนาคารกลาง<placeName>สหรัฐฯ</placeName>(เฟด) ซึ่งถูกซักฟอกไล่ต้อนอย่างหนักหน่วงที่สุดจากสมาชิกรัฐสภาเมื่อวันพฤหัสบดี(25) ยังคงยืนยันว่าเขาไม่เคยข่มขู่จะไล่คณะผู้บริหารของ “แบงก์ออฟอเมริกา” ออก หากว่าพวกเขาไม่ยอมเดินหน้าแผนการควบรวม“เมอร์ริล ลินช์”ต่อไป</lead>
<neck></neck>
<body><p>ในระหว่างการให้ปากคำที่กินเวลา 3 ชั่วโมง บรรดาส.ส.ทั้งหลายต่างกดดันเบอร์นันกีให้ตอบในประเด็นที่ว่า จริงหรือไม่ที่เขาบังคับ เคนเนธ ลิวอิส ซีอีโอของแบงก์ออฟอเมริกาให้เดินหน้าแผนการควบรวมกิจการกับเมอร์ริลต่อไป แม้ว่าจะเป็นที่ชัดเจนขึ้นเรื่อยๆ แล้วว่า ปัญหาด้านการเงินของเมอร์ริลย่ำแย่ลงไปทุกที</p>
<p>แต่เบอร์นันกีก็ยังคงยืนหยัด และบอกกับที่ประชุมคณะกรรมาธิการกำกับตรวจสอบและการปฏิรูปภาครัฐของสภาผู้แทนราษฎร<placeName>สหรัฐฯ</placeName>ว่า เฟดไม่เคยทำสิ่งที่ “นอกเหนือกฎหมายหรือผิดจริยธรรม”</p>
<p>"ผมไม่เคยบอกฝ่ายบริหารของแบงก์ออฟอเมริกาว่า ธนาคารกลางจะเล่นงานคณะกรรมการบริหารหรือฝ่ายบริหารเลย” เขากล่าว</p>
<p>เบอร์นันกียังพูดอีกว่า เขาหรือเจ้าหน้าที่ของเฟดคนอื่น ๆ ไม่เคย “กำกับ, สั่งการ, หรือ ให้คำแนะนำ” แก่แบงก์ออฟอเมริกา ให้ปิดบังข้อมูลการขาดทุนของเมอร์ริลต่อสาธารณชน ซึ่งเป็นข้อกล่าวหาอีกข้อหนึ่ง ที่บรรดาส.ส.ได้หยิบยกขึ้นมาระบุว่าเฟดมีส่วนในเรื่องนี้</p>
<p>เฟดกำลังถูกจับตามองทั้งจากพวกพรรคเดโมแครตและพรรครีพับลิกันในรัฐสภา ในการดำเนินการหลายๆประการที่เฟดตัดสินใจลงไป นับตั้งแต่วิกฤตการเงินปะทุขึ้นมาในช่วงหน้าร้อนปีที่แล้ว</p>
<p>ทั้งนี้มีข้อน่าคิดด้วยว่า หลังจากที่แบงก์ออฟอเมริกาตัดสินใจจะยังคงเดินหน้าการซื้อเมอร์ริลต่อไป ก็ได้รับเงินช่วยเหลือ 20,000 ล้านดอลลาร์จากรัฐบาล รวมทั้งการประกันการขาดทุนในสินทรัพย์ที่ไม่มั่นคง ที่รวมเป็นมูลค่าถึง 118,000 ล้านดอลลาร์</p>
<p>“ตอนนี้ยังไม่ชัดเจนว่าแบงก์ออฟอเมริกาถูกรัฐบาลบังคับให้เดินหน้าเข้าควบรวมกับเมอร์ริลลินช์ต่อไป หรือว่าเคน ลิวอิส พยายามดิ้นรนที่จะประสบความสำเร็จในสิ่งที่น่าจะเป็นการเปลี่ยนแปลงโครงสร้างสถาบันการเงินครั้งยิ่งใหญ่” สส. อีดอลฟัส ทาวน์ส ประธานคณะกรรมาธิการชุดนี้กล่าว</p>
<p>ในระหว่างการให้ปากคำ บรรดาส.ส.ได้อ้างถึงอีเมล์ที่เขียนโดย เจฟฟรีย์ แล็คเกอร์ ประธานธนาคารกลางสาขาริชมอนด์ ว่าน่าจะเป็นหลักฐานยืนยันการที่เฟดบีบลิวอิสให้ตัดสินใจเช่นนี้ ในอีเมล์ดังกล่าว แล็คเกอร์กล่าวว่าเบอร์นันกีบอกเขาว่ามีแผนจะแสดงให้เห็นชัดเจนว่า การล้มเลิกการควบรวมอาจทำให้ฝ่ายบริหารของแบงก์ออฟอเมริกาหลายคนต้องตกงาน</p>
<p>การสอบสวนเรื่องการควบรวมกิจการคราวนี้ สืบเนื่องจากการอภิปรายแผนของประธานาธิบดีบารัค โอบามาที่จะยกเครื่องการกำกับดูแลภาคการเงินทั้งหมด โดยที่จะขยายอำนาจของเฟดให้มากขึ้น สส.หลายคนบอกว่าคำถามที่ยังไม่มีคำตอบในเรื่องบทบาทของเฟดในกรณีนี้ ทำให้หลายคนไม่แน่ใจว่าควรจะให้อำนาจเพิ่มแก่เฟดดีหรือไม่</p>
<p>ทางด้านพวกผู้เล่นในตลาดการเงิน ต่างจับต้องการให้ปากคำครั้งนี้อย่างไม่สบายใจนัก โดยมองว่ามันแสดงให้เห็นถึงการพยายามหาแพะมารับผิดชอบต่อวิกฤตการเงินที่เกิดขึ้น รวมทั้งแสดงให้เห็นว่าเบอร์นันกีอาจจะได้รับการสนับสนุนจากภาคการเมืองน้อยลงไป แม้ว่าเขาจะได้รับการยอมรับนับถือจากวอลล์สตรีทก็ตาม</p>
<p>“มันมีความรู้สึกคล้าย ๆกับคดีวอเตอร์เกตอยู่” คริส รัปคีย์ จากธนาคาร<placeName>โตเกียว</placeName>/มิตซูบิชิ ยูเอฟเจในนิวยอร์คกล่าว โดยเขาหมายถึงการสอบปากคำของรัฐสภาในช่วงต้นทศวรรษ 1970 ซึ่งตามมาด้วยการลาออกของประธานาธิบดีริชาร์ด นิกสัน</p>
<p>เรื่องอื้อฉาวเกี่ยวกับบทบาทของเฟดในการควบรวมระหว่างแบงก์ออฟอเมริกาและเมอร์ริล ลินช์ อาจจะกระทบกระเทือนการตัดสินใจของประธานาธิบดีโอบามา ที่จะต่ออายุให้เบอร์นันกีอยู่ในตำแหน่งประธานเฟดต่อไป เมื่อวาระสี่ปีวาระแรกของเขาหมดลงในวันที่ 31 เดือนมกราคมปีหน้า</p>
<p>แต่เท่าที่ผ่านมาโอบามาบอกว่าเบอร์นันกีนั้นทำงานน่าพอใจ ขณะที่รอเบิร์ต กิบส์ โฆษกทำเนียบขาวก็ยืนยันกับนักข่าวว่า ประธานาธิบดีโอบามายังคงเชื่อมั่นในตัวของเบอร์นันกีอยู่</p></body>
</news>
