<teiHeader>
<fileDesc>
<titleStmt>
  <title>แฉเขมรแดงสังหารทารกสุดโหดจับฟาดกับต้นไม้จนตาย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-08 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090608/16186/%e0%b9%81%e0%b8%89%e0%b9%80%e0%b8%82%e0%b8%a1%e0%b8%a3%e0%b9%81%e0%b8%94%e0%b8%87%e0%b8%aa%e0%b8%b1%e0%b8%87%e0%b8%ab%e0%b8%b2%e0%b8%a3%e0%b8%97%e0%b8%b2%e0%b8%a3%e0%b8%81%e0%b8%aa%e0%b8%b8%e0%b8%94%e0%b9%82%e0%b8%ab%e0%b8%94%e0%b8%88%e0%b8%b1%e0%b8%9a%e0%b8%9f%e0%b8%b2%e0%b8%94%e0%b8%81%e0%b8%b1%e0%b8%9a%e0%b8%95%e0%b9%89%e0%b8%99%e0%b9%84%e0%b8%a1%e0%b9%89%e0%b8%88%e0%b8%99%e0%b8%95%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>แฉเขมรแดงสังหารทารกสุดโหดจับฟาดกับต้นไม้จนตาย</headline>
<lead><placeName>พนมเปญ</placeName>-สหายดุจรับ ทหารเขมรแดงใช้วิธีการสุดโหด จับทารกฟาดกับต้นไม้จนตาย</lead>
<neck></neck>
<body><p>นายคัง เก็ก เอียบ หรือสหายดุจ อดีตผู้บัญชาการคุกตวลสเล็ง หรือเอส-21 เผยระหว่างขึ้นให้ปากคำในคดีฆ่าล้างเผ่าพันธุ์ชาว<placeName>กัมพูชา</placeName>ของกลุ่มเขมรแดง เมื่อวันจันทร์ (8 มิ.ย.) ว่าบรรดาผู้คุมเรือนจำจะสังหารทารกด้วยการจับฟาดกับต้นไม้จนตาย โดยการฆ่าอย่างโหดร้ายดังกล่าวเป็นนโยบายของรัฐบาลเขมรแดงที่ออกมาเพื่อรับประกันว่า ลูกๆ ของผู้ที่ถูกรัฐบาลเขมรแดงสังหารอย่างโหดร้ายจะได้ไม่โตมาแก้แค้นให้แก่พ่อแม่ของพวกเขา</p>
<p> สหายดุจยังกล่าวด้วยว่า ตัวเองเป็นผู้รับผิดชอบในการสังหารทารก เด็กๆ และวัยรุ่นจำนวนมากในฐานะที่เป็นผู้บัญชาการเรือนจำ อย่างไรก็ตาม อดีตแกนนำเขมรแดงวัย 66 ปีผู้นี้ไม่ได้บอกว่าตัวเองเป็นผู้ลงมือสังหารอย่างโหดเหี้ยมนี้ด้วยตัวเอง ทั้งหมดเป็นการกระทำโดยผู้ใต้บังคับบัญชาของเขา แต่ตัวเขาไม่โทษคนเหล่านี้ซึ่งอยู่ภายใต้ความรับผิดชอบของตัวเอง</p>
<p>คาดกันว่ามีชาวเขมรมากถึง 1.7 ล้านคน ที่ต้องเสียชีวิตภายใต้การปกครองของเขมรแดงระหว่างปี 2518-2522 เนื่องจากถูกใช้แรงงานอย่างหนัก ต้องอดอาหาร ไม่ได้รับการรักษาเยียวยาเมื่อได้รับบาดเจ็บ บ้างก็ถูกสังหารอย่างโหดร้าย ขณะที่<placeName>คุกตวลสเล็ง</placeName>ของสหายดุจนั้นเชื่อกันว่ามีชาวเขมรทั้งหญิง ชาย และเด็กมากถึง 1.6 หมื่นคน ถูกทรมานก่อนฆ่าทิ้ง</p>
<p> เมื่อเดือนกุมภาพันธ์ปีที่แล้ว เจ้าหน้าที่ศาลพาตัวสหายดุจกลับไปยัง<placeName>คุกตวลสเล็ง</placeName>ซึ่งปัจจุบันนี้กลายเป็นพิพิธภัณฑ์แสดงความโหดร้ายของกลุ่มเขมรแดง และนำภาพวาดผู้คุมเขมรแดงจับขาทารกแล้วฟาดหัวเข้ากับต้นไม้ให้ดู สหายดุจกล่าวว่าตอนแรกจำเหตุการณ์เหล่านี้ไม่ได้ แต่พอเห็นภาพก็จำได้ว่ามีเรื่องโหดร้ายทารุณแบบนี้เกิดขึ้นจริง และว่าเป็นคำสั่งของรัฐบาลเขมรแดงว่าลูกหลานของนักโทษที่<placeName>คุกตวลสเล็ง</placeName>นี้จะต้องถูกฆ่าทิ้งให้หมด เพื่อป้องกันไม่ให้กลับมาแก้แค้นแทนพ่อแม่ในภายหลัง</p>
<p> อย่างไรก็ตาม สหายดุจปฏิเสธข้อกล่าวหาของอัยการที่ว่าลูกๆ ของนักโทษ<placeName>ตวลสเล็ง</placeName>จะถูกพรากจากอกพ่อแม่ แล้วจับโยนลงมาจากชั้น 3 ให้คอหักตาย โดยอดีตผู้บัญชาการคุกอื้อฉาวแห่งนี้กล่าวว่าการกระทำเช่นนั้นจะทำให้นักโทษคนอื่นๆ ตื่นตระหนก ซึ่งขัดต่อคำสั่งของเขา โดยเหล่านักโทษจะถูกเก็บตัวไว้เงียบๆ ไม่ให้รู้ชะตากรรมของตัวเองว่าจะต้องถูกฆ่าในท้ายที่สุด</p>
<p> ทั้งนี้ สหายดุจเป็นแกนนำเขมรแดงคนแรกที่ถูกดำเนินคดีในข้อหาก่ออาชญากรรมต่อมวลมนุษยชาติ และเป็นเพียงคนเดียวที่ยอมรับผิดต่อการกระทำของตัวเอง ส่วนผู้นำคนอื่นๆ ที่ถูกควบคุมตัวไว้ดำเนินคดีเป็นรายต่อไปที่คาดว่าจะมีขึ้นในปีหรืออีกสองปีข้างหน้าประกอบด้วยนายเขียว สัมพันธ์ นายนวล เจีย นายเอียง สารี และนางเอียง ธิริธ ผู้เป็นภรรยา</p></body>
</news>
