<teiHeader>
<fileDesc>
<titleStmt>
  <title>มหิดลใช้โมเดลจำลองช่วยผ่าบายพาส จำลองกระแสเลือดหัวใจ-ลดโอกาสผ่าตัดซ้ำ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-09 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/09/news_28893748.php?news_id=28893748  </bibl>
</sourceDesc>
</fileDesc>
</teiHeader>
<news>
<headline>มหิดลใช้โมเดลจำลองช่วยผ่าบายพาส จำลองกระแสเลือดหัวใจ-ลดโอกาสผ่าตัดซ้ำ</headline>
<lead>นักคณิตศาสตร์<placeName>มหาวิทยาลัยมหิดล</placeName>นำคณิตศาสตร์มา ใช้ร่วมกับภาพซีทีสแกน อธิบายการไหลเวียนของกระแสเลือดตามจังหวะการเต้นของหัวใจได้อย่างแม่นยำ ช่วยแพทย์วางแผนผ่าตัดหลอดเลือดหัวใจอุดตันได้มีประสิทธิภาพ ลดปัญหาผ่าตัดซ้ำ</lead>
<neck></neck>
<body><p>รศ.เบญจวรรณ วิวัฒนปฐพี ภาควิชาคณิตศาสตร์ คณะวิทยาศาสตร์ <placeName>มหาวิทยาลัยมหิดล</placeName> พัฒนาเทคนิคใหม่ช่วยแพทย์วินิจฉัยและรักษาโรคหลอดเลือดหัวใจได้สำเร็จ โดยใช้แบบจำลองทางคณิตศาสตร์ แก้ปัญหาหลอดเลือดอุดตันซ้ำซ้อน ทำให้ผู้ป่วยต้องกลับเข้ารับการผ่าตัดซ้ำ และอยู่ในภาวะเสี่ยงเพิ่ม</p>
<p>สถิติที่ผ่านมาพบว่า คน<placeName>ไทย</placeName>ป่วยเป็นโรคหลอดเลือดหัวใจสูงกว่า 17 ล้านคน ส่วนใหญ่ต้องรับการผ่าตัดหลอดเลือดหัวใจบายพาส แต่เมื่อผ่าตัดไปแล้วกลับพบว่า 50% ของผู้ป่วยต้องกลับมาผ่าตัดอีกครั้ง เนื่องจากหลอดเลือดอุดตันซ้ำ</p>
<p>ปัญหาดังกล่าวเป็นผลมาจากแพทย์ไม่สามารถอธิบาย การไหลของเลือดแบบวิกฤติได้อย่างถูกต้อง ก่อนหน้านี้ งานวิจัยโรคหลอดเลือดหัวใจอุดตันที่ผ่านมาใช้หลอดเลือดเทียม และการทดลองในหนูและกระต่าย ซึ่งส่วนใหญ่ใช้โดเมนจำลองหลอดเลือดเป็นท่อแข็งตรง หรือท่อแข็งโค้ง ซึ่งไม่มีความสมจริง</p>
<p>“ทีมวิจัยมองว่าหากพัฒนาแบบจำลองคณิตศาสตร์ จะช่วยให้การทำผ่าตัดบายพาสประสบความสำเร็จ เนื่องจากแบบจำลองเสมือนจริงของหลอดเลือดที่ได้มาจากภาพซีทีสแกนของคนไข้ มีความยืดหยุ่น หดและขยายตัวได้ตามจังหวะการเต้นของหัวใจ จึงสามารถควบคุมการไหลของเลือดในหลอดเลือดหัวใจบายพาสได้อย่างเหมาะสม” นักวิจัยอธิบาย</p>
<p>โครงการวิจัยได้รับทุนสนับสนุนจาก<placeName>มหาวิทยาลัย มหิดล</placeName> ภายใต้ทุนส่งเสริมโครงการวิจัยมุ่งเป้าหมาย ประจำปีงบประมาณ 2549-2550 มูลค่า 1.3 ล้านบาท</p>
<p>แบบจำลองคณิตศาสตร์สามมิติที่ รศ.เบญจวรรณ ร่วมกับ ศ.อิ มิง ถัง จากภาควิชาฟิสิกส์ และน.พ.ทนงชัย สิริอภิสิทธิ์ จากภาควิชารังสีวิทยา สามารถอธิบายอิทธิพลของปัจจัยต่างๆ ที่มีต่อการไหลของเลือดในหลอดเลือดหัวใจ ตลอดจนเทคนิคเชิงคำนวณ ALE-Finite Element Method ที่พัฒนาขึ้นสามารถประมวลรายละเอียดการไหลของเลือดในหลอดเลือดหัวใจบายพาส ได้อย่างเหมาะสม</p>
<p>แพทย์สามารถศึกษาแบบจำลองภาพสามมิติ เพื่อศึกษาปรากฏการณ์ภายในหลอดเลือดตีบตันก่อนการผ่าตัด และหลังการผ่าตัด ทำให้แพทย์สามารถวางแผนการรักษาได้อย่างมีประสิทธิภาพ รวมถึงวิธีการผ่าตัดที่เหมาะสมกับคนไข้แต่ละราย ผลงานดังกล่าวได้รับการตีพิมพ์ในวารสารวิชาการนานาชาติ และอยู่ระหว่างยื่นจดสิทธิบัตร</p>
<p>น.พ.ทนงชัย เสริมว่า เดิมแพทย์ผ่าตัดหลอดเลือดหัวใจโดยอาศัยประสบการณ์ และความเชี่ยวชาญเป็นหลัก บ่อยครั้งผ่าตัดไปแล้วต้องกลับมาผ่าซ้ำ หลังจากทดลองใช้แบบจำลองมาเสริมในการวินิจฉัย โดยเริ่มต้นในผู้ป่วย 50 รายแรก พบว่าแพทย์สามารถเข้าใจพฤติกรรมการไหลของเลือดอย่างถูกต้อง และนำไปสู่การเลือกวิธีการผ่าตัดที่เหมาะสมกับคนไข้</p>
<p>“เราคาดว่าจะสามารถนำเทคนิคไปใช้ร่วมกับการผ่า ตัดในผู้ป่วยจริงภายในอีก 5-10 ปี หากสำเร็จจะช่วยเพิ่มประสิทธิภาพการรักษา และอาจทำให้ผู้ที่ได้รับการทำบายพาสไม่ต้องกลับมาผ่าตัดซ้ำ และเชื่อว่าจะช่วยลดเวลาการผ่าตัดได้ครึ่งหนึ่งจากปกติใช้เวลาผ่าตัดร่วม 2-3 ชั่วโมง” แพทย์หลอดเลือด กล่าว</p></body>
</news>
