<teiHeader>
<fileDesc>
<titleStmt>
  <title>ไอเน็ตเร่งปรับโครงสร้าง รับรายได้อุตฯเติบโตช้าลง  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-29 01:35:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090529/46501/%e0%b9%84%e0%b8%ad%e0%b9%80%e0%b8%99%e0%b9%87%e0%b8%95%e0%b9%80%e0%b8%a3%e0%b9%88%e0%b8%87%e0%b8%9b%e0%b8%a3%e0%b8%b1%e0%b8%9a%e0%b9%82%e0%b8%84%e0%b8%a3%e0%b8%87%e0%b8%aa%e0%b8%a3%e0%b9%89%e0%b8%b2%e0%b8%87-%e0%b8%a3%e0%b8%b1%e0%b8%9a%e0%b8%a3%e0%b8%b2%e0%b8%a2%e0%b9%84%e0%b8%94%e0%b9%89%e0%b8%ad%e0%b8%b8%e0%b8%95%e0%b8%af%e0%b9%80%e0%b8%95%e0%b8%b4%e0%b8%9a%e0%b9%82%e0%b8%95%e0%b8%8a%e0%b9%89%e0%b8%b2%e0%b8%a5%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>ไอเน็ตเร่งปรับโครงสร้าง รับรายได้อุตฯเติบโตช้าลง</headline>
<lead>ไอเน็ตเขย่าโครงสร้างรายได้ หลังสะดุดจากการขยายตลาดในกลุ่มที่ไม่ชำนาญ เร่งเคลียร์องค์กรพร้อมสรรหาเอ็มดีใหม่ คาดรู้ผลไตรมาส 3</lead>
<neck></neck>
<body><p>นายธีระเมธ พกมณี รักษาการกรรมการผู้จัดการ บริษัท อินเทอร์เน็ต<placeName>ประเทศไทย</placeName> จำกัด (มหาชน) หรือไอเน็ต กล่าวว่า บริษัทอยู่ระหว่างการปรับโครงสร้างรายได้ และจัดการปัญหาภายในที่ส่งผลกระทบต่อรายได้รวมของธุรกิจ </p>
<p>รวมทั้งการเร่งสรรหากรรมการผู้จัดการ คนใหม่ ซึ่งอยู่ระหว่างการสัมภาษณ์ และพิจารณาความเหมาะสม โดยคาดว่าจะสามารถรู้ผลได้ภายในไตรมาส 3 ปีนี้ </p>
<p>"ปัญหาคือ เราไปทำธุรกิจบางอย่างที่ไม่ถนัด ไม่มีประสบการณ์ อย่างกรณีโครงการทำท่อร้อยสายให้องค์การโทรศัพท์ ทำให้ผลของโครงการนั้นเริ่มจะส่งผลกับการรับรู้รายได้ช่วงนี้ด้วย ซึ่งไตรมาสแรกที่เราแจ้งข้อมูลไปแล้วคือ ขาดทุนประมาณ 8 ล้านบาท แต่ไตรมาสต่อไปจะเริ่มกำไรแล้วหรือไม่ คงยังบอกไม่ได้ แต่ก็น่าจะยิ้มได้ ซึ่งช่วงนี้ก็เร่งเคลียร์สิ่งที่ไม่ใช่ออกไป" นายธีระเมธกล่าว</p>
<p>ทั้งนี้ บริษัทยังยืนยันที่จะทำธุรกิจโดยผู้ถือหุ้นเป็นบริษัท<placeName>ไทย</placeName> และคน<placeName>ไทย</placeName> เนื่องจากศักยภาพยังสามารถลงทุนได้ และมีกระแสเงินสดเพียงพอ โดยจะเน้นการพัฒนาองค์กรให้พร้อม สำหรับการเป็นบริษัทเอกชนอย่างเต็มตัว</p>
<p>อย่างไรก็ตาม เขาคาดการณ์ว่า แนวโน้มการเติบโตของธุรกิจอินเทอร์เน็ตโดยรวมปีนี้ จะเติบโตช้าลงกว่าปกติ จากปัจจัยแวดล้อมทั้งสภาพเศรษฐกิจ และการแข่งขันที่คาดว่าจะยังคงรุนแรงในตลาด ซึ่งสถานการณ์ดังกล่าวส่งผลให้อัตราผลตอบแทนกำไรในภาพรวมของไอเน็ต ลดลงจากเดิมกว่า 20% เหลือเพียง 14% และคาดว่าจะลดลงต่อเนื่อง</p>
<p>ขณะที่ อัตราการขยายตัวของผู้ใช้จะเติบโตเรื่อยๆ โดยคาดว่า ผู้ใช้อินเทอร์เน็ตรวมใน<placeName>ไทย</placeName>ปีนี้จะมีจำนวน 17 ล้านราย เพิ่มจาก 15.4 ล้านคนเมื่อปี 2551</p>
<p>เขาระบุ ทิศทางของผู้ให้บริการอินเทอร์เน็ต (ไอเอสพี) จากนี้จำเป็นต้องเร่งหาพันธมิตร หรือโซลูชั่นอื่นๆ เข้ามาเสริม เนื่องจากการให้บริการอินเทอร์เน็ตอย่างเดียว อาจทำให้ธุรกิจอยู่ไม่ได้ โดยปัจจุบันธุรกิจให้บริการอินเทอร์เน็ต ทำรายได้คิดเป็นสัดส่วนราว 70% ขณะที่ ธุรกิจให้บริการโซลูชั่นทางธุรกิจ ทำรายได้ราว 30% ซึ่งอนาคตจะพยายามไม่พึ่งพิงกับรายได้ทางใดทางหนึ่งมากเกินไป</p>
<p>ล่าสุด ไอเน็ต ได้ประกาศความร่วมมือกับบริษัท ไซแมนเทค ผู้พัฒนาระบบความปลอดภัยรายใหญ่ของ<placeName>โลก</placeName> เพื่อร่วมกันให้บริการโซลูชั่นป้องกันภัยคุกคามผ่านอินเทอร์เน็ตแบบเช่าใช้ เป็นรายแรก โดยดึงความสามารถของเทคโนโลยีคลาวด์ คอมพิวติ้ง เข้ามาช่วยลดการลงทุนใหม่ให้กับลูกค้า</p>
<p>ด้านนายจอห์น ลี ผู้อำนวยการด้านช่องทางการจัดจำหน่ายและพันธมิตรในส่วนของ<placeName>ไทย</placeName> และ<placeName>อินโดนีเซีย</placeName> บริษัท ไซแมนเทค กล่าวว่า เทคโนโลยีดังกล่าว ทำให้ลูกค้าไม่จำเป็นต้องลงทุนระบบโครงสร้างพื้นฐานเอง แต่สามารถเช่าใช้ทรัพยากรของบริษัท และยังสามารถให้บริการผ่านอินเทอร์เน็ตได้ 100% </p>
<p>รวมทั้งช่วยประหยัดงบการลงทุนให้กับองค์กรในสภาพเศรษฐกิจขณะนี้ โดยบริษัทตั้งเป้าให้บริการองค์กรทุกประเภท ตั้งแต่ระดับกลางขึ้นไป</p>
<p>ทั้งนี้ ไอเน็ต ตั้งเป้ามีรายได้รวมมากกว่า 600 ล้านบาท จากเดิมมีรายได้รวม 590 ล้านบาท และมีส่วนแบ่งตลาดอินเทอร์เน็ต 2% เมื่อปีที่ผ่านมา </p></body>
</news>
