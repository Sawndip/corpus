<teiHeader>
<fileDesc>
<titleStmt>
  <title>แทคกาชี้ศก.ทรุดหนุนแอนิเมชั่นพุ่ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/06/23/news_28979806.php?news_id=28979806  </bibl>
</sourceDesc>
</fileDesc>
</teiHeader>
<news>
<headline>แทคกาชี้ศก.ทรุดหนุนแอนิเมชั่นพุ่ง</headline>
<lead>สมาคมแอนิเมชั่นฯ ชี้เศรษฐกิจทรุดหนุนอุตสาหกรรมโต เหตุพฤติกรรมผู้บริโภคเปลี่ยน มุ่งหาความบันเทิงภายในบ้าน รุดจับมือ "ซิป้า" แตกงาน "พิชต์" จัดเวทีแยกประกวดแอนิเมชั่น-เกม หวังสร้างความชัดเจนอุตสาหกรรม พร้อมรับจัด "แทม" ล้มเหลว คาดยกเลิกไม่รวมไอซีที เอ็กซ์โป</lead>
<neck></neck>
<body><p>นายลักษมณ์ เตชะวันชัย นายกสมาคมแอนิเมชั่นและคอมพิวเตอร์กราฟฟิกส์<placeName>ไทย</placeName> (แทคกา) กล่าวว่า อุตสาหกรรมแอนิเมชั่น<placeName>ไทย</placeName>ปีนี้มีแนวโน้มเติบโตสูงขึ้น โดยประเมินจากการเติบโตตลอดปีที่ผ่านมา ซึ่งขยับตัวเพิ่มขึ้นกว่า 12% คิดเป็นมูลค่ากว่า 5,000 ล้านบาท จากเดิม 3,000 ล้านบาท</p>
<p>ทั้งนี้ มีปัจจัยสนับสนุนหลักจากพฤติกรรมผู้บริโภคที่เริ่มอยู่กับบ้านมากขึ้น ทำให้มีความต้องการสื่อเพื่อความบันเทิง เช่น เกม และวีดิโอมากขึ้น</p>
<p>นอกจากนี้ ปีที่ผ่านมา คอนเทนท์ประเภทโฮม วีดิโอ เติบโตมากขึ้น ขณะที่ กลุ่มทีวี ซีรีส์เริ่มชะลอตัวลง ซึ่งเป็นไปในทิศทางเดียวกันทั่วโลก</p>
<p>อย่างไรก็ตาม เขายอมรับว่า อุตสาหกรรมแอนิเมชั่น<placeName>ไทย</placeName> ยังจัดว่าอยู่ในระดับฐานล่างของตลาด<placeName>โลก</placeName>เท่านั้น เนื่องจากขาดการสนับสนุนอย่างต่อเนื่องจากภาครัฐ รวมทั้งยังไม่มีแนวทางการดำเนินงานที่ชัดเจน โดยเฉพาะการวางแผนการตลาดที่สามารถแข่งกันประเทศอื่นๆ ได้</p>
<p>"แอนิเมชั่นเราติดปัญหาเยอะ ทั้งการเมือง เศรษฐกิจ ซึ่งประเทศอื่นๆ ก็โดน แต่เพราะเราไม่ได้รับการสนับสนุนอย่างจริงจัง ซึ่งว่ากันจริงๆ ไทยฝีมือไม่ได้น้อยหน้าใคร เพียงแต่เราทำตลาดไม่เป็น ขาดการส่งเสริม และการวางแผนงานที่ดี" นายลักษมณ์กล่าว</p>
<p>ล่าสุด สมาคมได้ร่วมกับสำนักงานส่งเสริมอุตสาหกรรมซอฟต์แวร์แห่งชาติ (ซิป้า) จัดงาน "ซิป้า แอนิเมชั่น คอนเทสต์ 2009" และ "ซิป้า เกม คอนเทสต์ 2009" ซึ่งเป็นการปรับรูปแบบงานจากเดิม "ซิป้า พิตช์ (SIPA Pitch)" ซึ่งจัดแข่งขันรวมทั้ง 2 ด้านเข้าด้วยกัน เพื่อเปิดโอกาสให้ผู้เข้าแข่งขันได้แสดงความสามารถชัดเจนขึ้นทั้งด้านเกม และแอนิเมชั่น ตั้งแต่ระดับนักเรียน นักศึกษา ผู้ประกอบการ และผู้สนใจทั่วไป โดยมีกำหนดปิดรับผลงานรอบแรกวันที่ 15 ก.ค.นี้</p>
<p>พร้อมกันนี้ เขาเผยว่า ส่วนการจัดงานไทยแลนด์ แอนิเมชั่น แอนด์ มัลติมีเดีย (แทม) ในปีนี้ คาดว่าจำเป็นต้องปรับรูปแบบอีกครั้งหลังจากเคยจัดร่วมกับงานไอซีที เอ็กซ์โป เมื่อปีที่ผ่านมา แต่ก็ยังไม่ประสบความสำเร็จ เพราะเป็นเพียงการโชว์ผลงานเท่านั้น</p>
<p>ทั้งนี้ คาดว่าอาจปรับรูปแบบให้เน้นการเจรจากับคู่ทางธุรกิจภายในงานที่เกี่ยวข้อง ต่างๆ เช่น เอ็นเตอร์เทนเมนท์ เอ็กซ์โป รวมทั้งพิจารณาเปลี่ยนชื่องานให้เหมาะสม</p>
<p>"อุตสาหกรรมเรายังไม่พร้อมที่จะจัดเป็นงานโชว์ ขนาดใหญ่ได้ เพราะผู้ประกอบการก็เน้นงานเอาท์ซอร์ส หรือรับงานอีกทอดหนึ่ง แต่ยังไม่ค่อยมีงานเป็นของตัวเอง และคนเดินก็ยังเป็นประชาชนทั่วไป ทำให้ความน่าสนใจของงานลดลง ขณะที่อุตสาหกรรมก็ไม่เห็นผลตอบแทน ดังนั้นการเปลี่ยนรูปแบบของงานให้เน้นคุยธุรกิจระหว่างผู้ประกอบการน่าจะดี กว่า" นายลักษมณ์กล่าว</p></body>
</news>
