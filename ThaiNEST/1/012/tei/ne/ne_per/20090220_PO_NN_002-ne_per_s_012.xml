<teiHeader>
<fileDesc>
<titleStmt>
  <title>DSIเหวี่ยงแหจับแขกขายโรตี เค้นหานายหน้าแก๊งค้ามนุษย์ "ทวี"ฟุ้งอีก3วันออกหมายจับ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-02-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=149130  </bibl>
</sourceDesc>
</fileDesc>
</teiHeader>
<news>
<headline>DSIเหวี่ยงแหจับแขกขายโรตี เค้นหานายหน้าแก๊งค้ามนุษย์ "<persName><forename>ทวี</forename></persName>"ฟุ้งอีก3วันออกหมายจับ</headline>
<lead></lead>
<neck></neck>
<body><p>เมื่อวันที่ 19 ก.พ. <persName><roleName>พันตำรวจเอก</roleName><forename>ทวี</forename> <surname>สอดส่อง</surname></persName> อธิบดีกรมสอบสวนคดีพิเศษ(ดีเอสไอ) กล่าวถึงความคืบหน้ากรณีที่คณะกรรมการคดีพิเศษ(กคพ.) มีมติรับคดีขบวนการนายหน้า ลักลอบนำชาวโรฮิงญาเข้าเมืองโดยผิดกฎหมายเป็นคดีพิเศษ ซึ่งในส่วนของความคืบหน้าการสอบสวนเพื่อขยายผลจับกุมว่า ขณะนี้ดีเอสไอได้จัดชุดทำงานร่วมกับหลายหน่วยงาน คาดว่าจะใช้เวลาสอบสวนอีกไม่เกิน 3 วัน จะมีความคืบหน้าที่ชัดเจน แต่ในชั้นสืบสวนสอบสวนยังไม่สามารถให้รายละเอียดได้ เพราะอยู่ระหว่างการรวบรวมหลักฐานเพื่อขออนุมัติหมายจับผู้อยู่เบื้องหลัง ขบวนการลักลอบนำชาวต่างด้าวเข้าเมือง</p>

<p>ทั้งนี้มีรายงานข่าวจากดีเอสไอเปิดเผยว่าเมื่อวันที่ 18 ก.พ.ที่ผ่านมา พนักงานสอบสวนดีเอสไอได้กระจายกำลัง 8 ชุด เข้าจับกุมต่างด้าวชาวโรฮิงญาที่ถูกกลุ่มนายหน้าชาวไทยลักลอบเข้าเมืองผิด กฎหมาย ให้เข้ามาเป็นแรงงานเข็นรถขายโรตีในกรุงเทพฯ โดยพนักงานสอบสวนได้จับกุมชาวโรฮิงญาจำนวน 13 ราย พร้อมรถเข็นขายโรตีกว่า 10 คัน ซึ่งในชั้นสอบสวนได้แยกชาวโรฮิงญาที่อายุต่ำกว่า 18 ปี 3 ราย ไว้เป็นพยาน ในฐานะเหยื่อของกระบวนการค้ามนุษย์เพื่อสอบสวนให้ได้ข้อมูลโยงใยถึงขบวนการ ลักลอบนำชาวโรฮิงญาเข้ามาเป็นแรงงานเถื่อน ส่วนชาวโรฮิงญาที่อายุเกิน 18 ปี ดีเอสไอได้นำตัวส่งให้กับสำนักงานตรวจคนเข้าเมือง(ตม.)ดำเนินการต่อไป</p>

<p>รายงานข่าวระบุอีกว่า สำหรับขบวนการลักลอบนำชาวโรฮิงญาเข้าเมืองผิดกฎหมายนั้นนำเข้ามาเพื่อส่งไป ขายแรงงานให้กับโรงงานอุตสากรรมและเฟรนไชน์ขายโรตี โดยมีนายหน้าระดับผู้บงการ 2-3 กลุ่ม</p>

<p>"โดยนายหน้าชาวไทยจะรับตัวชาวโรฮิงญา หลังจากทางการได้ทำการผลักดันออกนอกประเทศ โดยเจ้าหน้าที่จะนำตัวขึ้นรถยนต์ไปส่งที่บริเวณชายแดนไทยฝั่ง อ.แม่สอด จ.ตาก แต่ชาวโรฮิงญาจะเข้าไปในเขตแดนประเทศพม่าไม่ได้ เพราะประเทศพม่าไม่ถือเป็นประชาชนของเขา จากนั้นกลุ่มนายหน้าชาวไทยจะไปติดต่อรับตัวชาวโรฮิงญากลับเข้ามาขายแรงงาน โดยจะใช้เส้นทางผ่านไปยังจ.ระนอง เพื่อส่งผ่านแรงงานต่างด้าวไปยังกลุ่มอุตสาหกรรมที่ต้องการแรงงานต่างด้าว ในขั้นตอนดังกล่าวจะมีการปลอมเอกสารเพื่อตบตาเจ้าหน้าที่ว่าเป็นแรงงานที่ ได้รับอนุญาตให้เข้าเมืองอย่างถูกต้องตามกฎหมาย"รายงานข่าวระบุถึงเส้นทาง การลักลอบเป็นขบวนการ</p></body>
</news>
