<teiHeader>
<fileDesc>
<titleStmt>
  <title>แท็กซี่น้ำใจงามเก็บเงิน 8 หมื่นส่ง สวพ.91 ประกาศหาเจ้าของ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 21:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049334  </bibl>
</sourceDesc>
</fileDesc>
</teiHeader>
<news>
<headline>แท็กซี่น้ำใจงามเก็บเงิน 8 หมื่นส่ง สวพ.91 ประกาศหาเจ้าของ</headline>
<lead>สังคมไทยไม่สิ้นคนดี โชเฟอร์แท็กซี่เก็บเงินสด 80,000 บาท ที่ผู้โดยสารทำกระเป๋าตกไว้ท้ายเบาะรถ เห็นรีบนำส่งคืน สวพ.91 ประกาศหาเจ้าของ โชเฟอร์น้ำใจงามระบุแม้จะหาเงินไม่พอกับค่าเช่ารถ แต่คนที่ทำเงินหายคงลำบาก เลยคิดนำมาส่ง</lead>
<neck></neck>
<body><p>วันนี้ (8 เม.ย.) เมื่อเวลา 15.00 น. ที่สถานีวิทยุพิทักษ์สันติราษฎร์ (สวพ.เอฟเอ็ม 91) <persName>นายอนุชา รักสัจจา</persName> อายุ 42 ปี บ้านเลขที่ 114 ม.2 ต.แม่พูล อ.ลับแล จ.อุตรดิตถ์ คนขับรถแท็กซี่ยี่ห้อโตโยต้า สีเหลือง ทะเบียน ทน 9505 กทม.ของสหกรณ์พัฒนาแท็กซี่ นำเงินสดจำนวน 80,000 บาท ซึ่งเก็บได้ภายในพื้นเบาะหลังรถด้านซ้ายมาประกาศหาเจ้าของที่ สวพ.91</p>
<p>สืบเนื่องจากเมื่อเวลา 13.00 น. <persName>นายอนุชา</persName>รับผู้โดยสารเป็นหญิง 2 คน อายุประมาณ 50-60 ปี จากธนาคารเพื่อการเกษตรและสหกรณ์การเกษตร สาขานางเลิ้ง ไปส่งที่สยามพารากอน โดยจะไปจอดรถส่งผู้โดยสารที่ลานจอดรถห้างสยามดิสคัฟเวอรี่ แต่ทาง รปภ.ห้างแจ้งว่าห้างปิดไม่สามารถเข้าไปได้ ผู้โดยสารทั้งสอง จึงบอกให้<persName>นายอนุชา</persName>ไปส่งที่ห้างมาบุญครองแทน เมื่อผู้โดยสารลงไป <persName>นายอนุชา</persName>ได้ขับรถไปทางห้างเทสโก้ โลตัส สาขาบรรทัดทอง บริเวณพระราม 1 ได้รับ <persName>น.ส.สุมินตรา ตรีเนตร</persName> อายุ 41 ปี พนักงานธนาคารไทยพาณิชย์ สาขาเพชรบุรี ระหว่างที่ <persName>น.ส.สุมินตรา</persName>กำลังจะขึ้นรถสังเกตเห็น กระเป๋าคาดเอวสีน้ำเงินตกอยู่บริเวณ พื้นเบาะทางซ้ายของผู้โดยสาร จึงแจ้งกับ<persName>นายอนุชา</persName>เมื่อเปิดออกดูพบเงินสดจำนวนมาก จึงตกลงกันว่าจะแจ้งทาง สวพ.เพื่อประกาศหาตัวเจ้าของ</p>
<p>จากการตรวจสอบของเจ้าหน้าที่ สวพ.91 และ<persName>นายอนุชา</persName> พบธนบัตร 1,000 บาท จำนวน 60 ใบ และธนบัตร 500 บาท จำนวน 40 ใบ รวมเป็นเงินสด 80,000 บาท ซึ่ง<persName>นายอนุชา</persName>เปิดเผยกับทางสื่อมวลชนว่าตนขับแท็กซี่มาได้ 8 ปี โดยเช่ารถกับทางสหกรณ์พัฒนาอยู่ วันนี้รับผู้โดยสารมาได้ 4 เที่ยว ได้ค่าเช่าเพียง 500 บาทไม่พอกับค่าเช่าจำนวน 800 บาท แต่เมื่อพบว่ามีผู้โดยสารทำเงินสดตกก็รีบนำมาให้ สวพ.เพื่อประกาศหาเจ้าของ เนื่องจากตนคิดว่าตัวเองมีความสามารถหาเงินมาได้แม้จะลำบาก อีกอย่างคนที่ทำเงินสดตกไว้ก็คงจะลำบากในการหาเงินจำนวนนี้มาได้เหมือนตน จึงนำเงินดังกล่าวมาไว้ที่ สวพ.เพื่อประกาศหาเจ้าของดีกว่า</p>
<p>เบื้องต้นทางเจ้าหน้าที่ สวพ.ได้รับเงินสดไว้ และติดต่อไปทาง ธ.ก.ส.สาขานางเลิ้ง เพื่อหาตัวเจ้าของ แต่ทางธนาคารแจ้งว่ามีคนมาเบิกเงินเป็นจำนวนมากทุกวัน จึงอยากจะทราบเจ้าของเงินดังกล่าวได้ ทาง สวพ.จึงแจ้งไปทาง สน.ปทุมวัน เพื่อดูบันทึกประจำวันว่ามีคนมาแจ้งความกรณีดังกล่าวหรือไม่</p></body>
</news>
