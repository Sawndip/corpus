<teiHeader>
<fileDesc>
<titleStmt>
  <title>รวบ2การ์ดนปช.พร้อมระเบิดขวด-ปิงปอง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-09 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100409/55311/รวบ2การ์ดนปช.พร้อมระเบิดขวด-ปิงปอง.html  </bibl>
</sourceDesc>
</fileDesc>
</teiHeader>
<news>
<headline>รวบ2การ์ดนปช.พร้อมระเบิดขวด-ปิงปอง</headline>
<lead>รวบ 2 การ์ดนปช."ซ.ราชวิถี 7 พร้อมของกลางระเบิดขวด 6 ลูก ระเบิดปิงปอง-เสื้อเกราะ พบเคยเป็นพลทหาร สังกัด ราบ 11 สารภาพอ้างออกตรวจความเรียบร้อยย่านราชวิถี หลังรับแจ้งทหารเข้ารุกรานผู้ชุมนุม ส่วนระเบิดเป็นของกลางที่ยึดได้จากผู้ต้องสงสัยแยกประตูน้ำ</lead>
<neck></neck>
<body><p>(9เม.ย.) เวลา 10.00 น. <persName>พล.ต.ต.สุเมธ เรืองสวัสดิ์</persName> รอง ผบช.น. <persName>พล.ต.ต.วิชัย สังข์ประไพ</persName> ผบก.น.1 <persName>พ.ต.อ.วีรวิทย์ จันทร์จำเริญ</persName> รอง ผบก.น.1 <persName>พ.ต.อ.สุรพงษ์ ชัยจันทร์</persName> รอง ผบก.น.1 <persName>พ.ต.อ.กิตติพันธุ์ จุนทการ</persName> ผกก.สน.พญาไท <persName>พ.ต.ท.สุวัฒน์ ตันติมาสน์</persName> รอง ผกก.(ป.) <persName>พ.ต.ต.สิทธิศักดิ์ นาคามาตย์</persName> สว.สส. <persName>พ.ต.ต.กฤษณะ สุกันทะ</persName> สว.สส. ร่วมกันแถลงข่าวจับกุม <persName>นายณัทกร ชยธรดำรุงสุข</persName> อายุ 31 ปี อยู่บ้านเลขที่ 563/4 ม.6 แขวงและเขตสายไหม กทม. และ<persName>นายพิทยา แน่นอุดร</persName> อายุ 36 ปี อยู่บ้านเลขที่ 26 ม.8 ถ.ท้ายดง อ.กิ่งวังโป่ง จ.เพชรบูรณ์ พร้อมของกลาง ระเบิดประทัดจำนวน 1 ลูก ระเบิดขวดจำนวน 6 ลูก เสื้อเกราะจำนวน 1 ตัว วิทยุสื่อสารจำนวน 3 เครื่อง สนับมือจำนวน 1 อัน ที่ช็อตไฟฟ้าจำนวน 1 อัน พาพันคอสัญลักษณ์ นปช. 2 ผืน สนับเข่าจำนวน 1 คู่ มีดจำนวน 4 เล่ม เสื้อคลุมสีดำจำนวน 1 ตัว กระเป๋าสะพายสีดำจำนวน 1 ตัว รถจยย. โซนิค สีน้ำเงิน ไม่ติดแผ่นป้ายทะเบียน 1 คัน เงินสดจำนวน 7,500 บาท กล้องถ่ายรูปดิจิตอลจำนวน 1 ตัว และโทรศัพท์มือถือจำนวน 1 เครื่อง โดยสามารถจับกุมได้ที่บริเวณซอยราชวิถี 7 แขวงทุ่งพญาไท เขตราชเทวี กทม.</p>
<p><persName>พล.ต.ต.สุเมธ</persName> กล่าวว่า เมื่อเวลาประมาณ 06.35 น. ขณะที่เจ้าหน้าที่ทหารสังกัด ร.31 รอ. ร่วมออกตรวจกับเจ้าหน้าที่ตำรวจ สน.พญาไท พบว่าได้มีผู้ต้องหาทั้งสอง ขับรถ จยย. ตามถ่ายรูปเจ้าหน้าที่ทหาร ประกอบกับมีท่าทางมีพิรุธต้องสงสัย จึงได้เรียกทำการตรวจค้น ผลปรากฏว่าพบของดังกล่าวข้างต้นอยู่ในตัวผู้ต้องหาทั้งสองคน จึงได้ทำการตรวจยึดและจับกุมส่งเจ้าหน้าที่ตำรวจ สน.พญาไท ดำเนินคดี ทั้งนี้ จากการตรวจสอบประวัติพบว่า<persName>นายณัทกร ชยธรดำรงสุข</persName> เคยเป็นอดีตทหารสังกัดกองพันทหารราบที่ 1 กรมทหารราบที่ 11 รอ. โดยใช้ชื่อเดิมว่า <persName>พลทหารสุขปัญญา คดขวาน้อย</persName></p>
<p>จากการสอบสวน<persName>นายพิทยา</persName> ให้การว่า เป็นการ์ดของ นปช. ตั้งด่านตรวจอยู่แถวราชวิถีตั้งแต่ช่วงดึกจนถึงช่วงเช้า ก่อนจะมีมวลชนเสื้อแดงแจ้งข่าวกับตนว่ามีกลุ่มทหารไล่พวกตน กลับบ้านและไล่ทำร้ายผู้ชุมนุม ตนจึงชักชวน<persName>นายณัทกร</persName> การ์ด นปช. ที่เข้าเวรด้วยกัน ขับขี่ จยย.ออกไปตรวจสอบ พร้อมกับนำกล้องถ่ายรูปดิจิตอลตามถ่ายทหาร ก่อนจะถูกเรียกตรวจค้น และถูกจับกุมดังกล่าว</p>
<p>“อาวุธต่างๆ นั้น ไม่ใช่ของผมแต่เป็นของผู้ต้องสงสัยที่ผมไปตรวจยึดมาได้จากบริเวณแยกประตูน้ำ และเตรียมนำส่งให้แกนนำตรวจสอบ แต่มาถูกจับกุมเสียก่อน” <persName>นายพิทยา</persName> กล่าว</p>
<p>เบื้องต้นเจ้าหน้าที่ได้แจ้งข้อหา ร่วมกันมีวัตถุระเบิด, มีเครื่องวิทยุคมนาคม, มีเครื่องยุทธภัณฑ์ (เสื้อเกราะ) โดยไม่ได้รับอนุญาต, มีความผิดตาม พ.ร.ก.บริหารราชการ ในสถานการณ์ฉุกเฉิน มาตรา 11 (9) ซึ่งประกาศเมื่อวันที่ 7 เม.ย. 53 ข้อ 9 ระบุว่า มีไว้ในความครอบครอง ซึ่งอาวุธหรือวัสดุอุปกรณ์ ซึ่งอาจใช้ในการก่อความไม่สงบหรือก่อการร้ายโดยไม่ได้รับอนุญาต</p></body>
</news>
