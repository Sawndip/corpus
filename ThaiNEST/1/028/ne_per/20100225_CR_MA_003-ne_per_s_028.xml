<teiHeader>
<fileDesc>
<titleStmt>
  <title>หนุ่มสุดซวยถอยเบนซ์มือ 2 โอนไม่ได้ เหตุเจ้าของเดิมแอบอ้างใบชำระภาษีเถื่อนขายรถให้  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-25 16:08:52  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267088947&catid=17  </bibl>
</sourceDesc>
</fileDesc>
</teiHeader>
<news>
<headline>หนุ่มสุดซวยถอยเบนซ์มือ 2 โอนไม่ได้ เหตุเจ้าของเดิมแอบอ้างใบชำระภาษีเถื่อนขายรถให้</headline>
<lead></lead>
<neck></neck>
<body><p>ผู้สื่อข่าวรายงานเมื่อวันที่ 25 กุมภาพันธ์ ว่า ศาลปกครองกลางพิพากษายกฟ้องคดีระหว่าง <persName>นายมนตรี อันนวัฒน์</persName> ฟ้องอธิบดีกรมการขนส่งทางบก กรณีไม่ดำเนินการโอนทะเบียนรถเบนซ์ให้ผู้ฟ้องคดี เนื่องจากศาลเห็นว่ารถคันดังกล่าวนำเข้ามายังราชอาณาจักรโดยไม่ได้ผ่านการชำระภาษีอากรนำเข้ารถยนต์ให้ถูกต้องตามกฎหมาย เมื่อวันที่ 23 กุมภาพันธ์ที่ผ่านมา</p>
<p>คดีนี้ผู้ฟ้องคดีระบุคำฟ้องว่า ได้เดินเรื่องขอโอนรถยนต์ เป็นรถเบนซ์รุ่น ซี 180 สีน้ำเงิน วม3299 กับกรมการขนส่งทางบก ซึ่งซื้อต่อมาจาก<persName>นายนิเวต บุตรศรีด้วง</persName> ในราคา 780,000 บาท โดยได้เดินเรื่องของถึง 3 ครั้งแล้ว ตั้งแต่ปี 2546 จนถึงปี 2550 แต่ทางกรมขนส่งฯ ก็ยังไม่ดำเนินการใดๆ ทำให้เกิดความเดือดร้อนเสียหาย กระทั่งต่อมาจึงได้รับทราบว่ารถยนต์คันดังกล่าวยังไม่ได้ผ่านการชำระภาษีการนำเข้ารถยนต์ตามพิธีการศุลกากร แต่<persName>นายมนตรี</persName>แย้งว่ามีเอกสารยืนยันจากเจ้าของเดิมว่าได้รับการชำระภาษีถูกต้องแล้ว เนื่องจากกรมการขนส่งทางบกได้จดทะเบียนรถยนต์คันดังกล่าวจาก<persName>นายนิเวต</persName> ประกอบกับก่อนซื้อได้สอบถามไปยงนายทะเบียนกรมขนส่งฯ โดยได้รับคำยืนยันว่ามีรายการจดทะเบียนถูกต้อง และที่ผ่านมายังชำระค่าภาษีระหว่างปีมาโดยตลอดจึงเห็นว่าการที่ผู้ถูกฟ้องคดีไม่ดำเนินการโอนรถให้นั้นทำให้เกิดความเสียหาย อีกทั้งจะขายทิ้งก็กระทำไม่ได้</p>
<p>จากข้อเท็จจริงของคดีฟังได้ว่า เหตุที่นายทะเบียนไม่สามารถโอนรถให้กับผู้ฟ้องคดีได้นั้น เนื่องมาจากว่ารถคันดังกล่าวยังไม่ได้ผ่านการชำระภาษีการนำเข้ารถยนต์ แต่เหตุที่<persName>นายนิเวต</persName> เจ้าของเดิมสามารถจดทะเบียนรถยนต์คันดังกล่าวได้ทั้งๆ ที่ไม่ได้ชำระภาษีเพราะมี<persName>นางลัดดาวัลย์ แก้วอินทร์ชัย</persName> นายทะเบียนขณะนั้น และ<persName>นางนวลศรี บุณยะตุลานนท์</persName> เจ้าหน้าที่ผู้ตรวจสอบหลักฐานประกอบคำขอ กรมการขนส่งทางบก โดย<persName>นางลัดดาวัลย์</persName> ได้แจ้งให้เจ้าหน้าที่บันทึกข้อมูลไม่ต้องบันทึกข้อมูลเกี่ยวกับหลักฐานการนำเข้า และสั่งให้จ่ายใบคู่มือจดทะเบียนรถให้ผู้ยื่นคำขอไปก่อนส่งประกอบคำขอจดทะเบียนในครั้งดังกล่าว และต่อมากรมการขนส่งได้มีคำสั่งลงโทษ<persName>นางลัดดาวัลย์</persName> และ<persName>นางนวลศรี</persName> ออกจากราชการ</p>
<p>ทำให้น่าเชื่อว่าการจดทะเบียนครั้งนั้นไม่ได้มีการนำส่งเอกสารหลักฐานการชำระภาษีการนำเข้ารถยนตร์เข้ามาในราชอาณาจักรจริง ดังนั้น รถยนต์คันดังกล่าวจึงไม่ได้มีการชำระภาษีแต่อย่างใด</p>
<p>ศาลพิเคราะห์แล้วเห็นว่า เมื่อรถยนต์ข้อพิพาทไม่ได้ผ่านการชำระภาษีการนำเข้า และการจดทะเบียนรถให้แก่<persName>นายนิเวต</persName> เจ้าของเดิมเป็นคนละกรณีกัน หรือแม้แต่ข้ออ้างว่าได้ถามนายทะเบียนแล้วว่าจดทะเบียนถูกต้องสามารถโอนได้ หรือข้ออ้างว่าได้ชำระภาษีรถยนต์โดยตลอดนั้นฟังไม่ขึ้น ดังนั้นการที่นายทะเบียนรถยนต์ไม่ดำเนินการโอนรถยนต์คันดังกล่าวเป็นการกระทำที่ถูกต้องชอบด้วยกฎหมายแล้ว พิพากษายกฟ้อง</p></body>
</news>
