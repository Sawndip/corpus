<teiHeader>
<fileDesc>
<titleStmt>
  <title>จับการ์ด “ไพร่ทักษิณ” พกระเบิดเตรียมป่วน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-09 11:39:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049548  </bibl>
</sourceDesc>
</fileDesc>
</teiHeader>
<news>
<headline>จับการ์ด “ไพร่ทักษิณ” พกระเบิดเตรียมป่วน</headline>
<lead>รวบ 2 การ์ดเสื้อแดง พกมีดสั้น-ระเบิดขวด-ระเบิดประทัด และอาวุธอื่นครบมือ เตรียมก่อเหตุวุ่นวาย โดย 1 ในผู้ต้องหาเคยเป็นพลทหารสังกัดกองพันทหารราบที่ 1 กรมทหารราบที่ 11 รอ. ส่วนอีกคนรับสารภาพ อ้างได้รับรายงานมีทหารจะมาขับไล่จึงออกมาตรวจและถ่ายรูปเจ้าหน้าที่ ยอมรับพกอาวุธบางส่วน ดันทุรังโบ้ยระเบิดยึดจากคนต้องสงสัยมาอีกทอด</lead>
<neck></neck>
<body><p>วันนี้ (9 เม.ย.) เมื่อเวลา 10.00 น. <persName>พล.ต.ต.สุเมธ เรืองสวัสดิ์</persName> รอง ผบช.น. <persName>พล.ต.ต.วิชัย สังข์ประไพ</persName> ผบก.น.1 <persName>พ.ต.อ.วีรวิทย์ จันทร์จำเริญ</persName> รอง ผบก.น.1 <persName>พ.ต.อ.สุรพงษ์ ชัยจันทร์</persName> รองผบก.น.1 <persName>พ.ต.อ.กิตติพันธุ์ จุนทการ</persName> ผกก.สน.พญาไท <persName>พ.ต.ต.สิทธิศักดิ์ นาคามาตย์</persName> สว.สส.สน.พญาไท <persName>พ.ต.ต.กฤษณะ สุกันทะ</persName> สว.สส.สน.พญาไท และหน่วยเก็บกู้วัตถุระเบิด ร่วมมกันแถลงจับกุม <persName>นายณัทกร ชยธรดำรงสุข</persName> อายุ 31 ปี อยู่บ้านเลขที่ 563/4 ม.6 แขวงและเขตสายไหม กทม. และ<persName>นายพิทยา แน่นอุดร</persName> อายุ 36 ปี อยู่บ้านเลขที่ 26 หมู่ 8 ถ.ท้ายดง อ.กิ่งวังโป่ง จ.เพชรบูรณ์ พร้อมของกลางจำนวนหลายรายการ ประกอบด้วย 1.ระเบิดประทัดจำนวน 1 ลูก 2.ระเบิดขวด จำนวน 6 ขวด 3.เสื้อเกราะ 1 ตัว 4.วิทยุสื่อสาร 3 เครื่อง 5.สนับมือ 1 อัน 6.ที่ช็อตไฟฟ้า 1 อัน 7.สนับเข่า 1 คู่ 8.มีด 4 เล่ม 9.เสื้อคลุมสีดำ 1 ตัว 10.กระเป๋าสะพายสีดำ 1 ใบ 11.รถจักรยานยนต์ยี่ห้อฮอนด้ารุ่นโซนิค สีน้ำเงิน ไม่ติดแผ่นป้ายทะเบียน 1 คัน และเงินสด จำนวน 7,500 บาท</p>
<p><persName>พล.ต.ต.สุเมธ</persName>กล่าวว่า การจับกุมครั้งนี้สืบเนื่องมาจากขณะที่เจ้าหน้าที่ทหารร่วมกับเจ้าหน้าที่ สายตรวจ สน.พญาไทกำลังออกตรวจพื้นที่ได้พบผู้ต้องหาทั้งสองขี่จักรยานยนต์มาด้วยท่า ทางที่มีพิรุธจึงทำการตรวจค้น ซึ่งพบของกลางดังกล่าวซุกซ่อนอยู่ในตัวผู้ต้องหาทั้งสอง จึงยึดของกลางทั้งหมดแล้วนำตัวมาสอบสวนที่ สน.พญาไท</p>
<p>พกมีดสั้น ระเบิดเตรียมป่วน</p>
<p>จากการสอบสวนพบว่า 1 ในผู้ต้องหา คือ <persName>นายณัทกร</persName> เดิมชื่อ <persName>พลทหารสุขปัญญา คดขวาน้อย</persName> อดีตพลทหารสังกัดกองพันทหารราบที่ 1 กรมทหารราบที่ 11 รอ. แต่จากการตรวจสอบประวัติเบื้องต้นพบว่าทั้ง 2 คนยังไม่เคยต้องโทษคดีใดมาก่อน</p>
<p>จากการสอบสวน<persName>นายพิทยา</persName>ให้การรับสารภาพว่า เป็นการ์ดของกลุ่มเสื้อแดง ขณะที่กำลังออกเวร ได้รับแจ้งเหตุจากมวลชนว่ามีทหารมาขับไล่ให้กลับบ้าน ตนจึงออกมาดูพร้อมกับ<persName>นายณัทกร</persName> ที่บริเวณซอยราชวิถี 7 เมื่อขี่จักรยานยนต์มาถึงบริเวณดังกล่าว ตนก็ได้ถ่ายรูปเจ้าหน้าที่ทหารเก็บไว้ จนทำให้ถูกเรียกตรวจค้น สำหรับอาวุธมีเพียงเสื้อเกราะ วิทยุสื่อสาร มีดสั้น และตะบองไม้ที่เป็นของตน ส่วนระเบิดและของอื่นๆ ตนได้ยึดมาจากผู้ต้องสงสัยรายหนึ่งที่บริเวณแยกประตูน้ำ ซึ่งกำลังขี่จักรยานยนต์มาสังเกตการณ์ใกล้กับจุดที่มีการชุมนุม</p>
<p>เบื้องต้น เจ้าหน้าที่ตำรวจได้แจ้งข้อหา ร่วมกันมีวัตถุระเบิด, มีเครื่องวิทยุคมนาคม, มีเครื่องยุทธภัณฑ์ (เสื้อเกราะ) โดยไม่ได้รับอนุญาต มีความผิดตาม พ.ร.ก.บริหารราชการแผ่นดิน ในสถานการณ์ฉุกเฉิน มาตรา 11 (9) ซึ่งประกาศเมื่อวันที่ 7 เม.ย.2553 ข้อ 9 ระบุว่า มีไว้ในความครอบครอง ซึ่งอาวุธหรือวัสดุอุปกรณ์ ซึ่งอาจใช้ในการก่อความไม่สงบ หรือก่อการร้ายโดยไม่ได้รับอนุญาต ก่อนควบคุมตัวส่งพนักงานสอบสวนดำเนินคดีตามกฎหมายต่อไป</p></body>
</news>
