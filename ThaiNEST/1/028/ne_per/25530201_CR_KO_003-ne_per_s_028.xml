<teiHeader>
<fileDesc>
<titleStmt>
  <title>หนุ่มน้อยใจแฟนสาวตีจากเผาตัวเองสาหัส  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100201/46697/%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%99%e0%b9%89%e0%b8%ad%e0%b8%a2%e0%b9%83%e0%b8%88%e0%b9%81%e0%b8%9f%e0%b8%99%e0%b8%aa%e0%b8%b2%e0%b8%a7%e0%b8%95%e0%b8%b5%e0%b8%88%e0%b8%b2%e0%b8%81%e0%b9%80%e0%b8%9c%e0%b8%b2%e0%b8%95%e0%b8%b1%e0%b8%a7%e0%b9%80%e0%b8%ad%e0%b8%87%e0%b8%aa%e0%b8%b2%e0%b8%ab%e0%b8%b1%e0%b8%aa.html  </bibl>
</sourceDesc>
</fileDesc>
</teiHeader>
<news>
<headline>หนุ่มน้อยใจแฟนสาวตีจากเผาตัวเองสาหัส</headline>
<lead>หนุ่มใหญ่น้อยใจแฟนสาวตีจาก ราดน้ำมันจุดไฟเผาตัวเอง-อาการสาหัส เพิ่งคบกันได้ 1 ปี เผยสาวหน้าตาดีมีหนุ่มติดพันเยอะ</lead>
<neck></neck>
<body><p>เหตุหนุ่มใหญ่จุดไฟเผาตัวเองรายนี้ เปิดเผยเมื่อเวลา 23.00 น. วันที่ 31 มกราคม เจ้าหน้าที่ตำรวจประจำศูนย์วิทยุ สภ.แหลมฉบัง อ.ศรีราชา จ.ชลบุรี ได้รับแจ้งจากหน่วยกู้ภัยสว่างประทีปศรีราชา ว่ามีคนนำน้ำมันราดตัวเองแล้วจุดไฟเผาที่บ้านเช่าไม่มีเลขที่ หมู่ 3 ต.ทุ่งสุขลา อ.ศรีราชา โดยมีคนช่วยดับไฟไว้ทัน แต่เสื้อผ้าถูกไฟไหม้เกือบหมด ตามลำตัวแขนขาถูกไฟลุกไหม้พุพองเป็นแผล อาการบาดเจ็บสาหัส หน่วยกู้ภัยสว่างประทีปศรีราชา พร้อมญาตินำส่งโรงพยาบาลอ่าวอุดมไปแล้ว ขอให้เจ้าหน้าที่ตำรวจไปตรวจสอบ</p>
<p>จากการตรวจสอบที่โรงพยาบาลอ่าวอุดม ทราบว่าแพทย์และพยาบาลรีบทำการรักษาผู้บาดเจ็บอย่างเร่งด่วน ทราบชื่อคือ <persName>นายวีระพันธ์ อัมรินทร์</persName> อายุ 36 ปี มีบาดแผลถูกไฟลวกตามลำตัว แขน ใบหน้า จมูกและปาก พร้อมนำผ้ามาพันตามบาดแผลเพื่อป้องกันการติดเชื้อโรค ก่อนนำตัวส่งไปรักษาต่อที่โรงพยาบาลชลบุรี ซึ่งมีเครื่องมือแพทย์ที่ทันสมัยกว่า</p>
<p>สอบสวน<persName>นายเจษฎา อัมรินทร์</persName> อายุ 30 ปี ซึ่งเป็นน้องชายของผู้บาดเจ็บ ให้การว่า ช่วงก่อนที่พี่ชายจะนำน้ำมันราดแล้วจุดไฟเผาตัวเองนั้น ได้ดื่มเหล้าอยู่ และบ่นน้อยใจแฟนสาวที่มีปากเสียงกันเรื่องหึงหวง หลังจากพบว่าแฟนสาวที่ชื่อ <persName>น.ส.เพลิน</persName> อายุ 22 ปี ซึ่งเป็นสาวหน้าตาดีมีชายหนุ่มในละแวกนั้นมาติดพันจำนวนมาก หลังจากมีปากเสียงกัน แฟนสาวได้เก็บเสื้อผ้าออกไปค้างบ้านเพื่อน และบอกว่าเลิกกันดีกว่าขืนอยู่ไปก็ไม่มีความสุข ทำให้<persName>นายวีระพันธ์</persName> บ่นน้อยใจแฟนสาวกับเพื่อนบ้านขณะที่ร่วมวงดื่มสุรากัน</p>
<p>หลังจากนั้นได้ไปหาซื้อน้ำมันเบนซินมา 1 แกลลอน จากนั้นนำมาราดตัวเองแล้วนำไฟแช็กจุดตัวเองจนไฟลุกไหม้ตามลำตัว ศีรษะ ใบหน้าอย่างรวดเร็ว นอนดิ้นทุรนทุรายบริเวณหน้าห้องพักจนตนเองซึ่งกลับมาจากซื้อของนอกบ้านได้พบเห็น จึงช่วยกับเพื่อนบ้านนำน้ำมาราดตามลำตัวเพื่อดับไฟ แล้วรีบพาตัวพี่ชายขึ้นรถหน่วยกู้ภัยส่งโรงพยาบาลดังกล่าว ซึ่งพี่ชายรักแฟนสาวคนนี้มาก และคบกันได้เพียง 1 ปี ไม่คิดว่าปัญหาน้อยใจแฟนสาวจะทำให้ถึงกับคิดฆ่าตัวเองจนแทบเอาตัวเองไม่รอดในครั้งนี้</p></body>
</news>
