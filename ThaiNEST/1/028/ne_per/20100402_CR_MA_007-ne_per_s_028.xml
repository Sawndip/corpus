<teiHeader>
<fileDesc>
<titleStmt>
  <title>"ปทีป"เงื้อค้างฟัน"ผบช.ภ.9-ผบช.ศชต."บกพร่องไม่ย้าย"จ่าสมเพียร" อ่ำอึ้งหาตัว"ไอ้งโม่ง"ในรบ.มีเอี่ยว  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-02 20:47:11  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270216954&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>ปทีป</persName>"เงื้อค้างฟัน"ผบช.ภ.9-ผบช.ศชต."บกพร่องไม่ย้าย"<persName>จ่าสมเพียร</persName>" อ่ำอึ้งหาตัว"ไอ้งโม่ง"ในรบ.มีเอี่ยว</headline>
<lead></lead>
<neck></neck>
<body><p>"<persName>ปทีป</persName>" ยังไม่สรุปสวัสดิการตร.ใต้</p>
<p><persName>พล.ต.อ.ปทีป ตันประเสริฐ</persName> รักษาราชการแทนผู้บัญชาการตำรวจแห่งชาติ (รรท.ผบ.ตร.) ยังไม่ได้ข้อสรุปการดูแลสวัสดิการให้ตำรวจทั่วประเทศ หลังจากเป็นประธานประชุมสวัสดิการสำนักงานตำรวจแห่งชาติ เมื่อวันที่ 2 เมษายน ที่สำนักงานตำรวจแห่งชาติ (ตร.) พร้อมให้สัมภาษณ์ว่า เป็นการประชุมเพื่อพิจารณาสวัสดิการต่างๆ ให้ตำรวจทั่วประเทศไม่ว่าจะเป็นเรื่องรถรับ-ส่ง การปรับปรุงศูนย์อาหารและอื่นๆ ไม่ได้มีการพูดคุยเรื่องสวัสดิการ 3 จังหวัดชายแดนภาคใต้เป็นการเฉพาะ แต่ในเรื่องของสวัสดิการตำรวจใต้นั้นก่อนหน้านี้มีการพิจารณาให้สวัสดิการ 10 ข้อนั้น โดยหลักการก็คงได้ตามนั้น แต่ไม่ใช่ให้ 100 เปอร์เซ็นต์ต้องมาคุยรายละเอียดของแต่ละข้อ ต้องคุยกับทางศูนย์ปฏิบัติการตำรวจชายแดนภาคใต้ (ศชต.) โดยตรง ว่าอะไรที่จะเป็นผลกระทบกับส่วนอื่น ก็ต้องมาแก้ปัญหา</p>
<p>"สำหรับสิทธิวันทวีคูณนั้น ต้องขอดูรายละเอียดที่ทางชุดทำงานพิจารณาเรื่องสวัสดิการตำรวจใต้สรุปก่อน ดูกฎ กติกาต่างๆ ว่าจะกระทบกับตำรวจทั่วไปหรือไม่ ซึ่งคาดว่าภายในสัปดาห์หน้าชุดทำงานเรื่องนี้จะประชุมสรุปรายละเอียดปลีกย่อยต่างๆ เสนอตนเองได้ ซึ่งตนเองก็จะเสนอคณะกรรมการข้าราชการตำรวจ (ก.ตร.) เพื่อพิจารณาต่อไป"  <persName>พล.ต.อ.ปทีป</persName>กล่าว</p>
<p>รอผลทางการฟัน2ผบช.บกพร่อง</p>
<p>ผู้สื่อข่าวถามถึงคณะกรรมการชุด พ<persName>ล.ต.ท.เอก อังสนานนท์</persName> ผู้ช่วย ผบ.ตร. ที่ดูเรื่องการแต่งตั้ง <persName>พล.ต.อ.สมเพียร เอกสมญา</persName> อดีต ผกก.สภ.บันนังสตา สรุปว่า บช.ภ.9 และ บช.ศชต.มีความบกพร่องในการแต่งตั้ง จะพิจารณาโทษอย่างไร <persName>พล.ต.อ.ปทีป</persName>กล่าวว่า <persName>พล.ต.ท.เอก</persName>ยังไม่ได้ประมวลเรื่องเสนอมาถึงตน และ <persName>พล.ต.ท.เอก</persName>ต้องนำข้อสรุปของคณะอนุ ก.ตร.ร้องทุกข์ส่งมาให้พิจารณาร่วมด้วย เบื้องต้นเมื่อ <persName>พล.ต.ท.เอก</persName>สรุปและให้ข่าวแบบนั้นก็ต้องเชื่อว่าเป็นแบบนั้น หากเสนอมายังตนเองก็ต้องมาพิจารณาความบกพร่องของทั้งสอง บช.ว่ามีความบกพร่องระดับไหน ตอนนี้ยังบอกไม่ได้ จะให้มาช่วยราชการหรือไม่เพราะยังไม่เห็นเรื่อง</p>
<p>เมื่อถามว่าจะต้องให้ <persName>พล.ต.ท.วีระยุทธ สิทธิมาลิก</persName> ผบช.ภ.9 และ <persName>พล.ต.ท.พีระ พุ่มพิเชฏฐ์</persName> ผบช.ศชต. ออกจากพื้นที่ก่อนหรือไม่ เพราะอาจจะต้องสอบประเด็นอื่นที่ลึกลงไป รรท.ผบ.ตร.กล่าวว่า ต้องขึ้นอยู่กับข้อเท็จจริงต้องดูในรายละเอียดก่อน จะใช้ความรู้สึกตัดสินใจไม่ได้</p>
<p>พร้อมตรวจสอบโยงการเมือง</p>
<p>เมื่อถามว่าทาง บช.ภ.9 ออกมาแถลงว่าเรื่องที่ไม่สามารถแต่งตั้ง <persName>พล.ต.อ.สมเพียร</persName>ได้ ส่วนหนึ่งเป็นเพราะการเมืองและสำนักงานตำรวจแห่งชาติด้วย <persName>พล.ต.อ.ปทีป</persName>กล่าวว่า ก็ต้องตรวจสอบทุกประเด็น รวมทั้งประเด็นการเมืองด้วย การตรวจสอบต้องดูประเด็นเรื่องของขั้นตอนการแต่งตั้ง การใช้ดุลพินิจในการตัดสินใจตามกฎหมายที่มีอยู่ ต้องขอดูในรายละเอียดก่อน ถ้ายังไม่เห็นรายงานก็ยังไม่สามารถตัดสินใจได้ อย่างกรณีการย้ายผู้บัญชาการตำรวจภูธรภาค 2 ก่อนหน้านี้ก่อนตัดสินใจก็ได้รับรายงานจาก <persName>พล.ต.ท.เอก</persName>มาพิจารณาแล้ว กรณีนี้ก็เช่นเดียวกันจะตัดสินใจได้ก็ต้องให้ <persName>พล.ต.ท.เอก</persName>ประมวลเรื่องเสนอมาก่อน</p>
<p>เมื่อถามว่ากรณีมีคำสั่งให้ <persName>พล.ต.ท.เอกรัตน์ มีปรีชา</persName> จเรตำรวจ (สบ 8) ตรวจสอบคำสั่งแต่งตั้งโยกย้ายในกองบัญชาการตำรวจนครบาล จะสั่งให้ ผบช.น.มาช่วยราชการก่อนหรือไม่ <persName>พล.ต.อ.ปทีป</persName>กล่าวว่า ยังไม่เห็นไม่ได้รับรายงานเรื่องนี้เลย <persName>พล.ต.ท.เอกรัตน์</persName>ก็ดูแล บช.น.อยู่แล้วก็ให้ดำเนินการไป ส่วนเรื่องให้มาช่วยราชการหรือไม่ เมื่อยังไม่เห็นเรื่องหรือผลสรุปคงยังไม่สามารถดำเนินการได้</p>
<p>พท.ชี้ตัดตอน-ตร.แค่แพะ</p>
<p>ที่พรรคเพื่อไทย (พท.) <persName>นายพร้อมพงศ์ นพฤทธิ์</persName> โฆษก พท. แถลงว่า จากกรณีคณะกรรมาธิการ (กมธ.) ตำรวจ สภาผู้แทนราษฎร ชุด<persName>นายนิพิฏฐ์ อินทรสมบัติ</persName> ส.ส.พัทลุง พรรคประชาธิปัตย์ เป็นประธานตรวจสอบโยกย้ายใน ตร. สรุปผลตรวจสอบว่าไม่พบนักการเมือง ไม่ว่าจะเป็นอักษรย่อ ส. หรือ ศ. เข้าไปเกี่ยวข้องตามที่เป็นข่าวแต่อย่างใดนั้น ตนเห็นว่าเป็นเรื่องน่าแปลก เพราะก่อนหน้านี้มีการกล่าวขานอย่างกว้างขวางมีนักการเมืองเข้าไปล้วงโผ แม้แต่ <persName>พล.ต.อ.สมเพียร</persName>ซึ่งไปร้องทุกข์ต่อนายกรัฐมนตรียังระบุว่าสาเหตุไม่ได้โยกย้ายเนื่องจากมีการเมืองเข้ามาเกี่ยวข้อง สอดคล้องกับคำพูดของ <persName>พล.ต.ต.วิสุทธิ์ วานิชบุตร</persName> รอง ผบช.ภ.9 ที่ยืนยันว่ากรณีของ <persName>พล.ต.อ.สมเพียร</persName>นั้นจะให้ ผบช.ภ.9 รับผิดชอบคนเดียวไม่ได้</p>
<p>"ขอเรียกร้องให้นายสุเทพ เทือกสุบรรณ รองนายกฯฝ่ายความมั่นคง ในฐานะประธานคณะกรรมการข้าราชการตำรวจ (ก.ตร.) ออกมาร่วมแสดงความรับผิดชอบ นักการเมืองจะโยนความรับผิดชอบให้กับข้าราชการตำรวจตกเป็นแพะรับบาปแต่เพียงผู้เดียว เพื่อตัดตอนไม่ให้สาวไปถึงนักการเมืองใหญ่ที่เป็นไอ้โม่งในรัฐบาลไม่ได้ ผมจะตรวจสอบเพื่อนำข้อเท็จจริงมาเปิดเผยให้ได้ เพราะถือว่าเป็นเรื่องที่สำคัญและเกี่ยวข้องกับขวัญกำลังใจของตำรวจ" <persName>นายพร้อมพงศ์</persName>กล่าว</p></body>
</news>
