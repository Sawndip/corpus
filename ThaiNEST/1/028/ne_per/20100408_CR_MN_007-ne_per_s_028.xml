<teiHeader>
<fileDesc>
<titleStmt>
  <title>จับเจ้าของโต๊ะสนุ้ก ลักเปิดตู้โอเกะสอดไส้เล่นสล็อต  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 16:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049126  </bibl>
</sourceDesc>
</fileDesc>
</teiHeader>
<news>
<headline>จับเจ้าของโต๊ะสนุ้ก ลักเปิดตู้โอเกะสอดไส้เล่นสล็อต</headline>
<lead>รวบเจ้าของโต๊ะสนุกเกอร์ แอบเปิดตู้คาราโอเกะสอดไส้เล่นพนันสล็อต เจ้าตัวยังปฏิเสธ อ้างมีคนติดต่อขอตั้งตู้แล้วให้กินเปอร์เซ็นต์จากยอดรายรับ พร้อมจับสาวสกลนคร ค้าประเวณีโจ๋งครึมเมืองพัทยา</lead>
<neck></neck>
<body><p>วันนี้ (8 เม.ย.) ที่ กองบังคับการปราบปรามการกระทำผิดเกี่ยวกับการค้ามนุษย์ (บก.ปคม.) <persName>พ.ต.อ.วรพงษ์ ทองไพบูลย์</persName> ผกก.2 บก.ปคม.พร้อมด้วย <persName>พ.ต.ท.ชูศักดิ์ เคทอง</persName> รอง ผกก.ช่วยราชการ กก.2 บก.ปคม.ร่วมกับตำรวจท่องเที่ยวและตำรวจ สภ.เมืองพัทยา จ.ชลบุรี จับกุม <persName>นายอนันต์ เจ็งศิริ</persName> อายุ 63 ปี อยู่บ้านเลขที่ 65/11 หมู่ 12 ต.หนองปรือ อ.บางละมุง จ.ชลบุรี พร้อมของกลาง ตู้คาราโอเกะดัดแปลงเพื่อเล่นพนันสล็อต 1 ตู้ สลากคะแนน 14 ใบ เงินสด 520 บาท จับกุมได้ที่โต๊ะสนุกเกอร์ป๋าแกละ ตั้งอยู่เลขที่ 164/38 หมู่ 10 ต.หนองปรือ อ.บางละมุง จ.ชลบุรี</p>
<p>การจับกุมครั้งนี้สืบเนื่องจากชุดสืบสวน กก.2 บก.ปคม.ได้รับแจ้งว่า มีการลักลอบเล่นการพนันจากตู้คาราโอเกะแบบใหม่ที่ดัดแปลงให้เป็นตู้สล็อตใน ตัว สามารถเล่นพนันได้ ซึ่งผู้ที่จะเล่นพนันต้องนำเงินสดไปแลกสลากคะแนน โดยมีราคา 10 บาท ต่อ 1 สลากๆ ละ 1 คะแนน จึงได้ประสานตำรวจท่องเที่ยวและตำรวจ สภ.เมืองพัทยา วางแผนให้สายลับเข้าไปเล่นการพนันดังกล่าว ก่อนแสดงตัวเข้าจับกุมตัว <persName>นายอนันต์</persName> พร้อมของกลางทั้งหมด เบื้องต้นแจ้งข้อหา จัดให้มีการลักลอบเล่นการพนัน (ตู้สล็อต) พนันเอาทรัพย์สินกันโดยไม่ได้รับอนุญาต</p>
<p>สอบสวน <persName>นายอนันต์</persName> ให้การปฏิเสธ โดยอ้างว่า ตู้คาราโอเกะแบบมีสล็อตในตัวดังกล่าวเป็นของ<persName>เฮียหลี</persName> ไม่ทราบชื่อจริง ซึ่งมี <persName>นายโชค</persName> ไม่ทราบชื่อสกุล เป็นผู้มาติดต่อขอวางตู้ที่โต๊ะสนุกเกอร์ของตน โดยจะให้ค่าวางตู้เป็นเงินร้อยละ 15 จากเงินที่มีอยู่ในตู้เมื่อถึงเวลามาไขตู้เก็บเงิน ทั้งนี้ ชุดจับกุมได้ควบคุมผู้ต้องหาพร้อมของกลางส่ง สภ.เมืองพัทยา รับไว้ดำเนินคดี</p>
<p>ต่อมาเจ้าหน้าที่ชุดเดียวกัน เข้าจับกุม <persName>น.ส.เอมอร</persName> (สงวนนามสกุล) อยู่บ้านเลขที่ 79 หมู่ 11 ต.หนองแปน อ.เจริญศิลป์ จ.สกลนคร หลังลักลอบค้าบริการทางเพศให้กับชาวต่างชาติ จับกุมได้ที่ ร้านวีนัส เล้าจ์บาร์ เลขที่ 245/142-3 ถนนพัทยา สาย 3 ต.หนองปรือ อ.บางละมุง จ.ชลบุรี โดยแจ้งข้อหา ติดต่อชักชวนแนะนำตัวตามถนน หรือสาธารณสถาน เพื่อการค้าประเวณี สอบสวนเบื้องต้นผู้ต้องหาให้การรับสารภาพ จึงควบคุมตัวส่งพนักงานสอบสวน สภ.เมืองพัทยา ดำเนินคดีต่อไป</p></body>
</news>
