<teiHeader>
<fileDesc>
<titleStmt>
  <title>เลื่อนสอบคำให้การ"กี้ร์"หมิ่น"มาร์ค" หลังหายตัวไม่มาศาลทั้งคู่  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-07 13:29:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270621783&catid=17  </bibl>
</sourceDesc>
</fileDesc>
</teiHeader>
<news>
<headline>เลื่อนสอบคำให้การ"<persName>กี้ร์</persName>"หมิ่น"<persName>มาร์ค</persName>" หลังหายตัวไม่มาศาลทั้งคู่</headline>
<lead></lead>
<neck></neck>
<body><p>ที่ห้องพิจารณาคดี 907 ศาลอาญา ถนนรัชดาภิเษก  เมื่อเวลา 10.00 น. วันที่ 7 เมษายน  ศาลนัดสอบคำให้การจำเลยและสืบพยานโจทก์ คดีหมายเลขดำที่ อ.4177/2552 ที่ <persName>นายอภิสิทธิ์ เวชชาชีวะ</persName> นายกรัฐมนตรี เป็นโจทก์ ยื่นฟ้อง<persName>นายอริสมันต์ พงษ์เรืองรอง</persName> แกนนำแนวร่วมประชาธิปไตยต่อต้านเผด็จการแห่งชาติ ( นปช.) เป็นจำเลย ในความผิดฐานหมิ่นประมาทผู้อื่นโดยการโฆษณา กรณีเมื่อวันที่ 11 และ 17 ตุลาคม 2552 <persName>นายอริสมันต์</persName> ขึ้นปราศรัยเวทีชุมนุมคนเสื้อแดงที่อนุสาวรีย์ประชาธิปไตย และที่ทำเนียบรัฐบาล กล่าวหาว่า<persName>นายอภิสิทธิ์</persName> เป็นต้นเหตุทำให้ พระบาทสมเด็จพระเจ้าอยู่หัว ฯ ทรงพระประชวร และเป็นนายกรัฐมนตรีที่มาจากการปล้นอำนาจประชาชน เป็นผู้สั่งการให้ฆ่าประชาชน </p>
<p>โดยวันนี้<persName>นายอภิสิทธิ์</persName> โจทก์ และ<persName>นายอริสมันต์</persName> จำเลย ไม่ได้เดินทางมาศาล มีเพียงทนายความโจทก์ –จำเลยเท่านั้นมาศาล</p>
<p>ขณะที่<persName>นายวาสุเทพ ศรีโสดา</persName> ทนายความจำเลย ยื่นคำร้องขอศาลเลื่อนนัด เนื่องจากความเข้าใจคลาดเคลื่อนของทนายความจำเลยเองที่คิดว่าวันนี้เป็นการ นัดพร้อม โดยไม่ได้รับหมายศาลนัดสอบคำให้การจำเลยและสืบพยานโจทก์ ทั้งนี้ศาลสอบถามทนายความจำเลยว่า <persName>นายอริสมันต์</persName> จำเลยหลบหนีหรือ ไม่ <persName>นายวาสุเทพ</persName> แถลงยืนยันว่า <persName>นายอริสมันต์</persName> จำเลยไม่ได้หลบหนี แต่ขึ้นเวทีปราศรัยทุกวัน ที่เวทีแยกราชประสงค์และสะพานผ่านฟ้าลีลาศ หากศาลนัดสอบคำให้การยืนยันจะนำตัวจำเลยมาศาลได้ โดยทนายความจำเลย ได้แถลงศาลถึงพยานที่เตรียมต่อสู้คดีไว้รวม 5 ปาก ใช้เวลา 2 นัด</p>
<p>ด้าน<persName>นายไพบูลย์ โพธิ์น้อย</persName> ทนายความโจทก์ แถลงต่อศาลว่า วันนี้ตัวโจทก์ ติดภารกิจประชุมคณะรัฐมนตรีที่เลื่อนมาจากเมื่อวันที่ 6 เมษายน  ซึ่งหากสืบพยานทนายความโจทก์ พร้อมจะนำพยานปากอื่นเข้าเบิกความในช่วงบ่าย ศาลสอบถามทนายความจำเลยแล้วว่าจะสามารถนำตัวจำเลยมาสอบคำให้การช่วงบ่าย วันนี้ได้หรือไม่ ทนายความจำเลย แถลงว่า ไม่สามารถดำเนินการเพราะจำเลยขึ้นเวทีปราศรัยทุกวัน</p>
<p>ศาลพิเคราะห์แล้ว เห็นว่าเพื่อประโยชน์แห่งความยุติธรรมคู่ความทั้งสองฝ่าย จึงให้เลื่อนนัดสอบคำให้การและสืบพยานโจทก์ ออกไปก่อน โดยนัดสอบคำให้การจำเลยในวันที่ 26 พฤษภาคม นี้ และ กำหนดนัดสืบพยานโจทก์ในวันที่ 25 , 28- 29 มิถุนายน นี้ และ สืบพยานจำเลยในวันที่ 5-6 สิงหาคม นี้ เวลา 09.00 น. แต่ทั้งนี้ศาลกำชับให้ทนายความนำตัวจำเลยมาศาลตามกำหนดนัด ไม่เช่นนั้นจะออกหมายจับตัวจำเลยมาพิจารณาคดีต่อไป </p></body>
</news>
