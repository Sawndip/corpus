<teiHeader>
<fileDesc>
<titleStmt>
  <title>"ไพร่แดง" เหิมปาก้อนหิน-ไล่ตีจนท. -ทหารพุ่งเป้ายึดพื้นที่คืนทุกจุด  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-10 14:55:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050185  </bibl>
</sourceDesc>
</fileDesc>
</teiHeader>
<news>
<headline>"ไพร่แดง" เหิมปาก้อนหิน-ไล่ตีจนท. -ทหารพุ่งเป้ายึดพื้นที่คืนทุกจุด</headline>
<lead>ทหารยิงปืนกระสุนกระดาษขึ้นฟ้า ข่มขวัญไม่ให้ "ไพร่ทักษิณ" สร้างความวุ่นวาย ขณะที่ม็อบแดงยังคงพยายามรุกพื้นที่ราชการ ปาขวดน้ำ ก้อนหิน ใช้ไม้ตีเจ้าหน้าที่ จนต้องใช้กระบอง-แก๊สน้ำตาสลาย เพื่อปิดล้อมกรอบเข้ายึดพื้นที่สะพานมัฆวานฯ ผ่านฟ้าลีลาศ ราชดำเนิน และทุกจุดที่เสื้อแดงชุมนุมกลับคืนให้เป็นปกติ</lead>
<neck></neck>
<body><p>วันนี้ (10 เม.ย.) เมื่อเวลา 13.00 น. ผู้สื่อข่าวรายงานว่า ที่บริเวณด้านข้างกองทัพภาคที่ 1 ฝั่งถนนศรีอยุธยา กองทัพภาคที่ 1 กลุ่มคนเสื้อแดงได้ปะทะคารม ทะเลาะกันกับทหารที่ยืนประจำการรักษาความสงบเรียบร้อยในบริเวณดังกล่าว ประกอบกับมีการพยายามจะรุกเข้าไปในพื้นที่เขตทหาร จึงมีการใช้รถน้ำฉีดสกัดกั้น ขณะเดียวกันได้มีเสียงดังคล้ายเสียงระเบิด แต่ยังไม่ชัดเจนว่าเป็นเสียงจากอะไร ซึ่งดังติดกัน 2 ครั้ง ซึ่งขณะนี้กลุ่มเสื้อแดงยังไม่ยอมลดละที่จะดันทุรัง ทำผิดกฎหมาย พ.ร.ก.ฉุกเฉิน</p>
<p>ผู้สื่อข่าวรายงานว่า เมื่อเวลา 13.40 น. ได้มีรถลำเลียงเจ้าหน้าที่ทหารหลายกองร้อย เข้าประจำการบริเวณโดยรอบ สะพานผ่านฟ้า ซึ่งเป็นสถานที่ชุมนุมของกลุ่มคนเสื้อแดง ซึ่งการมาครั้งนี้ มีจำนวนทหารมามากกว่าปกติ จากที่เคยมีประจำการรักษาความสงบเรียบร้อยโดยเฉพาะในพื้นที่แยกมิสกวัน ทหาร 3-4 กองร้อยได้ถือโล่ กระบอก เดินด้วยเท้าผ่านรั้วเหล็กเข้าไปใกล้พื้นที่ชุมนุม</p>
<p>เวลา 13.50 น. ผู้สื่อข่าวรายงานว่า ทหารที่เข้าประชิดกลุ่มคนเสื้อแดงสะพานผ่านฟ้า และเกิดปะทะกันกับกลับกลุ่มเสื้อแดงได้ขวางปาก้อนหิน ขวดน้ำ และใช้ไม้ตีทหารที่พยายามเข้ากดดัน โดยทหารได้รับบาดเจ็บหลายนาย ต้องหามออกมาปฐมพยาบาลข้างนอก โดยขณะนี้ทหารถอยกรูดไปทางด้านทำเนียบรัฐบาล ขณะเดียวกันได้มีทหารประมาณ 60 คนได้เตรียมพร้อมแก๊สน้ำตา เข้ามาในชุมนุม</p>
<p>เวลา 14.10 น. ผู้สื่อข่าวรายงานว่า ทหารได้ยิงแก๊สน้ำตาเข้าใส่ผู้ชุมนุมไปหลายลูกแล้ว อย่างไรก็ตาม ทางแกนนำผู้ชุมนุมเสื้อแดงได้ประณามทหาร และผู้ชุมนุมได้โห่ร้องไล่ทหารที่พยายามเข้าตีกรอบล้อมผู้ชุมนุม</p>
<p>เวลา 15.00 น. ผู้สื่อข่าวรายงานว่า กลุ่มผู้ชุมนุมคนเสื้อแดงได้ถือไม้ ขวดน้ำยืนเผชิญหน้ากับทหาร ที่เข้ายึดปิดล้อมคนเสื้อแดงสะพานผ่านฟ้า ไว้ทุกด้าน ไม่ว่าจะเป็นแยกมิสกวัน แยกฆัมวานรังสรรค์ แยกคอกวัว โดยได้ตรึงกำลังไว้บริเวณโดยรอบ แต่หากผู้ชุมนุมจะออกนอกพื้นที่เจ้าหน้าที่ก็ให้ออกไปได้ ทั้งนี้เสียงที่ดังขึ้นต่อเนื่องก่อนหน้านี้ ทางเจ้าหน้าที่ทหารได้ยิงปืนขึ้นฟ้าซึ่งเป็นกระสุนกระดาษ เพื่อควบคุมสถานการณ์ช่วงเกิดการชุลมุน และเจ้าหน้าที่ทหารหลายนายได้รับบาดเจ็บด้วย</p>
<p>เวลา 15.20 น. เสื้อแดงได้พยายามบุกรุกเข้าไปทางสะพานอรทัย ทางเข้าสู่ทำเนียบรัฐบาล โดยเจ้าหน้าที่ทหารได้เจรจาชี้แจงเป็นสถานที่ราชการ บุกรุกถือว่าผิดกฎหมาย พร้อมทั้งเอารั้วเหล็กมากั้น และยิงปืนกระสุนกระดาษ ขู่ป้องปราม แต่ผู้ชุมนุมได้ขว้างปาก้อนหิน ขวดน้ำใส่เจ้าหน้าที่ และในพื้นที่ฝั่งตรงข้ามวัดโสมนัส ผู้ชุมนุมได้ขวางปาก้อนดิน และจะเข้าพื้นที่เจ้าหน้าที่จึงใช้กระบองตี ป้องกันตัวเอง ห้ามปรามไม่ให้เข้าไป ซึ่งผู้ชุมนุมเข้าไปได้ 100 เมตรและถอยร่นออกมา</p>
<p>เวลา 15.50 น. เจ้าหน้าที่ทหารได้ยิงปืนกระสุนกระดาษขึ้นฟ้า พร้อมเตรียมโล่ กระบอง ฉีดน้ำ ไล่ผู้ชุมนุมที่พยายามรุกล้ำเข้าพื้นที่ฝั่งด้านหน้าองค์การสหประชาชาติ ( UN) ซึ่งผู้ชุมนุมได้ตะโกนบอกให้เจ้าหน้าที่หยุดใช้อาวุธ โดยเจ้าหน้าที่ได้ยิงแก๊สน้ำตาใส่ผู้ชุมนุม ซึ่งได้เกิดความชุลมุนกันขึ้น ทั้งเจ้าหน้าที่ และเสื้อแดงได้รับบาดเจ็บบางส่วน</p>
<p>เวลา 17.10 น. ทหารพยายามกดดันเสื้อแดง บริเวณสะพานมัฆวานรังสรรค์ พื้นที่สะพานผ่านฟ้าลีลาศ ถนนราชดำเนิน บริเวณโรงเรียนสตรีวิทยาโดยเจ้าหน้าที่ปิดกั้นการจราจร และยิงแก๊สน้ำตา ยิงปืนกระสุนกระดาษขึ้นฟ้า ข่มขวัญ เพื่อให้ผู้ชุมนุมหยุดการเผชิญหน้า ปาขวดน้ำ ปาก้อนหิน และสร้างความวุ่นวาย โดยแกนนำยังคงปราศรัยปลุกเร้าเสื้อแดงให้ต่อสู้กับเจ้าหน้าที่ เพื่อไม่ให้สลายการชุมนุมได้ง่ายขึ้น</p>
<p>ผู้สื่อข่าวรายงานด้วยว่า ขณะนี้ทหารจำนวน 3-4 กองร้อย ได้ตรึงกำลังอยู่บริเวณบางลำพู พร้อมด้วยรถดับเพลิงของกทม.</p>
<p>ส่วนความคืบหน้าจะรายงานให้ทราบต่อไป</p></body>
</news>
