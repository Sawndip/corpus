<teiHeader>
<fileDesc>
<titleStmt>
  <title>กองปราบบุกจับเจ้าของร้าน "เวอร์จิ้น" เพิ่งโดนจับกลับมาเปิดใหม่  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-02-15 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=199558  </bibl>
</sourceDesc>
</fileDesc>
</teiHeader>
<news>
<headline>กองปราบบุกจับเจ้าของร้าน "เวอร์จิ้น" เพิ่งโดนจับกลับมาเปิดใหม่</headline>
<lead></lead>
<neck></neck>
<body><p>ที่ กองบังคับการปราบปราม (บก.ป.) เมื่อวันที่ 15 กุมภาพันธ์ <persName>พ.ต.อ.อัคราเดช พิมลศรี</persName> ผกก.2 บก.ป. <persName>พ.ต.ท.อรรถพล พานประทีป</persName> สว.กก.2 บก.ป.นำกำลังเข้าจับกุม <persName>นายสุรเชษฐ์ งามนิยม</persName> อายุ 35 ปี เจ้าของสถานบันเทิง "เวอร์จิ้น" โดยจับกุมตัวได้ภายในสถานบันเทิงดังกล่าวตั้งอยู่ที่แยกเชียงรากใหญ่ ม. 5 ต.เชียงรากใหญ่ อ.สามโคก จ.ปทุมธานี แจ้งข้อหา เปิดสถานบริการโดยไม่ได้รับอนุญาต</p>
<p>การจับกุมครั้งนี้ สืบเนื่องจากชุดสืบสวน กก.2 บก.ป.สืบทราบว่า สถานบันเทิงแห่งนี้ได้มีการเปลี่ยนตัวผู้จัดการร้านใหม่และกลับมาลักลอบเปิด บริการอีกครั้ง แม้จะเพิ่งถูกกำลังตำรวจภูธร จ.ปทุมธานี ร่วมกับเจ้าหน้าที่จากหน่วยงานที่เกี่ยวข้องหลายฝ่ายเข้าตรวจค้นและจับกุม เมื่อคืนวันที่ 13 ก.พ.ที่ผ่านมา โดยครั้งนี้เจ้าหน้าที่พบ<persName>นายสุรเชษฐ์</persName> แสดงตัวเป็นเจ้าของร้าน จึงแจ้งข้อกล่าวหาให้ทราบ จากการสอบสวนเบื้องต้น<persName>นายสุรเชษฐ์</persName> ให้การรับสารภาพ ก่อนควบคุมตัวส่งพนักงานสอบสวน สภ.สามโคก จ.ปทุมธานี รับตัวไว้ดำเนินคดีต่อไป</p>
<p>ผู้สื่อข่าวรายงานว่า สำหรับสถานบันเทิงแห่งนี้ได้ถูก <persName>ผศ.ดร.ปริญญา เทวานฤมิตรกุล</persName> รองอธิการบดีฝ่ายกิจการนักศึกษา มหาวิทยาลัยธรรมศาสตร์ เข้าร้องเรียนกับตำรวจและหน่วยงานที่เกี่ยวข้องหลายครั้ง ว่า เปิดบริการเกินกว่าเวลาที่กฎหมายกำหนด มีนักศึกษาเข้าไปใช้บริการจนถึงเช้า ซึ่งก่อนหน้านี้เมื่อวันที่ 27 พฤศจิกายน 2552 ชุดสืบสวน กก.2 บก.ป.เคยเข้าตรวจค้นจับกุมมาแล้ว กระทั่งล่าสุดเมื่อวันที่ 13 กุมภาพันธ์ที่ผ่านมา ได้ถูกเจ้าหน้าที่หลายหน่วยงานบุกเข้าตรวจค้นจับกุม แต่คล้อยหลังเพียง 1 วัน ก็ลักลอบเปิดบริการอีกครั้ง</p></body>
</news>
