<teiHeader>
<fileDesc>
<titleStmt>
  <title>แฉเหตุเลื่อนแต่งตั้ง บช.น.ค้านดัน 2 ผกก.มีตำหนิขึ้นรองผู้การ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012535  </bibl>
</sourceDesc>
</fileDesc>
</teiHeader>
<news>
<headline>แฉเหตุเลื่อนแต่งตั้ง บช.น.ค้านดัน 2 ผกก.มีตำหนิขึ้นรองผู้การ</headline>
<lead>โผรอง ผบก.-สว.นครบาลสะดุด “น.1” สั่งเลื่อนการพิจารณากลั่นกรองออกไปอีกครั้งโดยไม่มีกำหนด เปิดสาเหตุสำคัญบรรดารอง ผบช.น.คัดค้านการแต่งตั้งนายตำรวจมีตำหนิ 2 นาย ขึ้นดำรงตำแหน่งรอง ผบก. ซึ่งบรรดารองผู้บัญชาการรับไม่ได้ หวั่นเป็นภาพลบนครบาล</lead>
<neck></neck>
<body><p>วันนี้ (28 ม.ค.) ที่กองบัญชาการตำรวจนครบาล (บช.น.) ผู้สื่อข่าวรายงานว่า <persName>พล.ต.ท.สัณฐาน ชยนนท์</persName> ผบช.น. ได้ให้เจ้าหน้าที่ตำรวจสำนักงาน ผบช.น.แจ้งต่อ รอง ผบช.น.ทุกนาย ซึ่งเป็นกรรมการพิจารณากลั่นกรองแต่งตั้งโยกย้ายเจ้าหน้าที่ตำรวจระดับ รองผบก.ถึง สว.วาระประจำปี 2552 ซึ่งตามกำหนดเดิมนัดประชุมพิจารณาฯ ในวันนี้ เวลา 17.00 น. ว่า ผบช.น.แจ้งยกเลิก โดยให้เลื่อนการประชุมไปก่อน ส่วนจะมีการประชุมในเรื่องดังกล่าวอีกครั้งเมื่อใดจะแจ้งให้ต่อไป</p>
<p>มีรายงานว่า การแต่งตั้งนายตำรวจระดับรอง ผบก.-สว. ซึ่งสำนักงานตำรวจแห่งชาติ สั่งให้ทุกกองบัญชาการดำเนินการจัดทำบัญชีแต่งตั้ง ซึ่งจะมีผลใช้บังคับในวันที่ 16 ก.พ.นี้นั้น ทุกกองบัญชาการได้ดำเนินการเสร็จเรียบร้อย และส่งให้ทาง ตร.ตรวจสอบกันไปเรียบร้อยแล้ว รอเพียงให้ ผบช.เซ็นลงนามรับรองคำสั่งเท่านั้น แต่ในส่วนของ บช.น.ที่ยังไม่แล้วเสร็จ และต้องมีการเลื่อนการประชุมดังกล่าวออกไปตามคำสั่งของ <persName>พล.ต.ท.สัณฐาน</persName>อีกครั้งนั้น มีรายงานแจ้งว่า บรรดารอง ผบช.น.หลายนายไม่พอใจในบัญชีการแต่งตั้งในครั้งนี้ เนื่องจาก จะมีการนำนายตำรวจที่ขาดคุณสมบัติในการแต่งตั้งครั้งนี้ขึ้นมาดำรงตำแหน่ง ทำให้บรรดารองผบช.น.หลายนายคัดค้าน จึงส่งผลให้ต้องมีการเลื่อนการประชุมออกไปดังกล่าว</p>
<p>รายงานข่าวแจ้งว่า ประเด็นปัญหาสำคัญที่ทำให้บรรดารอง ผบช.น.ต่างคัดค้านบัญชีการแต่งตั้งในส่วนของ บช.น.ครั้งนี้ มีผลมาจาก การที่จะมีการผลักดันให้ <persName>พ.ต.อ.ธีรพงษ์ คล้ายแก้ว</persName> ผกก.สน.พลับพลาไชย 2 ขึ้นดำรงตำแหน่งรอง ผบก.บก.ใด บก.หนึ่ง โดยบรรดารอง ผบช.น.ต่างเห็นว่า <persName>พ.ต.อ.ธีระพงษ์</persName> เพิ่งถูกสั่งให้ไปช่วยราชการยังบช.น.เป็นเวลา 30 วัน ภายหลังจากที่ถูก ชุดปฏิบัติการสืบสวนปราบปรามและตรวจสอบการกระทำความผิดเกี่ยวกับอบายมุข ที่สั่งการโดย <persName>พล.ต.อ.ปทีป ตันประเสริฐ</persName> รักษาการแทน ผบ.ตร.เข้าจับกุมบ่อนพนันบาคาร่าและกำถั่ว ย่านเยาวราช ซึ่งได้ผู้ต้องหาถึง 246 คน ซึ่งขาดคุณสมบัติที่จะดำรงตำแหน่งที่สูงขึ้น                รายงานข่าวระบุอีกว่า นอกจากกรณีดังกล่าวข้างต้นแล้ว ในการแต่งตั้งครั้งนี้ ทาง บช.น.จะมีการผลักดันให้ <persName>พ.ต.อ.อนุรักษ์ นาคพนม</persName> ผกก.สน.ห้วยขวาง ขึ้นดำรงตำแหน่งรอง ผบก.อีกคน ยิ่งทำให้บรรดารอง ผบช.น.ต่างไม่พอใจ เนื่องจากตัว <persName>พ.ต.อ.อนุรักษ์</persName> ตั้งแต่มาดำรงตำแหน่ง ผกก.ห้วยขวาง ได้ถูกตำรวจนอกหน่วย เข้าจับกุมทั้งบ่อนการพนัน และโต๊ะบอลในพื้นที่ถึง 3 ครั้ง และก็ถูกคำสั่งให้ไปช่วยราชการที่ บช.น.ทั้ง 3 ครั้ง แต่ก็ไม่มีการโยกย้าย <persName>พ.ต.อ.อนุรักษ์</persName> ซึ่งหลังพ้นคำสั่งช่วยราชการ ก็ได้กลับไปดำรงตำแหน่ง ผกก.สน.ห้วยขวางอีก                รายงานข่าวแจ้งว่า จากกรณีทั้ง 2 กรณีทำให้บรรดารอง ผบช.น.ได้ทำการคัดค้านการแต่งตั้งนายตำรวจทั้ง 2 นายดังกล่าว เนื่องจากขาดคุณสมบัติชัดเจน เกรงว่าเมื่อได้รับการแต่งตั้งไปก็จะถูกสื่อมวลชนตีแผ่ความไม่เหมาะสม ถึงขั้นน่าเกลียดและจะถูกครหาจากประชาชน ซึ่งหากปล่อยให้มีการแต่งตั้งไปย่อมจะส่งผลลบโดยตรงต่อ บช.น.</p></body>
</news>
