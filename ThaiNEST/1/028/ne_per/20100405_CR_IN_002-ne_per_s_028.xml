<teiHeader>
<fileDesc>
<titleStmt>
  <title>แดงเปิดเส้นทางอีก1ช่องทางให้รถผ่าน  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-05 09:21:05  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=219632  </bibl>
</sourceDesc>
</fileDesc>
</teiHeader>
<news>
<headline>แดงเปิดเส้นทางอีก1ช่องทางให้รถผ่าน</headline>
<lead>ม็อบเสื้อแดง เปิดเส้นทาง ถ.ราชดำริ แยกศาลาแดง - เข้าแยกราชประสงค์ แล้ว 1 ช่องทาง ด้านประชาชน หันใช้บริการรถสาธารณะมากขึ้น ลดปัญหาจราจร ติดขัด</lead>
<neck></neck>
<body><p>บรรยากาศ การชุมนุมของกลุ่มคนเสื้อแดง บริเวณแยกราชประสงค์ ขณะนี้ ยังคงคึกคักกัน ตั้งแต่ช่วงเช้า กลุ่มผู้ชุมนุม ทยอยเดินทางเข้าร่วมชุมนุมกันอย่างอย่างต่อเนื่อง ไม่ว่าถนนและแยกต่างๆ ใกล้เคียงกับ แยกราชประสงค์ จะปิดการจราจร แต่เจ้าหน้าที่ตำรวจจราจรกลาง เข้ามาจัดระเบียบการจราจรตั้งแต่ช่วงเช้า หลังจากที่ กลุ่มผู้ชุมนุม ยอมเปิดการจราจรทางฝั่งถนนราชดำริ จากแยกศาลาแดง มุ่งหน้าแยกราชประสงค์ เลี้ยวซ้ายผ่านโรงพยาบาลตำรวจ รถยนต์ สามารถผ่านได้แล้ว 1 ช่องจราจร แต่จากแยกเพลินจิตมุ่งหน้าแยกราชประสงค์ ขณะนี้ พนักงานทำความสะอาดของกรุงเทพมหานคร ได้ทำการเก็บกวาดขยะ เคลียร์เส้นทางแล้ว และได้เปิดให้บริการแล้วเช่นกัน แต่ทางตำรวจจราจร กล่าวว่า ผู้ใช้รถที่ติดตามข่าวสารการชุมนุม ก็จะไม่นำรถผ่านมาบริเวณนี้ ยกเว้น จะมีธุระจำเป็นจริง ๆ จึงจะนำเข้ามา ซึ่งก็มีปริมาณไม่มากนัก ขณะที่ เรือโดยสารสาธารณะ ในคลองแสนแสบจะสังเกตว่ามีผู้มาใช้บริการเป็นจำนวนมาก ซึ่งพนักงานที่ดูแลความเรียบร้อย บริเวณท่าเรือ สถานีประตูน้ำ กล่าวว่า ตั้งแต่มีการชุมนุมของกลุ่มคนเสื้อแดง ก็มีผู้ที่หันมาใช้บริการเรือโดยสารเพิ่มขึ้น แต่ก็มีหลายคนได้เข้าใจคิดว่า เรือโดยสาร คลองแสนแสบ ไม่เก็บค่าโดยสาร สำหรับ ผู้ชุมนุมกลุ่มคนเสื้อแดง แต่ความเป็นจริง เรือโดยสารสาธารณะ ให้บริการกับประชาชนได้ทุกสีเสื้อ ไม่มีการยกเว้นการเก็บค่าโดยสาร</p>
<p>สำหรับในช่วงเช้า วันที่ 3 ของการชุมนุมคนเสื้อแดง บริเวณแยกราชประสงค์ <persName>พล.ต.ต.อนุชัย เล็กบำรุง</persName>
ผู้บังคับการตำรวจนครบาล 5 <persName>พล.ต.ต.ภาณุ เกิดลาภผล</persName> รองผู้บัญชาการตำรวจนครบาล ได้เข้าพบ
<persName>นายณัฐวุฒิ ใสยเกื้อ</persName> แกนนำกลุ่มคนเสื้อแดง เพื่อขอเจรจาเรื่องการเคลื่อนขบวนในวันนี้ เนื่องจาก
ศอ.รส. มีประกาศ ฉบับที่ 6 ห้ามกลุ่มคนเสื้อแดง เคลื่อนไปในถนนเส้นต่าง ๆ รวม 11 สาย เนื่องจาก เป็นการกระทำที่ผิดกฎหมาย มีโทษจำคุก 1 ปี ซึ่งขณะนี้ทั้ง 2 ฝ่าย อยู่ระหว่างการเจรจา รวมทั้ง เจ้าหน้าที่ตำรวจ ได้ขอแจกเอกสารห้ามชุมนุมบริเวณแยกราชประสงค์ ขณะที่ บรรยากาศทั่วไป เป็นไปอย่างคึกคัก มีการเปิดเพลงสร้างขวัญและกำลังใจให้กับกลุ่มผู้ชุมนุม ขณะที่รถ 6 ล้อ ปราศรัยเคลื่อนที่ ได้เตรียมพร้อมเคลื่อนขบวนแล้ว ซึ่งต้องติดตามถึงรูปแบบการเคลื่อนขบวนและสถานที่ๆ จะเดินทางไปชุมนุมในวันนี้</p>
<p>ด้าน <persName>พล.ต.ต.ภาณุ เกิดลาภผล</persName> รองผู้บัญชาการตำรวจนครบาล พร้อมด้วย <persName>พล.ต.ต.อุทัยวรรณ แก้วสอาด</persName> ผู้บังคับการตำรวจจราจร เดินทางเข้าตรวจสอบเส้นทางการจราจร บริเวณพื้นที่การชุมนุมของกลุ่มคนเสื้อแดงแยกราชประสงค์ โดย <persName>พล.ต.ต.ภาณุ</persName> กล่าวว่า วันนี้ <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา สบ 10 เข้าเจรจากับแกนนำ นปช. เพื่อขอให้เปิดเส้นทางการจราจรบางส่วนบริเวณพื้นที่การชุมนุม ซึ่งก็ได้รับความร่วมมือกับทางแกนนำ นปช. และ กลุ่มผู้ชุมนุม คนเสื้อแดง เป็นอย่างดี แต่ที่เมื่อวานนี้ ยังไม่สามารถเปิดการจราจรได้ เนื่องจาก ผู้ชุมนุมมีจำนวนมาก หากเปิดการจราจรและอาจจะไม่ปลอดภัย ซึ่งวันนี้ที่มาตรวจสอบการจราจรเพื่อจะดูว่า เป็นไปตามที่มีการตกลงกันหรือไม่ ซึ่งเท่าที่สังเกต ก็พบว่า รถยนต์ สามารถเคลื่อนผ่านเส้นทางช่วงแยกราชประสงค์ได้แล้ว ซึ่งทางตำรวจ อยู่ระหว่างเจรจากับทางแกนนำนปช. เพื่อขอให้เปิดเส้นทางอื่นเพิ่มเติม</p>
<p>อย่างไรก็ตาม กรณีที่ กลุ่มผู้ชุมนุม จะเคลื่อนขบวนในช่วงเวลา 10.00 น. ในวันนี้ <persName>พล.ต.ต.ภาณุ</persName> ได้ประชาสัมพันธ์ให้ประชาชนติดตามข้อมูลข่าวสารว่า กลุ่มผู้ชุมนุม จะเคลื่อนขบวนไปในเส้นทางใด ก็จะได้หลีกเลี่ยงไปเส้นทางอื่นแทน</p></body>
</news>
