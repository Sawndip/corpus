<teiHeader>
<fileDesc>
<titleStmt>
  <title>ป.ป.ช.ยันมีอำนาจสอบขรก.ทุกระดับไม่เว้นผู้พิพากษา ก.ต.เสนอตั้งกรรมการสอบ "สุนัย"ฐานร้องเรียนเกินสิทธิ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-16 10:40:05  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266242845&catid=17  </bibl>
</sourceDesc>
</fileDesc>
</teiHeader>
<news>
<headline>ป.ป.ช.ยันมีอำนาจสอบขรก.ทุกระดับไม่เว้นผู้พิพากษา ก.ต.เสนอตั้งกรรมการสอบ "<persName>สุนัย</persName>"ฐานร้องเรียนเกินสิทธิ</headline>
<lead>ก.ต.จากศาลชั้นต้นเสนอตั้ง กก.สอบ"<persName>สุนัย</persName>"ฐานร้องเรียนเกินสิทธิ เอาผิด ป.ป.ช.ทั้งคณะฐานปฏิบัติหน้าที่มิชอบ แต่ที่ประชุมยังไม่ลงมติ "<persName>สมลักษณ์</persName>" ยันกฎหมาย ป.ป.ช.ให้อำนาจสอบ ขรก.ทุกหน่วย ไม่เว้นผู้พิพากษา ชี้มูลได้ทั้งวินัย-อาญา เชื่อปัญหาขัดแย้งที่เกิดขึ้นแค่เข้าใจผิด การตั้งอนุฯเพื่อสอบสวนข้อเท็จจริง ยังไม่ได้มุ่งหาตัวคนผิด</lead>
<neck></neck>
<body><p>คณะกรรมการข้าราชการตุลาการศาลยุติธรรม (ก.ต.) เสนอที่ประชุม ก.ต.ให้ตั้งกรรมการสอบสวน<persName>นายสุนัย มโนมัยอุดม</persName> ผู้พิพากษาอาวุโสในศาลอุทธรณ์ภาค 6 อดีตอธิบดีกรมสอบสวนคดีพิเศษ (ดีเอสไอ) และดำเนินคดีกับคณะกรรมการป้องกันและปราบปรามการทุจริตแห่งชาติ (ป.ป.ช.) กรณี ป.ป.ช.ตั้งอนุกรรมการไต่สวน <persName>พ.ต.ท.ณรงค์ฤทธิ์ วาพันสุ</persName> รอง ผกก.สส.สภ.วังน้อย จ.พระนครศรีอยุธยา <persName>พ.ต.อ.ธาตรี ตั้งโสภณ</persName> รอง ผบก.ภ.จว.พระนครศรีอยุธยา และ<persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา (ยศและตำแหน่งขณะนั้น) กระทำความผิดฐานทุจริตต่อหน้าที่ หรือกระทำความผิดต่อตำแหน่งหน้าที่ราชการ หรือกระทำความผิดต่อตำแหน่งหน้าที่ในการยุติธรรม กรณีร่วมกันขอออกหมายจับและอนุญาตให้ออกหมายจับ<persName>นายสุนัย</persName> ผู้ต้องหาคดีหมิ่นประมาท <persName>พ.ต.ท.ทักษิณ ชินวัตร</persName> อดีตนายกรัฐมนตรี โดยฝ่าฝืนกฎหมายเป็นเหตุให้เกิดความเสียหายแก่ผู้ต้องหา</p>
<p>ทั้งนี้ <persName>นายสบโชค สุขารมณ์</persName> ประธานศาลฎีกา เป็นประธานประชุม ก.ต.ที่ศาลฎีกา สนามหลวง เมื่อวันที่ 15 กุมภาพันธ์ มีวาระประชุมพิจารณาเรื่องดังกล่าว ซึ่ง<persName>นายมานิตย์ สุขอนันต์</persName> รองอธิบดีผู้พิพากษาศาลอาญา ก.ต.ที่มาจากศาลชั้นต้น ได้เสนอความเห็นในที่ประชุม ก.ต.ให้ตั้งกรรมการสอบสวน<persName>นายสุนัย</persName> กรณีเข้าร้องเรียน ป.ป.ช. โดย<persName>นายมานิตย์</persName>เห็นว่าการที่<persName>นายสุนัย</persName>ยื่นเรื่องร้อง<persName>นายอิทธิพล</persName> ที่ปฏิบัติหน้าที่ผู้พิพากษา เป็นการร้องเรียนไม่ถูกต้อง เกินสิทธิ นอกจากนี้ <persName>นายมานิตย์</persName>ยังเสนอให้ที่ประชุม ก.ต.ลงมติในประเด็นว่า ป.ป.ช.ไม่มีอำนาจตั้งคณะกรรมการไต่สวนผู้พิพากษาได้ รวมทั้งเสนอให้ดำเนินคดีกับ ป.ป.ช.ทั้งคณะ ตามประมวลกฎหมายอาญามาตรา 157 ฐานปฏิบัติหน้าที่หรือละเว้นการปฏิบัติหน้าที่โดยมิชอบด้วย อย่างไรก็ตาม ที่ประชุม ก.ต.ยังไม่ได้มีการลงมติในประเด็นที่<persName>นายมานิตย์</persName>เสนอ เพียงรับฟังความเห็นไว้พิจารณา</p>
<p>ผู้สื่อข่าวรายงานด้วยว่า ที่ประชุม ก.ต.ยังมีการหยิบยกประเด็นที่<persName>นายทวีเกียรติ มีนะกนิษฐ</persName> อาจารย์ประจำคณะนิติศาสตร์ มหาวิทยาลัยธรรมศาสตร์ ให้สัมภาษณ์ทำนองว่า ก.ต.ควรรับผิดชอบและเข้าไปตรวจสอบ<persName>นายอิทธิพล</persName> ไม่ควรที่จะปกป้องผู้พิพากษาด้วยกันเอง โดยที่ประชุม ก.ต.เห็นว่าผู้พิพากษามีดุลพินิจอิสระในการพิจารณาพิพากษาคดี ซึ่งเป็นไปตามที่รัฐธรรมนูญและกฎหมายบัญญัติไว้ โดยไม่อาจมีการแทรกแซงหรือก้าวล่วงจากหน่วยงานหรือบุคคลใดได้ไม่ว่าโดยตรง หรือโดยอ้อม จึงมอบหมายให้สำนักงานศาลยุติธรรมทำหนังสือไปถึงนายทวีเกียรติ เพื่อชี้แจ้งให้ทราบว่า ก.ต.เป็นองค์กรบริหารงานบุคคลของฝ่ายตุลาการ มีหน้าที่ให้คุณให้โทษต่อผู้พิพากษา มีอำนาจให้ความเห็นชอบการบรรจุ แต่งตั้ง โยกย้าย เลื่อนตำแหน่ง และหากมีการร้องเรียนเกี่ยวกับการปฏิบัติหน้าที่โดยมิชอบของผู้พิพากษา ก.ต.มีหน้าที่ในการพิจารณาวินัย และการลงโทษ รวมถึงการให้ออกจากราชการด้วย หากการกระทำนั้นผิดวินัยร้ายแรง</p>
<p>"ก.ต.ไม่ได้อยู่ภายใต้การกำกับดูแลของฝ่ายบริหาร หรือฝ่ายนิติบัญญัติ ดังนั้น ก.ต.จึงเป็นองค์กรที่เป็นหลักประกันความอิสระของผู้พิพากษา จากฝ่ายบริหาร ฝ่ายการเมือง หรือฝ่ายอื่นๆ เพื่อให้การพิจารณาพิพากษาอรรถคดี เป็นไปโดยอิสระถูกต้องและเป็นธรรม เนื่องจากศาลเป็นองค์กรที่ใช้อำนาจตุลาการที่มีผลกระทบต่อชีวิต ทรัพย์สิน และสิทธิเสรีภาพของประชาชน และ ก.ต.ไม่เคยปกป้องผู้พิพากษาที่กระทำผิดหรือทุจริต ที่ผ่านมาก็มีการให้ผู้พิพากษาที่ทำผิดวินัยร้ายแรงออกมาแล้ว" แหล่งข่าวกล่าว</p>
<p>แหล่งข่าวผู้พิพากษากล่าวว่า ประเด็นที่<persName>นายทวีเกียรติ</persName>ระบุว่าคำสั่งออกหมายจับจะอุทธรณ์ไม่ได้นั้น คงเป็นการเข้าใจเคลื่อนคลาดในข้อเท็จจริง คดีนี้ศาลจังหวัดพระนครศรีอยุธยา เป็นผู้อนุมัติหมายจับ แต่ต่อมา<persName>นายสุนัย</persName>ได้ยื่นอุทธรณ์คำสั่งต่อศาลอุทธรณ์ภาค 1 และมีคำสั่งเมื่อวันที่ 11 มิถุนายน 2551 ให้เพิกถอนหมายจับ กรณีจึงเป็นการที่<persName>นายสุนัย</persName>ใช้สิทธิอุทธรณ์แล้วจึงเป็นเหตุให้<persName>นายสุนัย</persName>ไปร้อง เรียน ป.ป.ช.ไต่สวนพนักงานสอบสวนและ<persName>นายอิทธิพล</persName> ทั้งๆ ที่พนักงานสอบสวนยื่นฎีกาคำสั่งไปตั้งแต่วันที่ 27 มิถุนายน 2551 ซึ่งขณะนี้ยังอยู่ระหว่างการพิจารณาของศาลฎีกา</p>
<p>ด้าน <persName>น.ส.สมลักษณ์ จัดกระบวนพล</persName> กรรมการ ป.ป.ช. กล่าวว่า ยืนยันว่ากรรมการ ป.ป.ช.ทุกคนเคารพตุลาการ ไม่มีใครคิดก้าวล่วงอำนาจแต่อย่างใด และเคารพดุลพินิจในการออกหมายจับของศาล แต่<persName>นายวิชัย วิวิตเสวี</persName> กรรมการ ป.ป.ช.บอกว่าเรื่องนี้เกี่ยวพันกันระหว่างการทำหน้าที่ของศาลและตำรวจโดยตรง จึงไม่สามารถตั้งอนุกรรมการไต่สวนเฉพาะตำรวจได้ เพราะถึงตำรวจจะขอออกหมายจับ แต่ถ้าศาลไม่อนุญาตก็ทำอะไรไม่ได้ ทั้งนี้ ในการประชุม ป.ป.ช.ชุดใหญ่ในวันที่ 16 กุมภาพันธ์ จะมีการหารือถึงเรื่องนี้ เพื่อทำคำชี้แจงต่อประชาชนอย่างเป็นทางการ เพื่อให้เกิดความเข้าใจที่ตรงกัน</p>
<p>"ตามกฎหมาย ป.ป.ช.ไม่ว่าจะเป็นข้าราชการของหน่วยงานใด สามารถสอบได้หมดหากมีคนร้องเรียนมาว่ามีการกระทำผิดต่อตำแหน่งหน้าที่ ชี้ได้ทั้งความผิดทางวินัยและอาญา เพียงแต่รัฐธรรมนูญเขียนไว้เป็นเกราะคุ้มกันว่าหากศาลหรืออัยการถูกชี้มูล ความผิดทางวินัย ประธานศาลฎีกา ประธานศาลปกครอง หรืออัยการสูงสุด สามารถตั้งคณะทำงานขึ้นมาสอบสวนได้เองโดยไม่จำเป็นต้องยึดตามสำนวนและมติของ ป.ป.ช. แต่ความผิดทางอาญาจะต้องยึดตาม ป.ป.ช.เท่านั้น" <persName>น.ส.สมลักษณ์</persName>กล่าว</p>
<p>ผู้สื่อข่าวถามว่า เมื่อมีข้อโต้แย้งจากศาล เป็นไปได้หรือไม่ที่จะเปลี่ยนคำสั่งแต่งตั้งอนุกรรมการไต่สวนคดีดังกล่าว <persName>น.ส.สมลักษณ์</persName>กล่าวว่า เรื่องนี้ไม่ใช่เรื่องใหญ่ อาจเกิดความเข้าใจผิดกัน เพราะการตั้งอนุกรรมการไต่สวนเป็นเพียงการตั้งขึ้นมาสอบสวนข้อเท็จจริง เบื้องต้นเท่านั้น ยังไม่ใช่การไต่สวนเพื่อหาคนผิด หากการออกหมายจับ<persName>นายสุนัย</persName> เป็นการใช้ดุลพินิจโดยชอบ เรื่องนี้ก็ตกไป</p>
<p>รายงานข่าวแจ้งว่า การยื่นคำร้องต่อ ป.ป.ช. <persName>นายสุนัย</persName>ได้ระบุชื่อเจ้าหน้าที่ตำรวจเพียง 2 นายเท่านั้น และใช้คำว่า "ผู้มีส่วนเกี่ยวข้อง" ตามมาตรา 157 เนื่องจาก<persName>นายสุนัย</persName>ไม่ทราบว่ามีผู้ร่วมกระทำผิดจำนวนกี่คน จึงระบุในคำร้องเช่นนั้น เมื่อ ป.ป.ช.สอบสวนเบื้องต้นแล้วพิจารณาว่าบุคคลที่ร่วมกระทำผิดในการออกหมายจับ นอกจากเจ้าหน้าที่ตำรวจ 2 นาย ที่ไปของศาลออกหมายจับแล้ว ยังรวมถึง<persName>นายอิทธิพล</persName>ด้วย</p>
<p>"<persName>นายสุนัย</persName>ไม่สามารถถอนเรื่องจาก ป.ป.ช.ได้ เนื่องจากความผิดมาตรา 157 เป็นความผิดอาญา ไม่สามารถยอมความได้ และทุกอย่างเข้าสู่กระบวนการเรียบร้อยแล้ว ทั้งนี้ <persName>นายสุนัย</persName>ได้กล่าวกับคนใกล้ชิดว่าตั้งแต่เกิดเรื่องยังไม่มีหน่วยงานใดเรียก เข้าไปชี้แจงแต่อย่างใด" แหล่งข่าวกล่าว </p></body>
</news>
