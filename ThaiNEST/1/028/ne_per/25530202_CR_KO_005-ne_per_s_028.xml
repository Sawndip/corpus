<teiHeader>
<fileDesc>
<titleStmt>
  <title>รวบหนุ่มลอบฉีดผิวขาวคาห้างดังยึดของกลางอื้อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100202/47007/%e0%b8%a3%e0%b8%a7%e0%b8%9a%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%a5%e0%b8%ad%e0%b8%9a%e0%b8%89%e0%b8%b5%e0%b8%94%e0%b8%9c%e0%b8%b4%e0%b8%a7%e0%b8%82%e0%b8%b2%e0%b8%a7%e0%b8%84%e0%b8%b2%e0%b8%ab%e0%b9%89%e0%b8%b2%e0%b8%87%e0%b8%94%e0%b8%b1%e0%b8%87%e0%b8%a2%e0%b8%b6%e0%b8%94%e0%b8%82%e0%b8%ad%e0%b8%87%e0%b8%81%e0%b8%a5%e0%b8%b2%e0%b8%87%e0%b8%ad%e0%b8%b7%e0%b9%89%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>รวบหนุ่มลอบฉีดผิวขาวคาห้างดังยึดของกลางอื้อ</headline>
<lead>อย.จับมือตำรวจบุกจับหนุ่มตกงาน ใช้เก๋งเป็นคลินิกเคลื่อนที่ ลอบฉีดสารผิวขาวให้ลูกค้า คาลานจอดรถห้างดังย่านเกษตรฯ ยึดของกลางเต็มคันรถ เตรียมขยายผลค้นบ้าน แฉรีดค่าบริการเข็มละเกือบ 2,000 เลขาฯ อย.เตือนฉีดยาผิวขาวสุดอันตราย มีโทษทั้งจำทั้งปรับ</lead>
<neck></neck>
<body><p> เมื่อเวลา 17.00 น. วันที่ 2 กุมภาพันธ์ <persName>พล.ต.ต.จตุรงค์ ภุมรินทร์</persName> ผบก.ปคบ. สั่งการให้ <persName>พ.ต.อ.พฤทธิพงษ์ ประยูรศิริ</persName> ผกก.4 บก.ปคบ. นำกำลังร่วมกับเจ้าหน้าที่ อย. เข้าจับกุม<persName>นายวรุตม์ มะกรูดทอง</persName> อายุ 23 ปี อยู่บ้านเลขที่ 100/137 ต.บางรักพัฒนา อ.บางบัวทอง จ.นนทบุรี ที่บริเวณลานจอดรถชั้น 2 ห้างสรรพสินค้าแห่งหนึ่งย่านมหาวิทยาลัยเกษตรศาสตร์ เขตจตุจักร ขณะะผสมกลูต้าไธโอน ซึ่งอ้างสรรพคุณทำให้ผิวขาวใส่หลอดฉีดยา อยู่บริเวณท้ายรถยนต์บีเอ็มดับเบิลยู สีบรอนซ์ ทะเบียน ฐท 2792 กรุงเทพมหานคร เพื่อเตรียมจะฉีดให้ลูกค้ารายหนึ่ง</p>
<p> ตรวจค้นบริเวณเบาะหลัง ละกระโปรงท้ายรถ พบเข็มฉีดยา หลอดฉีดยา น้ำเกลือ ยากลูต้าไธโอนในหลอดแก้วหลายสิบหลอด วิตามินซีแบบน้ำ วิตามินบีรวมแบบน้ำ รกแบบฉีด อาหารเสริมชนิดเม็ดบรรจุกล่องพลาสติก ประเภทแอลคาเนทีน กลูต้าไธโอน และคอลลาซีพลัส รวม 50 กล่อง จึงยึดไว้เป็นของกลาง</p>
<p> การจับกุมดังกล่าวเนื่องจากชุดสืบสวน กก.4 บก.ปคบ. ร่วมกับ อย.สืบทราบว่าจะมีการลักลอบฉีดกลูต้าไธโอน ซึ่งอวดอ้างสรรพคุณทำให้ผิวขาวให้ลูกค้าที่บริเวณดังกล่าว จึงนำกำลังไปดักซุ่มกระทั่งพบผู้ต้องสงสัยขับรถมาจอดที่จุดนัดหมาย โดยลงจากรถมาพบลูกค้าและกำลังผสมกลูต้าไธโอนเพื่อเตรียมฉีดให้ลูกค้า จึงแสดงตัวเข้าจับกุม</p>
<p> สอบสวนผู้ต้องหารับสารภาพว่า เพิ่งจบการศึกษาระดับปริญญาตรีมาได้ปีกว่า ยังไม่มีงานทำเป็นหลักแหล่ง แต่เตรียมจะศึกษาต่อในระดับปริญญาโท ระหว่างนั้นมีเพื่อนแนะนำให้มาทำงานนี้ จึงตัดสินใจทำหารายได้เสริม โดยตระเวนฉีดให้ลูกค้าที่รู้จักกันในราคาเข็มละ 1,200-1,800 บาท ส่วนพวกยาเม็ดนั้นเป็นอาหารเสริมช่วยลดน้ำหนักเท่านั้น เพิ่งทำมาได้เพียงไม่กี่เดือนและมีลูกค้าเพียงแค่ 6 ราย ส่วนใหญ่เป็นผู้หญิง โดยวิธีการจะผสมตัวยาที่ท้ายรถเมื่อเตรียมอุปกรณ์เสร็จแล้ว จึงจะพาลูกค้าไปนั่งที่เบาะหลังรถเพื่อฉีดให้</p>
<p>หลังจับกุมได้นำตัวพร้อมของกลางส่งพนักงานสอบสวน บก.ปคบ.ดำเนินคดีข้อหาขายยาแผนปัจจุบันโดยไม่ได้รับอนุญาต ขายยาที่ไม่ได้ขึ้นทะเบียนตำรับยา ประกอบวิชาชีพเวชกรรมโดยไม่ได้ขึ้นทะเบียนและรับอนุญาต และประกอบกิจการและดำเนินการสถานพยาบาลโดยไม่ได้รับอนุญาต</p>
<p> ขณะที่ <persName>นพ.พิพัฒน์ ยิ่งเสรี</persName> เลขาธิการสำนักงานคณะกรรมการอาหารและยา (อย.) กล่าวว่า   การกระทำดังกล่าวเข้าข่ายความผิดตาม พ.ร.บ.ยา ในกรณีไม่ได้รับอนุญาตให้จำหน่ายและขายยาที่ไม่ได้ขึ้นทะเบียน และมีความผิดตาม พ.ร.บ.ประกอบโรคศิลปะ ในการลักลอบฉีดยา ซึ่งจะมีโทษทั้งจำทั้งปรับ จากนี้จะขยายผลสอบสวนค้นบ้านผู้ต้องหาต่อไป </p>
<p> "สิ่งที่น่ากลัวคือมีวัยรุ่นจำนวนมากหลงเชื่อ เนื่องจากมีความเชื่อผิดๆ เรื่องผิวขาว ซึ่ง อย.ยังไม่อนุญาตให้รักษาด้วยวิธีดังกล่าว เนื่องจากไม่ใช่ยาที่มีฤทธิ์ในการรักษา แต่เป็นการนำผลข้างเคียงของยามาใช้ ซึ่งสามารถเกิดโอกาสในการแพ้ได้สูง อีกทั้งยังไม่มีการตรวจสอบคุณภาพที่นำมาใช้ว่ามีการปลอมปนหรือมีสารที่เป็นอันตรายหรือไม่" <persName>นพ.พิพัฒน์</persName> ระบุ</p>
<p> <persName>นพ.พิพัฒน์</persName> เตือนด้วยว่า ขณะนี้พบว่ามีผู้ที่พยายามลักลอบนำยาดังกล่าวเข้ามา และมีการแอบฉีดในสถานเสริมความงาม คลินิกรักษาโรคผิวหนังหลายแห่ง เพราะมีความนิยมมากในกลุ่มวัยรุ่นที่อยากมีผิวขาว ซึ่งไม่สามารถตรวจสอบได้ว่าเป็นยาจริงหรือไม่ อีกทั้งวิธีในการฉีดยังไม่มีการศึกษามาก่อนว่าควรได้รับในปริมาณเท่าใด ระยะเวลาในการฉีดควรห่างหรือบ่อยขนาดไหน ดังนั้นการฉีดในขณะนี้จึงเป็นเพียงการคาดเดาทั้งสิ้น ซึ่งอาจจะเกิดอันตรายอย่างมากต่อผู้ที่รับบริการ โดย อย.จะสุ่มตรวจและจับกุมไปเรื่อยๆ และกรณีที่พบในสถานพยาบาลที่เคยกระทำความผิดและเคยถูกดำเนินคดีไปแล้วจะต้องได้รับโทษสถานหนัก</p></body>
</news>
