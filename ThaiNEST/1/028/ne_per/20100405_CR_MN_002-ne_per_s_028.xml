<teiHeader>
<fileDesc>
<titleStmt>
  <title>ป่วนกรุง! ซุกระเบิดบึ้มเก๋งที่โพไซดอน บาดเจ็บ 1 ราย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 05:24:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046882  </bibl>
</sourceDesc>
</fileDesc>
</teiHeader>
<news>
<headline>ป่วนกรุง! ซุกระเบิดบึ้มเก๋งที่โพไซดอน บาดเจ็บ 1 ราย</headline>
<lead>คนร้ายซุกระเบิดทีเอ็นที หนัก 5 ปอนด์ ในรถเก๋งโตโยต้า บึ้มคาลานจอดรถ ข้างโพไซดอน อาบอบนวด ไฟลุกท่วม ทำให้พนักงานรับรถบาดเจ็บ 1 ราย ถูกนำตัวส่ง รพ.พระราม 9 ตำรวจเชื่อเป็นการสร้างสถานการณ์ เตรียมตรวจสอบกล้องวงจรปิดเพื่อติดตามจับกุม</lead>
<neck></neck>
<body><p>เมื่อเวลา 00.10 น.วันนี้ (5 เม.ย.) <persName>พ.ต.ท.ทศพล ทิพย์ศิริ</persName> พนักงานสอบสวน (สบ.2) สน.สุทธิสาร รับแจ้งเหตุระยนต์ระเบิดที่ลานจอดรถของสถานบริการอาบอบนวด โพไซดอน ถ.รัชดาภิเษก แขวงและเขตดินแดง กทม.จึงรายงานผู้บังคับบัญชา ก่อนเดินทางไปตรวจสอบที่เกิดเหตุพร้อมด้วย <persName>พล.ต.ต.สุเมธ เรืองสวัสดิ์</persName> รองผบช.น.<persName>พล.ต.ต.ฉันทวิทย์ รามสูตร</persName> ผบก.ศูนย์สืบสวน บช.น. <persName>พล.ต.ต.สาโรจน์ พรหมเจริญ</persName> ผบก.น.2 เจ้าหน้าที่กองพิสูจน์หลักฐาน (พฐ.) พร้อมทั้งกลุ่มงานเก็บกู้และตรวจพิสูจน์วัตถุระเบิด บช.น.</p>
<p>ที่เกิดเหตุเป็นลานจอดรถ ด้านข้างฝั่งประตูขาเข้าของสถานบริการอาบอบนวดโพไซดอน พบรถยนต์โตโยต้า รุ่นโคโรน่า ป้ายทะเบียน กอ 7048 เชียงใหม่ สภาพถูกไฟไหม้วอดทั้งคัน แรงระเบิดยังทำให้ตัวรถขาดสองท่อน หลังคารถกระเด็นไปตกห่างจากตัวรถประมาณ 25 เมตร และชิ้นส่วนอื่นๆกระจัดกระจาย นอกจากนี้ยังทำให้รถยนต์ฮอนด้า ซีวิค ทะเบียน พศ 2602 กทม. ที่จอดอยู่เคียงกัน ได้รับความเสียหายอีก 1คัน สภาพล้อหน้าซ้ายพังยางระเบิด ตัวรถด้านข้างซ้ายทะลุเป็นรู 2 แห่ง ขนาดเส้นผ่านศูนย์กลางประมาณ 3 ซม. รวมทั้งกระจกด้านข้างอาคารสถานบริการ ที่อยู่บนชั้น 2 และ 3 แตกอีก 2 บาน และมีผู้บาดเจ็บ คือ <persName>นายคงเดช นำระนะ</persName> อายุ 49 ปี พนักงานรับรถของสถานบริการดังกล่าว ซึ่งอยู่ในที่เกิดเหตุ ถูกสะเก็ดระเบิดเข้าที่บริเวณท้อง ถูกนำตัวส่งโรงพยาบาลพระราม 9</p>
<p><persName>นายประยูร พุทธคี</persName> อายุ 49 ปี หัวหน้าพนักงานแผนกรับรถ กล่าวว่า ขณะเกิดเหตุทำงานอยู่ด้านหน้าสถานบริการดังกล่าว เวลาประมาณ 5 ทุ่มครึ่ง เห็นผู้ชายอายุประมาณ 35 ปี ผิวคล้ำ ตัดผมสั้น สูงประมาณ 165 ซ.ม.สวมกางเกงสีครีม เสื้อแขนสั้น ขับรถโตโยต้า คันดังกล่าว เข้ามาทางประตูฝั่งขวา และเลี้ยวเข้าไปจอดที่ลาดจอด แล้วรออยู่ประมาณ 5 นาที จึงล็อกประตูและเดินตรงไปทางเข้าด้านหน้าสถานบริการ แต่ไม่แน่ใจว่าชายคนดังกล่าวจะเดินเข้าไปด้านในหรือออกไปทางไหน จากนั้นเวลาประมาณ 00.10 น.รถยนต์ที่จอดอยู่ก็ระเบิดขึ้นมีไฟลุกท่วม ทำให้พนักงานรับรถได้รับบาดเจ็บ 1 ราย จึงรีบเดินมาบอกให้เจ้าหน้าที่โอเปอเรเตอร์ของสำนักงาน โทร.แจ้งเจ้าหน้าที่ตำรวจให้มาตรวจสอบ หลังจากนั้นตำรวจพร้อมเจ้าหน้าที่ป้องกันและบรรเทาสาธารณภัยจึงเดินทางมาถึง และใช้อุปกรณ์ฉีดน้ำดับเพลิงที่ลุกไหม้ตัวรถ</p>
<p>ทั้งนี้ หลังเกิดเหตุ เจ้าหน้าที่ตำรวจกลุ่มงานเก็บกู้และตรวจพิสูจน์วัตถุระเบิดได้เข้าตรวจสอบ และเก็บพยานหลักฐานชิ้นส่วนระเบิด คาดว่าคนร้ายน่าจะใช้เป็นระเบิดแสวงเครื่องชนิดทีเอ็นที ขนาดไม่ต่ำกว่า 5 ปอนด์ จุดระเบิดด้วยนาฬิกาดิจิตอลขนาดเล็ก ตั้งเวลาระเบิดตอนเที่ยงคืน โดยวางระเบิดไว้บริเวณที่พักเท้าด้านซ้าย เนื่องจากพบคราบเขม่าสีดำติดอยู่จำนวนมาก</p>
<p><persName>พล.ต.ต.สุเมธ</persName> เปิดเผยว่า จากการตรวจสอบไม่น่าจะเป็นความขัดแย้งด้านธุรกิจ โดยการระเบิดดังกล่าวไม่ใช่อุบัติเหตุ คาดว่าคนร้ายมุ่งสร้างสถานการณ์ให้เกิดความวุ่นวายในบ้านเมือง ซึ่งเจ้าหน้าที่จะตรวจสอบหาพยานหลักฐานเพื่อดำเนินการต่อไป</p>
<p>ด้าน <persName>พล.ต.ต.สาโรจน์</persName>กล่าวว่า เบื้องต้นพบว่าไม่มีความขัดแย้งด้านธุรกิจ และเจ้าหน้าที่อยู่ระหว่างสอบปากคำพยานที่เห็นเหตุการณ์พร้อมประสานเพื่อ ตรวจสอบกล้องวงจรปิดที่อยู่บริเวณลานจอดรถ นอกจากนี้ จากการตรวจสอบป้ายทะเบียน กอ 7048 เชียงใหม่ พบว่าเจ้าของผู้หญิงอยู่ที่ จ.เชียงใหม่ และไม่ได้มีการแจ้งหายไว้ อย่างไรก็ตาม เจ้าหน้าที่ได้ประสานไปยังตำรวจภูธรภาค 5 เพื่อให้ช่วยตรวจสอบข้อมูลแล้ว</p></body>
</news>
