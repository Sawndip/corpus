<teiHeader>
<fileDesc>
<titleStmt>
  <title>ดาบตำรวจปืนดุยิงสาวใหญ่บาดเจ็บสาหัส  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100414/55640/ดาบตำรวจปืนดุยิงสาวใหญ่บาดเจ็บสาหัส.html  </bibl>
</sourceDesc>
</fileDesc>
</teiHeader>
<news>
<headline>ดาบตำรวจปืนดุยิงสาวใหญ่บาดเจ็บสาหัส</headline>
<lead>ตำรวจ ปืนดุ ชักปืนยิงสาวใหญ่ หลังมีปากเสียงขณะเข้าไปสอบถามหาลูกสาวเหยื่อวัย 18 ปี เผย เคยส่งเสียงเลี้ยงดูมา3ปี เพื่อนบ้านระบุเป็นคนโมโหร้าย เคยเข้ามาอาละวาดทำร้ายทรัพย์สินมาแล้ว ขณะที่ตำรวจรอสอบปากคำผู้บาดเจ็บอีกครั้ง พร้อมขอตรวจสอบตร.จริงหรือไม่</lead>
<neck></neck>
<body><p>(14เม.ย.) เวลา 02.30 น. <persName>ร.ต.ท. เฉลิมชัย ประสิทธิ์กุลไพศาล</persName> พงส.(สบ1) สน.สุทธิสาร รับแจ้งเหตุหญิงถูกยิงบาดเจ็บสาหัส ภายในบ้านเลขที่ 468 ซอยวิภาวดีรังสิต12 ถนนวิภาวดีรังสิตขาเข้า แขวงและเขตดินแดง กทม. จึงรายงานผู้บังคับบัญชาทราบ จากนั้นรุดไปตรวจสอบพร้อมเจ้าหน้าที่มูลนิธิป่อเต็กตึ๊ง</p>
<p>ที่เกิดเหตุเป็นบ้านไม้ชั้นเดียว ภายในบ้านพบหญิง ชื่อ<persName>นางวิภา ชื่นมาลัย</persName> อายุ 53 ปี ร้องโอดครวญด้วยความเจ็บปวดอยู่กลางบ้าน ที่บริเวณต้นขาข้างขวา มีบาดแผลถูกยิงด้วยอาวุธปืนไม่ทราบขนาด 1 นัด เลือดไหลนองเต็มพื้น เจ้าหน้าที่จึงรีบปฐมพยาบาลเบื้องต้น ก่อนนำตัวส่งโรงพยาบาลเปาโลเมโมเรียล สะพานควาย</p>
<p>จากการสอบถาม <persName>นางมานิดา</persName> ไม่ทราบนามสกุล <persName>น้องสาวนางวิภา</persName> เล่าว่า ก่อนเกิดเหตุเวลา 22.00 น. ของวันที่ 13 เม.ย. ขณะที่ตนนั่งอยู่ภายในบ้านกับพี่สาว มี ด.ต.ชื่อเล่นว่า “<persName>ต้อย</persName>” ไม่ทราบนามสกุล ทราบแต่เพียงว่าเป็นตำรวจอยู่ที่ สน.วิภาวดี และมาติดพัน <persName>น.ส.เอ</persName> (นามสมมติ) อายุ 18 ปี  ลูกสาวของ<persName>นางวิภา</persName> และเลี้ยงดูครอบครัว<persName>นางวิภา</persName>มากว่า 3 ปีแล้ว ได้ขับรถยี่ห้อฮอนด้า ซีวิค สีบรอนซ์ทอง เลขทะเบียน วธ 5005 กรุงเทพมหานคร มาที่บ้านของ<persName>นางวิภา</persName> เมื่อมาถึงได้สอบถามหา <persName>น.ส.จุฑามาศ</persName> ด้วยน้ำเสียงดุดันและแสดงอาการโมโหตลอดเวลา แต่พอ<persName>นางวิภา</persName>ปฏิเสธไม่รู้ว่าลูกสาวอยู่ที่ไหน ด.ต.คนดังกล่าวก็ได้ขับรถกลับไปด้วยความเร็ว</p>
<p><persName>นางมานิดา</persName> กล่าวต่อว่า จากนั้นไม่นาน <persName>ด.ต.ต้อย</persName>ก็ขับรถคันดังกล่าวกลับมาที่บ้านอีกครั้ง และขอเข้าไปนั่งดื่มเหล้าในบ้าน ซึ่ง<persName>นางวิภา</persName>ก็อนุญาต แต่พอ <persName>ด.ต.ต้อย</persName>ดื่มเหล้าได้ไม่นาน ก็ถามถึง <persName>น.ส.เบลล์</persName>อีกครั้ง พอ<persName>นางวิภา</persName>ตอบว่าไม่รู้ว่าลูกสาวอยู่ที่ไหน <persName>ด.ต.ต้อย</persName>แสดงอาการไม่พอใจแล้วชักปืนที่พกมายิงใส่ขา<persName>นางวิภา</persName>ขณะกำลังอุ้มหลาน สาวอยู่ในมือจนได้รับบาดเจ็บสาหัส แล้วหลบหนีไปโดยทิ้งรถยนต์ของตัวเองไว้ข้างบ้าน</p>
<p>นอกจากนี้เพื่อนบ้านของ<persName>นางวิภา</persName> ยังเล่าให้ฟังว่า ปกติ <persName>ด.ต.ต้อย</persName> จะปฏิบัติหน้าที่ประจำอยู่ที่ป้อมจราจรแยกสุทธิสาร เป็นโมโหร้าย เคยมาอาละวาดที่บ้าน<persName>นางวิภา</persName>หลายครั้ง ล่าสุดอาละวาดเตะพัดลม<persName>นางวิภา</persName>พังไป 2 ตัว และครั้งนี้ขณะตนกำลังดื่มกินฉลองวันสงกรานต์กันอยู่ใกล้บ้านของ<persName>นางวิภา</persName> ก็เห็น<persName>ด.ต.ต้อย</persName> มีท่าทางฉุนเฉียวขับรถคันดังกล่าวเข้าๆ ออกๆ หลายรอบ กระทั่งล่าสุด<persName>ด.ต.ต้อย</persName> ขับรถกลับเข้ามาในสภาพกันชนหน้ารถข้างซ้ายมีรอยเฉี่ยวชนจนฉีกขาด แล้วมาจอดไว้ข้างบ้าน จากนั้นไม่นานก็ได้ยินเสียงปืนดังขึ้น 1 นัด แล้ว<persName>ด.ต.ต้อย</persName> ก็วิ่งออกมาจากบ้าน<persName>นางวิภา</persName>แล้วหลบหนีไป</p>
<p>ด้าน <persName>ร.ต.ท. เฉลิมชัย</persName> กล่าวว่า เบื้องต้นต้องรอสอบปากคำผู้ได้รับบาดเจ็บก่อนว่า เรื่องทั้งหมดเกิดจากสาเหตุใด และใครเป็นผู้ก่อเหตุกันแน่ อย่างไรก็ตาม น้องสาวผู้ได้รับบาดเจ็บและเพื่อนบ้าน<persName>นางวิภา</persName> ระบุว่าผู้ก่อเหตุคือ <persName>ด.ต.ต้อย</persName> ก็จะตรวจว่าเป็นตำรวจจริงหรือไม่และอยู่ที่ไหน และเมื่อทราบแล้วก็จะเรียกตัวมาสอบปากคำ โดยเหตุการณ์ดังกล่าวจะเข้าข่าย ทำร้ายร่างกายโดยใช้อาวุธปืน ส่วนเข้าข่ายอื่นๆ อีกหรือไม่ต้องรอสอบปากคำผู้บาดเจ็บ ผู้เห็นเหตุการณ์และผู้ก่อเหตุอย่างละเอียดอีกครั้งก่อน</p></body>
</news>
