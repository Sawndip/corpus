<teiHeader>
<fileDesc>
<titleStmt>
  <title>รมว.ยุติธรรม เผยการทุจริตภาครัฐพัฒนาซับซ้อนขึ้น  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-22 14:09:17  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264144185&catid=17  </bibl>
</sourceDesc>
</fileDesc>
</teiHeader>
<news>
<headline>รมว.ยุติธรรม เผยการทุจริตภาครัฐพัฒนาซับซ้อนขึ้น</headline>
<lead></lead>
<neck></neck>
<body><p><persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม กล่าวในงานสัมมนาวิชาการประจำปี 2553 จัดโดยชมรมตรวจสอบและป้องกันการทุจริต สมาคมธนาคารไทย หัวข้อ “เทคโนโลยีและมาตรฐานการตรวจสอบและป้องกันการทุจริต” ที่สโมสรตำรวจ ถนนวิภาวดี โดยเห็นว่า เทคโนโลยีที่ใช้ในการตรวจสอบและป้องกันการทุจริตเป็นแค่เครื่องมือช่วยทำงาน เท่านั้น สิ่งสำคัญที่สุดต้องเน้นเรื่องจริยธรรม คุณธรรมให้กับคนในองค์กร โดยเฉพาะ ปฏิรูปจิตสำนึกรับผิดชอบต่อการทำงาน ต่อหน้าที่ ต่อลูกค้าจะสามารถป้องกันการทุจริตได้อย่างครบวงจร </p>
<p>รมว.ยุติธรรม กล่าวว่า วันนี้เราไม่ได้ยินคำว่าเงินใต้โต๊ะแล้ว เพราะการทุจริตโดยเฉพาะภาครัฐมีการพัฒนาใช้กฎหมายเป็นเครื่องมือ เรียกว่า กินกันบนโต๊ะ จากแต่ก่อนกฎหมายเป็นเครื่องมือในการป้องกันการทุจริตคอรัปชั่น ปัจจุบันใช้กฎหมายเป็นเครื่องมือในการทุจริตเสียเอง เป็นการทุจริตที่ชอบด้วยกฎหมาย เช่น การเซ็นสัญญาให้ได้เปรียบ ขณะนี้กระทรวงยุติธรรมกำลังพัฒนาออกกฎหมายมากำกับดูแลการทำสัญญาภาครัฐ ตรงจุดนี้เพื่อป้องกันไม่ให้เกิดปัญหาขึ้นอีก</p>
<p>“การทำสัญญาแบบนี้ได้ เป็นการร่วมมือกันโกงทุกระดับ สมัยก่อนฝ่ายนโยบายโกงเฉพาะฝ่ายนโยบาย ฝ่ายประจำโกงเฉพาะฝ่ายประจำ ปัจจุบันพัฒนาขึ้นฝ่ายนโยบายฝ่ายประจำช่วยกันโกง ทำให้โอกาสพิสูจน์หาความผิดเป็นไปได้ยาก ทุกอย่างถูกต้องหมด นี่คือพัฒนาการภาครัฐในการโกง” <persName>นายพีระพันธุ์</persName> กล่าว และว่า ภาคเอกชนก็ไม่ต่างกัน หนึ่งปีที่ผ่านมามีข่าวแวดวงธนาคารทุจริตคอรัปชั่นเกิดขึ้น เมื่อเปรียบเทียบกับภาคราชการหรือการเมืองก็ไม่ได้น้อยหน้า สถาบันการเงินมีวงเงินการทุจริตหลายร้อยล้านบาท ต่างกันที่บทลงโทษภาครัฐมี ความผิดถึงขั้นติดคุก แต่ภาคเอกชนเมื่อเกิดการฉ้อโกงไม่มีความผิดติดคุก ความผิดโทษไม่สูง ยกเว้นธนาคารของรัฐที่มีกฎหมายกำกับ</p>
<p>เมื่อเปรียบเทียบเรื่องการบริหารจัดการปัญหาการทุจริต รมว.ยุติธรรม กล่าวว่า ภาคเอกชนมีความพร้อมมากกว่า สามารถสั่งซื้อเทคโนโลยีเข้ามาช่วยได้ ต่างจากภาครัฐที่ไม่ได้ลงทุน แต่จะใช้มาตรฐานหรือมาตรการในการป้องกันการทุจริตแทน ซึ่งก็จะพบว่า ไม่ว่าเทคโนโลยีจะฉลาดล้ำเลิศหรือก้าวหน้าแค่ไหน ก็ไม่ได้เก่งไปกว่าสมองมนุษย์ ดังนั้น เทคโนโลยีจึงเป็นแค่เครื่องมือช่วยทำงาน ไม่ได้แปลว่าจะสามารถป้องกันการฉ้อโกงได้ทั้งหมด</p>
<p>“การทุจริตเป็นเหมือนมะเร็งร้ายในองค์กร หากปล่อยให้ลุกลามจะนำความเสียหายมาสู่ระบบ ดังนั้นทุกฝ่ายที่เกี่ยวข้องช่วยกัน ภาคเอกชนควรร่วมมือกับภาครัฐ เชื่อมข้อมูลกันป้องกันปัญหาการประพฤติมิชอบ สิ่งที่สำคัญคือ คุณธรรม จริยธรรม มาตรฐานของบุคลากรในการมีสำนึกรับผิดชอบต่อการทำงาน ต่อหน้าที่ ต่อลูกค้า จะช่วยป้องกันการทุจริตได้อย่างยั่งยืน”</p>
<p><persName>นายพีระพันธุ์</persName> ได้ตั้งข้อสังเกตทิ้งท้าย กรณีบัตรเครดิตที่มีการทุจริตทุกรูปแบบ ธุรกิจบัตรเครดิตเข้ามาในประเทศไทยตั้งแต่ปี 2502 กว่า 50 ปีในเชิงธุรกิจพัฒนาไปมาก แต่กลับไม่มีกฎหมายว่าด้วยการประกอบธุรกิจบัตรเครดิต มากำหนดแนวทางหรือใช้เป็นเครื่องมือ เวลานี้จึงใช้กฎหมายเปรียบเทียบ หยิบกฎหมายแพ่ง กฎหมายอาญา มาเปรียบเทียบ “บัตรเครดิตเป็นธุรกิจที่แปลกอยู่มานานครึ่งศตวรรษแต่ไม่มีกฎหมายดูแล ด้านผู้บริโภคร้องถูกเอาเปรียบ ขณะที่ผู้ประกอบการถูกโกงถูกขโมยบัตรมีความเสียหายต่อธุรกิจ แต่ก็ไม่เคยมีใครเรียกร้องให้มีกฎหมาย”
</p></body>
</news>
