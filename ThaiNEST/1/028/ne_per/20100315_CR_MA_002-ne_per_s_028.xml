<teiHeader>
<fileDesc>
<titleStmt>
  <title>ผกก.สภ.กันตัง ปัดซื้อตำแหน่งเบียด "พ.ต.อ.สมเพียร" กระเด็นโผ ศาลออกหมายจับ2คนร้ายมือสังหารแล้ว  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-15 19:56:17  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268650590&catid=17  </bibl>
</sourceDesc>
</fileDesc>
</teiHeader>
<news>
<headline>ผกก.สภ.กันตัง ปัดซื้อตำแหน่งเบียด "<persName>พ.ต.อ.สมเพียร</persName>" กระเด็นโผ ศาลออกหมายจับ2คนร้ายมือสังหารแล้ว</headline>
<lead>"ในหลวง-พระราชินี-พระบรมวงศานุวงศ์"พระทานพวงมาลาหน้าหีบศพ"<persName>ดต.โสภณ</persName>" ผกก.สภ.กันตัง จ.ตรัง เปิดใจปัดใช้เงินซื้อตำแหน่งเบียด "<persName>พ.ต.อ.สมเพียร</persName>"กระเด็นหลุดโผโยกย้าย เตรียมร่วมไว้อาลัยในงานศพ ปชช.ทั่วสารทิศแห่ร่วมงานศพ"<persName>จ่าเพียร</persName>" ส่งหรีด-เขียนกลอนอาลัยอื้อ ศาลออกหมายจับ2คนร้ายแล้ว</lead>
<neck></neck>
<body><p>"ในหลวง-พระราชินี-พระบรมวงศานุวงศ์"พระทานพวงมาลาหน้าหีบศพ"<persName>ดต.โสภณ</persName>"</p>
<p>เมื่อเวลา 17.30 น. ที่ศาลาอภิธรรมศพ วัดพุทธภูมิ พระอารามหลวง เขตเทศบาลนครยะลา   <persName>นายกฤษฎา  บุญราช</persName>  ผู้ว่าราชการจังหวัดยะลา ได้อันเชิญพวงมาลาพระราชทาน ของพระบาทสมเด็จพระเจ้าอยู่หัว ฯ สมเด็จพระนางเจ้า ฯพระบรมราชินีนาถ และพระบรมวงศานุวงศ์ทุกพระองค์ รวม 11 พระองค์ ไปวางหน้าศพ <persName>ด.ต.โสภณ  อินทรบวร</persName>  ผู้บังคับหมู่ปราบปรามสถานีตรวจภูธรบันนังสตา ซึ่งได้รับบาดเจ็บสาหัส และเสียชีวิตหลังเข้ารับการรักษาตัวที่โรงพยาบาลศูนย์ยะลา 2 วัน จากเหตุคนร้ายลอบวางระเบิดรถ <persName>พ.ต.อ.สมเพียร เอกสมญา</persName> ผู้กำกับการสถานีตำรวจภูธรบันนังสตา เมื่อบ่ายวันที่ 12 มีนาคม 2553 ที่ผ่านมา</p>
<p>สำหรับการได้รับมอบพวงมาลาพระราชทานจาก พระบาทสมเด็จพระเจ้าอยู่หัว สมเด็จพระนางเจ้าพระบรมราชินีนาถ และ พระบรมวงศ์ศานุวงศ์ทุกพระองค์ในครั้งนี้ ทำให้ครอบครัว <persName>ด.ต.โสภณ  อินทรบวร</persName>  ทุกคนต่างรู้สึกซาบซึ้งในพระมหากรุณาธิคุณเป็นอย่างยิ่ง</p>
<p>ผกก.สภ.กันตัง ปัดซื้อขายตำแหน่งเบียด "<persName>พ.ต.อ.สมเพียร</persName>"</p>
<p>ที่สถานีตำรวจ สภ.กันตัง <persName>พ.ต.อ.วิชัย อินทวงศ์</persName> ผกก.สภ.กันตัง   เปิดเผยกับผู้สื่อข่าว เมื่อวันที่ 15 มี.ค.  หลังจากตนทราบข่าว <persName>พ.ต.อ.สมเพียร เอกสมญา</persName> ผกก.สภ.บันนังสตา โดนระเบิดเสียชีวิต ว่า รู้สึกเสียใจมากเพราะว่า <persName>พ.ต.อ.สมเพียร</persName> เป็นเพื่อนตำรวจรุ่นพี่ที่เคารพนับถือมาโดยตลอด มีความสนิทสนมและเคยร่วมภารกิจปฏิบัติงานปราบโจรก่อการร้ายในพื้นที่ด้วยกัน ขณะที่ตนย้ายไปรับราชการในพื้นที่ สภ.รามัน เมื่อหลายสิบปีมาแล้ว ซึ่งตนจะเดินทางไปร่วมไว้อาลัยในงานบำเพ็ญกุศลศพที่ จ.สงขลา ด้วย  อย่างไรก็ตาม ยอมรับว่า พื้นที่ 3 จังหวัดชายแดนอันตรายมาก          </p>
<p><persName>พ.ต.อ.วิชัย</persName> เผยต่อไปว่า ส่วนกรณีที่มีกระแสข่าววิพากษ์วิจารณ์กันว่า มีการซื้อขายตำแหน่ง ผกก.สภ.กันตัง เพื่อเบียดแทรกเก้าอี้ <persName>พ.ต.อ.สมเพียร</persName> ตามใบสั่งของนักการเมืองบางกลุ่มนั้น เรื่องนี้ไม่เป็นความจริงและไม่เกี่ยวข้องกับตน ซึ่งการพิจารณาแต่งตั้งโยกย้ายขึ้นอยู่กับกฎระเบียบและการพิจารณากลั่นกลอง ของผู้บังคับบัญชาระดับสูง และตนไม่ใช่เด็กของนักการเมือง แต่ยอมรับว่า มีผู้บังคับบัญชาระดับสูงที่ตนมีความสนิทส่วนตัว และให้ความเคารพนับถือ อาทิ <persName>พล.ต.อ.อดุลย์ แสงสิงห์แก้ว</persName> รอง ผบ.ตร. <persName>พล.ต.ท.วีระยุทธ สิทธิมาลิก</persName> ผบช.ภาค 9 คนปัจจุบัน <persName>พล.ต.ท.ธานี ทวิชศรี</persName> อดีต ผบช.ภาค 9 <persName>พล..ต.ท.ปัญญา เทียนศาสตร์</persName> อดีต ผบช.ภาค 9 <persName>พล.ต.ท.มาโนช ไกรวงศ์</persName> อดีต ผบช.ภาค 9 รวมทั้ง <persName>พล.ต.อ.สุนทร ซ้ายขวัญ</persName> อดีต รักษาการ ผบ.ตร.  ทั้งนี้ จากกระแสข่าววิพากษ์วิจารณ์ที่ออกมาอย่างต่อเนื่อง  ตนไม่รู้สึกกดดันอะไร และเชื่อมั่นว่า สังคมคงจะทราบความจริง หากมีการปรับเปลี่ยนตำแหน่งหลังจากนี้ตนก็ไม่รู้สึกอะไร ถือว่าเป็นเรื่องปกติธรรมดาของข้าราชการตำรวจทุกระดับที่จะต้องทำใจยอมรับ และตนพร้อมปฏิบัติตามคำสั่งของผู้บังคับบัญชาระดับสูง</p>
<p>อย่างไรก็ตาม <persName>พ.ต.อ.วิชัย</persName>  กล่าวต่อว่า สำหรับประวัติการรับราชการของตนมานานกว่า 30 ปี “นบ.รบ.รุ่น 10” เพิ่งจะได้อยู่ในพื้นที่สะดวกสบายก็คราวนี้เอง ขณะอายุ 56 ปี โดยรับราชการครั้งแรก ตำแหน่ง รอง สวส.สภ.รามัน เมื่อปี 2523 รอง สวป.สภ.ต.โกตาบารู อ.รามัน เมื่อปี 25529 รอง สวป.ละงู จว.สตูล เมื่อปี 2532 สวส.สภ.ท่าแพ จว.สตูล เมื่อปี 2534 สวส.สภ.กะพ้อ จว.ปัตตานี เมื่อปี 2536 รอง ผกก.(สส.) สภ.สุไหงปาดี จว.นราธิวาส เมื่อปี 2540 รอง ผกก.(สส.) สภ.ระโนด จว.สงขลา เมื่อปี 2542 และสมัครใจไปช่วยราชการส่วนหน้าฝ่ายงานสอบสวน จ.ยะลา เมื่อปี 2548 ได้รับการแต่งตั้งเป็น ผกก.สภ.ยะรัง จว.ปัตตานี เมื่อปี 2548 ย้ายมารับตำแหน่ง ผกก.สภ.ควนโดน จว.สตูล เมื่อปี 2550 ได้ประมาณ 1 เดือน ก่อนย้ายมานั่ง ผกก.สภ.หาดสำราญ จว.ตรัง เมื่อปี 2550 และล่าสุดนั่งตำแหน่ง ผกก.สภ.กันตัง จว.ตรัง ท่ามกลางเสียงวิพากษ์วิจารณ์ว่ามีการซื้อขายตำแหน่งอยู่ในขณะนี้. </p>
<p>ปชช.ทั่วสารทิศแห่ร่วมงานศพ"<persName>จ่าเพียร</persName>" ส่งหรีด-เขียนกลอนอาลัยอื้อ</p>
<p>รายงานข่าวจากจังหวัดสงขลาเมื่อเวลาประมาณ 14.00 น. ที่วัดคลองเปล สถานที่ตั้งศพของ <persName>พ.ต.อ.สมเพียร เอกสมญา</persName> ผกก.บันนงสตา  เป็นวันที่ 4 ว่าในวันเดียวกันนี้ ยังคงมีประชาชนจากทั่วสารทิศ หลั่งไหลเข้าร่วม งานและเคารพศพ ของ <persName>พ.ต.อ.สมเพียร</persName>  อย่างต่อเนื่อง โดยมี<persName>นางพิมพ์ชนา ภูวพงศ์พิทักษ์</persName> ภรรยา พร้อมบุตรชายรวมถึงคนสนิท รอให้การต้อนรับ  พร้อมกับมีการนำพวงหรีดร่วมแสดงความอาลัย และร่วมทำบุญแก่ <persName>พ.ต.อ.สมเพียร</persName> พร้อมกับมีการขึ้นป้ายกำหนดพิธีพระราชทานเพลิงศพ ในวันที่ 17 มีนาคม  เวลา 14.00 น. ที่วัดคลองเปล ซึ่งสมเด็จพระบรมโอรสาธิราชสยามมกุฎราชกุมาร จะเสด็จฯแทนพระองค์ เป็นองค์ประธานในพิธี ซึ่งสร้างความซาบซึ้งใจในพระมหากรุณาธิคุณอย่างหาที่สุดมิได้ต่อครอบครัวของ <persName>ผกก.สมเพียร</persName></p>
<p>ผู้สื่อข่าวรายงานว่า นอกจากนี้ ยังมีการยังได้นำโล่ เกียรติบัตร ผลงาน ตลอดจนภาพถ่ายที่ภาคภูมิใจของ <persName>ผกก.สมเพียร</persName>มาวางเอาไว้ด้านข้างหีบศพด้วย  โดยผู้เข้าร่วมงานได้ร่วมเขียนข้อความแสดงความอาลัยต่อ <persName>พ.ต.อ.สมเพียร</persName>เป็นจำนวนมาก นอกจากนั้นด้านข้างหีบศพยังมีพวงหรีด ที่เป็นภาพถ่ายของ<persName>พ.ต.อ.สมเพียร</persName>ขณะปฏิบัติหน้าที่ เป็นภาพขนาดใหญ่ พร้อมข้อความ  "วีรบุรุษตำรวจเหล็ก  ด้วยความอาลัยยิ่ง "  จาก <persName>พล.ต.ต.กรีรินทร์ อินทร์แก้ว</persName> ผบก.ตำรวจนครบาล 9 ซึ่งเป็นอดีต ผบก.ภ.จว.ปัตตานี ที่มีความสนิทสนามกับ <persName>พ.ต.อ.สมเพียร</persName> นอกจากนั้นยังมีพวงหรีดอีกจำนวนมากวางเรียงรายภายในงานศพ แต่มีพวงหรีด 1 ในจำนวนนั้น ที่มีข้อความน่าสนใจ เข้าร่วมแสดงความเสียใจต่อครบครัวของ <persName>พ.ต.อ.สมเพียร</persName> โดยเขียนว่า  “ด้วยความอาลัยยิ่งจากบริษัท ทาสของแผ่นดิน จำกัด “</p>
<p>นอกจากนั้น ยังมีกลอนที่ประพันธ์โดย <persName>ด.ต.ชินวัตร อินทร์แสน</persName> ผบ.หมู่(ป.) สภ.เมืองยะลา ที่ได้มีการขยายเป็นขนาดใหญ่เท่ากระดานดำ ล้วนเป็นข้อความที่สะท้อนการทำงาน ปณิธาน ความกล้าหาญรวมถึงความอัดอั้นตันใจ จนกระทั่งประสบเหตุจนเสียชีวิตของ <persName>พ.ต.อ.สมเพียร</persName> โดยยกมาตอนหนึ่งว่า "ท่านสาบาน  ต่อขวานไทย ในวันนี้ จะขอพลี เลือดเนื้อ เพื่อสร้างสรรค์ ขอปกปัก และรักษา สถาบัน จนถึงวัน สิ้นฉายา ของจ่าเพียร  23 กุมภาผ่านมานั้น ท่านอัดอั้น ตันใจ ใกล้เกษียณ ไปกรุงเทพ เพื่อรุ่นน้อง เข้าร้องเรียน เมื่อจ่าเพียร สุดลำเค็ญ ไร้เป็นธรรม"  โดยนอกจากจะติดไว้ที่งานศพแล้ว ยังได้มีการอ่านบทกลอนผ่านเครือข่ายวิทยุตำรวจใน 3 จังหวัดชายแดนภาคใต้แสดงความรักและอาลัยต่อวีรบุรุษท่านนี้</p>
<p><persName>จ.ส.ต.สาธร บุญส่ง</persName> ลูกน้องคนสนิทกล่าวว่าได้มีโอกาสทำงานร่วมกับ <persName>ผกก.สมเพียร</persName>มาตั้งแต่ปี 2544 แม้จะไม่ได้ย้ายตามไปทุกแห่งที่ท่านไป แต่ก็มีการติดต่อผูกพัน ด้วยชอบลักษณะการทำงานของท่าน ที่ไม่เคยให้ลูกน้องเสี่ยง หากไปทำงาน เข้าป่า ก็จะเดินนำหน้าตลอด เมื่อท่านเสียชีวิตไปก็เป็นเวลาที่ท่านได้พักผ่อนจริงเสียที เท่าที่เห็นก็คือ ตลอดเวลาจะมีแต่การทำงานตลอด ที่เห็นได้อยู่กับคุณนายนานที่สุดก็คงจะเป็นตอนที่ได้รับบาดเจ็บ ขาหัก แต่เมื่อสามารถพยุงตัว ถือไม้เท้าได้ก็กลับไปทำงานในพื้นที่เสี่ยง เป็นอย่างนี้มาตลอด</p>
<p>ผู้สื่อข่าวรายงานประชาชน ตลอดจนหลายหน่วยงานที่ได้เดินทางมาร่วมงานศพ นอกจากจะเป็นเพื่อน ตำรวจ รวมถึงคนรู้จักกับครอบครัวแล้ว ส่วนมากก็ยังเป็นคนที่ไม่เคยรู้จักกันมาก่อน ก็ได้ทราบข่าว จึงได้เดินทางมาทำความเคารพศพ ไว้อาลัย และแสดงความเห็นใจจต่อครอบครัว นอกจากนั้น ยังเป็นที่วิพากวิจารณ์ทั้งในส่วนของตำรวจ เอง รวมถึงประชาชนทั่วไป ว่าหาก สตช.ให้โอกาสให้<persName>พ.ต.อ.สมเพียร</persName>ได้ย้ายออกจากพื้นที่ตามคำร้องขอ ก็คงจะไม่เกิดเหตุสลดใจเช่นนี้</p>
<p>สำหรับ<persName>นางพิมพ์ชนา</persName> ยังอยู่ในอาการเสียใจและตาแดงกล่ำตลอดเวลา และเมื่อได้ระบายความรู้สึกกับผู้เข้าร่วมงานก็แทบจะถึงกับหลั่งน้ำตาออกมาทุกครั้ง กับเหตุการณ์ที่เกิดขึ้น เพราะหากได้รับการโยกย้ายออกนอกพื้นที่ ตามที่ร้องขอเหตุการณ์นี้จะไม่เกิดขึ้นอย่างแน่นอน และเหตุการณ์ในครั้งนี้ขอให้เป็นบทเรียนครั้งสุดท้าย กับการโยกย้ายตำรวจ</p>
<p>"<persName>ไตรรงค์</persName>"ปธ.รดน้ำศพ"<persName>ด.ต.โสภณ</persName>"พลขับ"<persName>พ.ต.อ.สมเพียร</persName>"</p>
<p>วันเดียวกัน ที่ศาลาพระอภิธรรมศพ วัดพุทธภูมิ พระอารามหลวง อ.เมือง จ.ยะลา <persName>นายไตรรงค์ สุวรรณคีรี</persName> รองนายกรัฐมนตรี เดินทางมาเป็นประธานในพิธีรดน้ำศพ <persName>ด.ต.โสภณ อินทรบวร</persName> ผบ.หมู่ป้องกันและปราบปราม สภ.บันนังสตา ซึ่งเป็นพลขับของ <persName>พ.ต.อ.สมเพียร เอกสมญา</persName> ผกก.สภ.บันนังสตา ในวันเกิดเหตุระเบิดในพื้นที่ ต.ตลิ่งชัน อ.บันนังสตา จ.ยะลา ได้รับบาดเจ็บสาหัสและเสียชีวิต นอกจากนี้ ยังมี <persName>พล.ท.พิเชษฐ์ วิสัยจร</persName> มาทัพภาค 4 <persName>พล.ต.ท.พงศ์พัศ พงษ์เจริญ</persName> โฆษก สนง.ตร.แห่งชาติ <persName>พล.ต.ท.พีระ พุ่มพิเชษฐ์</persName> ผู้บัญชาการตำรวจจังหวัดชาแดนภาคใต้ รวมทั้งเจ้าหน้าที่ตำรวจ ทหาร และญาติพี่น้อง เข้าร่วมพิธีจำนวนมาก โดยมี<persName>นางสมจิตร อินทรบวร</persName> และ <persName>ด.ช.ณัฐนนท์ อินทรบวร</persName> ภรรยาและบุตร <persName>ด.ต.โสภณ</persName> ให้การต้อนรับ ซึ่งบรรยากาศเป็นไปด้วยความโศกเศร้า</p>
<p><persName>นายไตรรงค์</persName>ได้มอบเงินช่วยเหลือ ตามโครงการเยียวยาผู้ได้รับผลกระทบจากเหตุความไม่สงบ <persName>พล.ท.พิเชษฐ์ วิสัยจร</persName> แม่ทัพภาค 4 ได้มอบเงินช่วยเหลือ พร้อมเหรียญบางระจัน</p>
<p><persName>นางสมจิตร</persName>กล่าวว่า หลังสูญเสีย <persName>ด.ต.โสภณ</persName> ตนได้แจ้งความจำนงขอเป็นตำรวจด้วย เพื่อจะได้มีเงินมาเลี้ยงลูก รู้สึกเสียใจที่ต้องสูญเสียสามี ที่ผ่านมาสามีก็ทำแต่งานไม่ค่อยได้กลับบ้าน เคยคุยกันว่าปีหน้าจะให้ขอย้ายกลับมาอยู่ที่ยะลาด้วยกัน ซึ่งสามีบอกว่าจะขออยู่ช่วยทำงานกับ <persName>พ.ต.อ.สมเพียร</persName> ก่อนอีก 1 ปี แต่สุดท้ายก็เกิดเหตุการณ์สูญเสียขึ้นก่อน</p>
<p>"รู้สึกภาคภูมิใจที่เขาได้ทำเพื่อชาติ เพราะเป็นงานที่เขารักมาก ซึ่งอยากจะให้ตำรวจในพื้นที่อดทน จะต้องทำเพื่อชาติ แต่ไม่อยากให้เกิดกับครอบครัวของใคร เพราะเป็นการสูญเสีย และอยากให้คนในพื้นที่ 3 จังหวัดภาคใต้มีความรักสามัคคีกัน เพราะประเทศชาติเรากำลังย่ำแย่"  <persName>นางสมจิตร</persName>กล่าว</p>
<p>ซาบซึ้ง "ในหลวง-ราชินี" ทรงห่วง</p>
<p><persName>นางสมจิตร</persName>กล่าวว่า สำหรับพระมหากรุณาธิคุณของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ ที่ทรงพระกรุณาต่อครอบครัว "อินทรบวร" ตนและครอบครัวมีความตื้นตัน และภาคภูมิใจเป็นอย่างมาก ขอให้ทั้ง 2 พระองค์ทรงมีพระชนมายุยิ่งยืนนาน และทรงพระเจริญ ขอให้สิ่งศักดิ์สิทธิ์ทั้งหลายคุ้มครองพระองค์</p>
<p>ด้าน <persName>ด.ช.ณัฐนนท์</persName>กล่าวว่า รู้สึกเสียใจที่ต้องเสียพ่อ แต่มีความภาคภูมิใจ และอยากจะเป็นตำรวจเหมือนพ่อ อยากจะช่วยชาติ ก่อนเกิดเหตุประมาณ 1 ชั่วโมง ได้โทรศัพท์ไปพูดคุยกับพ่อ โดยพ่อบอกว่าจะมารับไปอยู่ด้วยที่ อ.บันนังสตา ในวันที่ 17 มีนาคมที่จะถึง แต่เกิดเหตุร้ายเสียก่อน หลังจากนี้ตนจะนำคำสั่งสอนของพ่อที่ต้องการให้เป็นคนดี และเรียนหนังสือให้สูงที่สุด ตามที่ให้สัญญาไว้กับพ่อผู้ล่วงลับ</p>
<p>ผู้การนราฯบอกขอย้ายเพื่อร้องขอชีวิต</p>
<p>ด้าน <persName>พล.ต.ต.ชัยทัต อินทนูจิตร</persName> ผู้บังคับการตำรวจภูธรจังหวัด (ผบก.ภ.จว.) นราธิวาส กล่าวว่า การเสียชีวิตของ <persName>พ.ต.อ.สมเพียร</persName> ทำให้ตำรวจเสียขวัญกันพอสมควร มีตำรวจชั้นประทวนและชั้นสัญญาบัตรระดับรองสารวัตรมายื่นเรื่อง เพื่อขอโยกย้ายกลับภูมิลำเนากันแล้วหลายราย เป็นจำนวนที่มากกว่าจำนวนของการขอโยกย้ายออกจากพื้นที่ในช่วงปกติ</p>
<p>"โดยส่วนตัวผมได้อนุมัติให้โยกย้ายได้ตามที่ผู้ใต้บังคับบัญชายื่นเรื่องเสนอมาทุกราย เพราะเห็นถึงความสำคัญของคำพูดของ พ.ต.อ.สมเพียร ที่กล่าวว่า การยื่นเรื่องขอโยกย้ายออกจากพื้นที่นั้น เปรียบเสมือนการยื่นเรื่องเพื่อร้องขอชีวิต ดังนั้น ผมจึงรีบอนุมัติให้ตามที่ผู้ใต้บังคับบัญชาร้องขอมาทุกราย ส่วนผู้ที่ขอโยกย้ายจะได้โยกย้ายออกจากพื้นที่หรือไม่นั้น ขึ้นอยู่กับการพิจารณาของผู้บังคับบัญชาระดับสูงว่า จะอนุมัติหรือไม่" <persName>พล.ต.ต.ชัยทัต</persName>กล่าว และว่า อย่างไรก็ตาม ตำรวจระดับ ผกก.ทั้ง 19 โรงพัก ใน 13 อำเภอ ของ จ.นราธิวาส ยังไม่มีรายใดมาขอโยกย้ายออกจากพื้นที่เลย</p>
<p>"กรุงเก่า-ลพบุรี" จัดร่วมอาลัย</p>
<p>เวลา 15.30 น. <persName>นายวรวิทย์ วงศ์สุวรรณ</persName> ส.ว.ลพบุรี แกนนำหน่วยงานภาครัฐ และองค์กรปกครองส่วนท้องถิ่น จ.ลพบุรี ตำรวจภูธรจังหวัดลพบุรี, ทหารศูนย์การทหารปืนใหญ่ เทศบาลเมืองเขาสามยอด โดยมี<persName>นายชูโชค เจริญผล</persName> รองนายกเทศมนตรี นำข้าราชการ พนักงาน นำพวงหรีดมาวางที่หน้า สภ.เมืองลพบุรี เพื่อร่วมไว้อาลัย <persName>พ.ต.อ.สมเพียร</persName> ขณะที่เพนียดคล้องช้าง จ.พระนครศรีอยุธยา <persName>พ.ต.ท.พิชา รุจินาม</persName> รอง ผกก.สภ.พระนครศรีอยุธยา เป็นตัวแทน <persName>พล.ต.ต.จารุวัฒน์ ไวศยะ</persName> ผบก.ภ.จว.พระนครศรีอยุธยา และ <persName>พ.ต.อ.สมบัติ ชูชัยยะ</persName> ผกก.สภ.พระนครศรีอยุธยา ร่วมกับนายตำรวจ สภ.พระนครศรีอยุธยา  ตัวแทนภาคประชาชน นำโดย<persName>นายลายทองเหรียญ มีพันธ์</persName> เจ้าของวังช้างอยุธยา พร้อมควาญช้างทั้งชาวไทยและชาวต่างประเทศ นำช้างไทย 9 เชือก แต่งกายแบบช้างศึก ร่วมในกิจกรรมไว้อาลัยให้ <persName>พ.ต.อ.สมเพียร</persName></p>
<p>ผู้ว่าฯยะลา เล็งใน 7 วันออกหมายจับ</p>
<p>ด้าน <persName>นายกฤษฎา บุญราช</persName> ผู้ว่าราชการจังหวัดยะลา กล่าวถึงความคืบหน้าการตามจับกุมคนร้ายสังหาร <persName>พ.ต.อ.สมเพียร</persName> ว่า ผบก.ภ.จว.ยะลา จัดตั้งชุดสืบสวนขึ้นมาโดยเฉพาะและทราบกลุ่มคนร้ายที่ลงมือก่อเหตุแล้ว อยู่ระหว่างการรวบรวมพยานหลักฐาน คาดว่าภายใน 7 วัน จะสามารถออกหมายจับคนร้ายได้ ส่วนในด้านอื่นๆ มอบหมายให้นายอำเภอบันนังสตา ร่วมกับรอง ผกก.สภ.บันนังสตา ออกไปพบปะมวลชนในพื้นที่ โดยมอบหมายให้ปลัดอำเภอ ประจำตำบล ออกไปทำความเข้าใจชี้แจงกับชาวบ้านถึงเหตุการณ์ต่างๆ ที่เกิดขึ้น พร้อมทั้งรับทราบข้อมูลข่าวสาร</p>
<p><persName>นายกฤษฎา</persName>ยังกล่าวถึงพระราชกระแสรับสั่งของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ ที่ทั้ง 2 พระองค์ รับสั่งให้แม่ทัพภาคที่ 4 ผู้ว่าราชการจังหวัด และผู้บังคับบัญชา ให้เอาใจใส่ทุกข์สุขของผู้ใต้บังคับบัญชาทุกคน โดยเฉพาะอย่างยิ่งตำรวจ ทหาร ข้าราชการพลเรือน และประชาชนว่า น้อมรับพระราชกระแสรับสั่งใส่เกล้า ใส่กระหม่อม เพื่อดูแลทุกข์สุขของผู้ใต้บังคับบัญชา และประชาชนทุกคน และได้คุยกับรองผู้ว่าราชการจังหวัด หัวหน้าส่วนราชการทุกฝ่ายว่า ต้องเพิ่มความเข้มแข็ง และเพิ่มความขยันหมั่นเพียรมากขึ้นในการลงไปในพื้นที่ ดูปัญหาความเดือดร้อนของประชาชนรวมถึงผู้ใต้บังคับบัญชาทุกระดับชั้น ซึ่งเหตุการณ์ที่เกิดขึ้นกับ <persName>พ.ต.อ.สมเพียร</persName> จะต้องไม่เกิดขึ้นอีกในพื้นที่ จ.ยะลา</p>
<p>เผยศาลออกหมายจับ2คนร้ายแล้ว </p>
<p>รายงานจากชุดสืบสวนสอบสวน สภ.บันนังสตา แจ้งว่า ตำรวจ สภ.บันนังสตา สืบสวนจนทราบตัวผู้ก่อเหตุและได้ขออนุญาตศาลออกหมายจับ <persName>นายมะตอแฮ สิแล</persName> อายุ 31 ปี เป็นคนในพื้นที่ หมู่ 9 ต.ตาเนาะปูเต๊ะ อ.บันนังสตา หมายจับเลขที่ 160/50 มีคดีความมั่นคงในการร่วมก่อเหตุความไม่สงบในพื้นที่หลายคดี และ<persName>นายยูกีบือลี เจ๊ะดีแม</persName> อายุ 31 ปี มีภูมิลำเนา หมู่ 4 ต.ตาเนาะปูเต๊ะ หมายจับเลขที่ 121/51 ในคดีร่วมกันฆ่าเจ้าหน้าที่ เชื่อว่าทั้งสองยังคงเคลื่อนไหว หลบซ่อนตัวอยู่ในพื้นที่ ต.ตลิ่งชัน ต.ตาเนาะปูเต๊ะ อ.บันนังสตา และเขตรอยต่อ อ.กรงปินัง จ.ยะลา รวมทั้งประสานงานไล่ล่า<persName>นายมุกตาร์ อาลีมามะ</persName> ซึ่งเชื่อว่าเป็นผู้นำ<persName>นายมะตอเฮ</persName> และ<persName>นายยูกีบือลี</persName> ออกมาก่อเหตุลอบวางระเบิดรถยนต์ <persName>พ.ต.อ.สมเพียร</persName> </p>
<p>เตรียมตั้งอนุสาวรีย์ "<persName>พ.ต.อ.สมเพียร</persName>" ที่ บันนังสตา</p>
<p><persName>พล.ต.อ.วิสุทธิ์ กิตติวัฒน์</persName> อดีตรอง อธิบดีกรมตำรวจ  ในฐานะนายกสมาคมตำรวจ กล่าวว่า ทางคณะกรรมการสมาคมตำรวจหลายคนคิดว่าต้องดำเนินการเพื่อไม่ให้การจากไปของ <persName>พ.ต.อ.สมเพียร</persName> หายไปจากสังคม โดยต้องการสร้างอนุสาวรีย์ <persName>พ.ต.อ.สมเพียร</persName>ขึ้น  เพื่อเป็นอนุสรณ์ไว้ที่ สภ.บันนังสตา ขณะนี้มีเงินที่ได้รับการบริจาคอยู่ ส่วนหนึ่งได้จากการให้เช่าพระที่ภาคใต้ด้วย และจะเดินทางไปเยี่ยมครอบครัวหลังจากครอบครัวของ <persName>พ.ต.อ.สมเพียร</persName>ผ่านเรื่องยุ่งๆ ไปแล้ว และถือโอกาสเยี่ยมตำรวจที่ปฏิบัติหน้าที่ภาคใต้ด้วย</p>
<p>เมื่อถามถึงความรับผิดชอบจากสำนักงานตำรวจแห่งชาติ <persName>พล.ต.อ.วิสุทธิ์</persName>กล่าวว่า  สาเหตุของเรื่องนี้เกิดที่ระบบจะโทษคนนั้นคนนี้คงไม่ได้ เพราะเกิดจากการวิ่งเต้น และตำรวจก็วิ่งเต้นกันมาตลอดทุกครั้งที่มีการแต่งตั้งโยกย้าย ใครจะรู้ว่าวิ่งเต้นครั้งนี้จะมีคนเดือดร้อน ถ้าจะแก้ไขต้องแก้ไขที่ระบบ อย่างน้อยต้องทำให้ฝ่ายการเมืองเข้ามาเกี่ยวข้องกับการแต่งตั้งโยกย้ายน้อยที่สุดก่อน
</p></body>
</news>
