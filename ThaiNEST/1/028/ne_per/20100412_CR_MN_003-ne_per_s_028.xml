<teiHeader>
<fileDesc>
<titleStmt>
  <title>ศาลยุติธรรมฉลอง 128 ปี เน้นโชว์ศักยภาพพัฒนางาน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-12 12:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050951  </bibl>
</sourceDesc>
</fileDesc>
</teiHeader>
<news>
<headline>ศาลยุติธรรมฉลอง 128 ปี เน้นโชว์ศักยภาพพัฒนางาน</headline>
<lead>ศาลยุติธรรมกว่า 200 แห่งทั่วประเทศผนึกกำลัง จัดงานสัปดาห์วันศาลยุติธรรมระหว่างวันที่ 21-24 เม.ย. ฉลองครบรอบ 128 ปี พร้อมประกาศเดินหน้าพัฒนางานศาล เพื่อการอำนวยความยุติธรรมแก่ประชาชน เน้นโชว์การพัฒนางานที่ก้าวไกล ควบคู่ความโปร่งใส</lead>
<neck></neck>
<body><p>วันนี้ (12 เม.ย.) <persName>นายสิทธิศักดิ์ วนะชกิจ</persName> โฆษกศาลยุติธรรม ในฐานะประธานกรรมการอำนวยการจัดงานวันศาลยุติธรรมประจำปี พ.ศ.2553 เปิดเผยว่า ในโอกาสที่ศาลยุติธรรมจะครบรอบ 128 ปี แห่งการสถาปนาในวันที่ 21 เม.ย. ซึ่งศาลยุติธรรมได้ถือเอาวันที่ 21 เม.ย. ของทุกปีเป็นวันศาลยุติธรรม โดยในปีนี้ศาลยุติธรรมทั่วประเทศกว่า 200 แห่ง ได้มีการจัดงานสัปดาห์วันศาลยุติธรรม ระหว่างวันที่ 21-24 เม.ย. เพื่อเป็นการแสดงศักยภาพของสถาบันตุลาการผู้ใช้อำนาจหนึ่งในสามของอำนาจ อธิปไตย และดำรงไว้ซึ่งความโปร่งใสและเที่ยงธรรมเสมอมา ภายใต้แนวคิด “ศาลยุติธรรมก้าวไกล โปร่งใส เที่ยงธรรม” โดยในส่วนกลางได้มุ่งเน้นให้มีกิจกรรมที่หลากหลายตลอดสัปดาห์วันศาลยุติธรรม ทั้งกิจกรรมการสักการะยอดปราสาทศาลยุติธรรม กิจกรรมมอบโล่ข้าราชการศาลยุติธรรมดีเด่น กิจกรรมจำหน่ายสินค้าราคาประหยัด กิจกรรมการจัดแสดงนิทรรศการความเป็นมาของศาลยุติธรรม กิจกรรมการแข่งขันกีฬาภายใน และกิจกรรมสาธารณะประโยชน์ ณ ศาลยุติธรรมบริเวณถนนรัชดาภิเษก กรุงเทพฯ</p>
<p>สำหรับกิจกรรมที่น่าสนใจภายในงานสัปดาห์วันศาลยุติธรรม เนื่องในโอกาสครบรอบ 128 ปี ศาลยุติธรรมในปีนี้ ถือเป็นปีแรกที่จัดให้มีการประกวดพนักงานต้อนรับประจำศาลยุติธรรม เพื่อคัดเลือกสุดยอดพนักงานต้อนรับที่มีความรู้ความสามารถทั้งด้านกฎหมาย งานศาล และงานบริการประชาชน ซึ่งถือเป็นหัวใจสำคัญในการพัฒนาองค์กรให้มีความเจริญก้าวหน้า นอกจากนี้ ยังจัดให้มีการประกวดเรียงความระดับอุดมศึกษาในหัวข้อ “ศาลยุติธรรมกับการอำนวยความยุติธรรมสู่สังคมไทย” ชิงโล่รางวัลชนะเลิศจาก<persName>นายสบโชค สุขารมณ์</persName> ประธานศาลฎีกา และโล่รางวัลรองชนะเลิศจาก<persName>นายวิรัช ชินวินิจกุล</persName> เลขาธิการสำนักงานศาลยุติธรรมด้วย ซึ่งผู้สนใจสามารถร่วมงานได้โดยไม่เสียค่าใช้จ่าย หรือดูรายละเอียดเพิ่มเติมได้ที่เว็บไซต์ www.coj.go.th</p></body>
</news>
