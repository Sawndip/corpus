<teiHeader>
<fileDesc>
<titleStmt>
  <title>ตร.แกะรอยอาร์พีจีถล่ม กห. ระบุใช้คอนเทนเนอร์ขนวีโก้จากสงขลา เจอซิมการ์ดซุกในเสื้อคลุม โยงค่ายทหารตอ.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-23 08:50:32  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269264742&catid=17  </bibl>
</sourceDesc>
</fileDesc>
</teiHeader>
<news>
<headline>ตร.แกะรอยอาร์พีจีถล่ม กห. ระบุใช้คอนเทนเนอร์ขนวีโก้จากสงขลา เจอซิมการ์ดซุกในเสื้อคลุม โยงค่ายทหารตอ.</headline>
<lead>ตร.แกะรอยคนร้ายใช้อาร์พีจีถล่มหลัง กห. พบใช้รถคอนเทนเนอร์ขนกระบะวีโก้มาจากสงขลา เจอหลักฐานสำคัญ ซิมการ์ดมือถือซุกในเสื้อคลุม ตรวจสอบพบเป็นของทหาร สังกัดค่าย ตอ. เคยก่อเหตุป่วนกรุงหลายครั้ง ตร.ปัดจับผู้ต้องสงสัยเค้น โฆษก พท.คุยมีข้อมูลลึก คนชื่อ"<persName>โก้</persName>"หน้าห้องบิ๊ก ตร.นครบาล เป็นผู้ครอบครองรถ จี้ ตร.จับ เปิดโปงคนอยู่เบื้องหลัง</lead>
<neck>ตำรวจพบหลักฐานสำคัญที่อาจนำไปสู่การสาวถึงตัวคนร้ายที่ออกปฏิบัติการเย้ยการประกาศใช้ พ.ร.บ.การรักษาความมั่นคงภายในราชอาณาจักร ด้วยการยิงระเบิดอาร์พีจี  บริเวณซอยแพร่งภูธร แขวงศาลเจ้าพ่อเสือ เขตพระนคร กทม. ที่ตำรวจเชื่อว่าเป้าหมายคือกระทรวงกลาโหมที่อยู่บริเวณใกล้เคียง เมื่อกลางดึกคืนวันที่ 20 มีนาคมที่ผ่านมา</neck>
<body><p>ทั้งนี้ จากการตรวจสอบของเจ้าหน้าที่ตำรวจ เมื่อวันที่ 22 มีนาคม พบว่า รถกระบะโตโยต้า วีโก้ ติดแผ่นป้ายทะเบียนปลอม ตศ-9818 กรุงเทพมหานคร จอดอยู่ซอยแพร่งสรรพศาสตร์ ห่างจากซอยแพร่งภูธรประมาณ 700 เมตร ตำรวจยึดไว้ตรวจสอบภายในรถพบอาวุธสงครามจำนวนมากนั้น รถคันนี้ มีการขนใส่รถตู้คอนเทนเนอร์จาก จ.สงขลา เข้ามาก่อเหตุในเมืองหลวง รวมทั้งพบหลักฐานสำคัญในรถกระบะอีกชิ้นหนึ่ง เป็นเสื้อคลุมซุกซ่อนอยู่ใต้เบาะคนขับ และในเสื้อคลุมมีซิมการ์ดโทรศัพท์แบบเติมเงินอยู่ 1 อัน จากการตรวจสอบพบเป็นของทหาร สังกัดค่ายแห่งหนึ่งทางภาคตะวันออก รวมทั้งคาดว่า เป็นบุคคลเดียวกับที่ก่อเหตุยิงระเบิดป่วนกรุงในช่วงที่ผ่านมาด้วย</p>
<p><persName>พล.ต.ท.พงศพัศ พงษ์เจริญ</persName> ผู้ช่วย ผบ.ตร. ในฐานะโฆษก ตร. กล่าวกรณี<persName>นายปณิธาน วัฒนายากร</persName> โฆษกประจำสำนักนายกรัฐมนตรี ระบุถึงการคุมตัวผู้ต้องสงสัยรายหนึ่งมาสอบว่า ตำรวจยังไม่มีข้อมูล ไม่ทราบเรื่องนี้ ศูนย์อำนวยการรักษาความสงบ (ศอ.รส.)  เป็นผู้ควบคุมตัวผู้ต้องสงสัยไว้หรือไม่ เพราะเป็นการสืบสวนทางลับ แต่อย่างไรก็ตามการสอบสวนเป็นหน้าที่ตำรวจที่ต้องให้ความกระจ่างแก่สังคมว่า คนร้ายเป็นใคร หรือมีเบื้องหลังหรือไม่ ส่วนคดีระเบิดอื่นๆ ที่เกิดขึ้นก่อนหน้าตำรวจยังจะตรวจสอบต่อไป</p>
<p>ขณะที่ <persName>พล.ต.ท.สัณฐาน ชยนนท์</persName> ผบช.น. เรียกประชุมฝ่ายสืบสวนที่ บช.น. เมื่อเวลา 10.30 น. โดยหลังประชุมเสร็จ ผบช.น.กล่าวสั้นๆ ว่า ประชุมพนักงานสอบสวนเพื่อดูรายละเอียดเรื่องการสอบสวนเบื้องต้น ตำรวจต้องรอผลการตรวจพยาน หลักฐาน และสิ่งที่พบจากรถที่คนร้ายทิ้งไว้ ขณะนี้ยังไม่มีการนำตัวผู้ต้องสงสัยมาสอบ อย่างไรก็ตาม เชื่อว่าคนร้ายมีมากกว่า 1 คน </p>
<p>ส่วนที่ ศอ.รส.ภายในกรมทหารราบที่ 11 รักษาพระองค์ (ร.11 รอ.) <persName>นายสุเทพ เทือกสุบรรณ</persName> รองนายกรัฐมนตรี ในฐานะผู้อำนวยการ ศอ.รส. เป็นประธานในการประชุม ศอ.รส. โดยมี<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี <persName>พล.อ.ประยุทธ์ จันทร์โอชา</persName> รองผู้บัญชาการทหารบก <persName>พล.อ.พิรุณ แผ้วพลสง</persName> เสนาธิการทหารบก <persName>พล.ท.คณิต สาพิทักษ์</persName> แม่ทัพภาคที่ 1 เข้าร่วมประชุม โดยใช้เวลาใประมาณ 1 ชั่วโมง</p>
<p>จากนั้น <persName>พ.อ.สรรเสริญ</persName>แถลงว่า การจับตัวคนร้ายที่ยิงใส่กระทรวงกลาโหมนั้นมีความคืบหน้าระดับหนึ่ง เป็นที่ทราบดีว่าเรื่องอาวุธพยายามลักลอบหามาก่อเหตุ ซึ่งก่อนหน้านี้มีคนวิพากษ์วิจารณ์ว่า อาวุธเช่นนี้ถ้าไม่มาจากหน่วยทหารจะมาจากไหน ซึ่งได้ประจักษ์ชัดว่ามีการลักลอบผลิตชิ้นส่วนอาวุธ สามารถประกอบเป็นรูปร่างได้ ซึ่ง ศอ.รส.ขอให้ประชาชนเป็นหูเป็นตา หากใครมีข้อมูลข่าวสารต้องรีบแจ้งเบาะแส</p>
<p>ส่วนที่กลุ่มคนเสื้อแดง และฝ่ายรัฐบาลต่างกล่าวหากันว่าอยู่เบื้องหลังเรื่องนี้นั้น <persName>พ.อ.สรรเสริญ</persName>กล่าวว่า อยากให้สื่อมวลชนวิเคราะห์เอง ทหาร ตำรวจ ตั้งจุดตรวจเป็นจำนวนมากใน กทม. ทั้งจุดตรวจกลางวันและกลางคืน หากทำเองคงไม่มีโอกาสที่จะไม่สำเร็จ ซึ่งการปฏิบัติภารกิจแต่ละครั้งผู้ที่พยายามสร้างสถานการณ์มีเวลาน้อยมาก เนื่องจากมาตรการต่างๆ ที่ ศอ.รส.กำหนดขึ้น จึงทำให้เขาทิ้งหลักฐานเบาะแสไว้ในที่เกิดเหตุ จึงอยากให้วิเคราะห์กันว่า ที่พยายามมีความบิดเบือนว่าเป็นเจ้าหน้าที่ของรัฐเป็นผู้ทำ นอกจากนี้ ยังมีการวิพากษ์วิจารณ์ว่า เป็นการสร้างสถานการณ์ของรัฐ เพื่อให้มีการประกาศใช้ พ.ร.ก.การบริหารราชการในสถานการณ์ฉุกเฉิน แต่จะเห็นว่าเกิดเหตุอย่างนี้หลายครั้ง แต่ไม่ประกาศสักครั้ง ซึ่งเป็นสิ่งที่ยืนยันได้ และที่ประชุม ศอ.รส.ไม่เคยพูดถึง พ.ร.ก.แต่อย่างใด</p>
<p><persName>นายสุเทพ</persName>กล่าวว่า พวกตนเป็นรัฐบาลมีหน้าที่ดูแลบ้านเมืองให้สงบสุข เป็นไปด้วยความเรียบร้อยราบรื่น ไม่มีเหตุผลอะไรเลยที่ฝ่ายรัฐบาลจะไปสร้างสถานการณ์ ใครมาเป็นรัฐบาลไตร่ตรองดูก็จะเข้าใจ ซึ่งเรื่องนี้ก็จะมีความจริงปรากฏชัดขึ้น "วันนี้ผมจะไม่พูดว่ากลุ่มไหนเป็นคนทำ แต่ตนจะทุ่มเทกำลังเพื่อตามตัวคนทำผิดเอามาลงโทษให้ได้ ทันทีที่จับตัวคนทำผิดได้ก็จะรู้ว่าหน้าตาคล้ายผมหรือหน้าตาคล้ายใคร" <persName>นายสุเทพ</persName>กล่าว</p>
<p><persName>พ.อ.ธนาธิป สว่างแสง</persName> โฆษกกระทรวงกลาโหม กล่าวว่า <persName>พล.อ.ประวิตร วงษ์สุวรรณ</persName> รัฐมนตรีว่าการกระทรวงกลาโหม แสดงความห่วงใยต่อเหตุการณ์ที่มีการใช้อาวุธร้ายแรงโจมตีสถานที่ต่างๆ ซึ่งแม้จะไม่เกิดความสูญเสียแก่ชีวิตของประชาชน แต่สถานที่สำคัญต่างๆ ถือว่าเป็นทรัพย์สมบัติของชาติ เป็นของคนไทยทุกๆ คน หากได้รับความเสียหาย มิอาจจะประเมินค่าความสูญเสียทางจิตใจได้ เพราะประชาชนทุกคนเป็นเจ้าของร่วมกัน และได้สร้างสมความภาคภูมิใจต่อเนื่องกันมาตั้งแต่บรรพบุรุษ จึงใคร่ขอวิงวอนทุกฝ่ายใคร่ครวญและแสวงหาหนทางที่ดีร่วมกันในการแก้ปัญหาของบ้านเมือง เพื่อประโยชน์สุขของส่วนรวม</p>
<p>"สำหรับสถานการณ์ที่เกิดขึ้น ถือเป็นการต่อสู้ทางการเมืองที่ใช้แนวทางประชาธิปไตยต่อสู้แบบสันติ ปัญหาการเมืองต้องแก้ด้วยการเมือง ส่วนเจ้าหน้าที่ทหาร ตำรวจ อาสาสมัคร ถือว่าเป็นกลไกของรัฐบาลมีหน้าที่ดูแลความสงบเรียบร้อย เพื่อให้เกิดความปลอดภัยต่อประชาชน รวมทั้งกลุ่มผู้ชุมนุมในพื้นที่ต่างๆ ส่วนการดูแลความปลอดภัยของกระทรวงกลาโหม ที่ผ่านมามีมาตรการดูแลอย่างเข้มงวดทั้งภายในและพื้นที่โดยรอบตลอด 24 ชั่วโมง จากเหตุการณ์ที่เกิดขึ้นกระทรวงกลาโหมจะประสานงานร่วมกับหน่วยงานในพื้นที่ เช่น กทม. และกระทรวงมหาดไทย เพื่อขยายผลพื้นที่ในการดูแลรักษาความปลอดภัยให้ครอบคลุมมากยิ่งขึ้น" โฆษกกระทรวงกลาโหมกล่าว</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) กล่าวว่า ข้อเท็จจริงเท่าที่ทราบเบื้องต้นพบว่ารถยนต์กระบะโตโยต้า วีโก้ ที่ใช้ก่อเหตุ ใช้แผ่นป้ายทะเบียนปลอม จากการตรวจสอบจากสายข่าว พบว่าเป็นรถที่เจ้าของเดิมเสียพนันในบ่อนที่กรุงเทพฯ จากนั้นมีการจำนำและซื้อขายกันมา 5 ทอดแล้ว โดยคนสุดท้ายที่ครอบครองชื่อเล่นว่า <persName>โก้</persName>   เป็นผู้ที่มีความสัมพันธ์กับนายตำรวจใหญ่ในนครบาล ซึ่งบางครั้งก็ไปนั่งอยู่หน้าห้องนายตำรวจใหญ่คนดังกล่าว</p>
<p><persName>นายพร้อมพงศ์</persName>กล่าวว่า ตำรวจควรเร่งสืบสวนสอบสวนจับกุมผู้กระทำผิดให้ได้โดยเร็ว เพราะการสืบสาวถึงตัวผู้ก่อเหตุทำได้ไม่ยาก เพราะนอกจากพยานหลักฐานที่พบแล้วยังมีภาพจากกล้องวงจรปิด เห็นตัวผู้ก่อเหตุอีกด้วย จึงขอให้ ศอ.รส.และตำรวจทำงานอย่างตรงไปตรงมา เพื่อเปิดโปงผู้อยู่เบื้องหลังให้ได้ แต่อยู่ที่ว่าจะกล้าจับกุมผู้อยู่เบื้องหลังหรือไม่ อย่างไรก็ตาม ขอตั้งข้อสันนิษฐานว่า เหตุการณ์ที่เกิดขึ้นเป็นการจงใจสร้างสถานการณ์ของฝ่ายรัฐเอง เพื่อทำให้เห็นว่าเหตุการณ์รุนแรง เพื่อสร้างความชอบธรรมในการประกาศขยายระยะเวลาการประกาศใช้ พ.ร.บ.การรักษาความมั่นคงภายในราชอาณาจักร หรืออาจถึงขั้นประกาศสถานการณ์ฉุกเฉิน และต้องการกลบกระแสข่าวความสำเร็จของผู้ชุมนุมในการเคลื่อนพลครั้งใหญ่เมื่อวันที่ 20 มีนาคมที่ผ่านมา อีกทั้งมีข้อน่าสังเกตว่า เหตุการณ์ในลักษณะเดียวกันนี้ เกิดขึ้นถึง 7 ครั้งใน 1 สัปดาห์ แต่ไม่สามารถจับกุมผู้กระทำผิดได้ แต่ครั้งนี้มีพยานหลักฐานชัด จึงต้องรอดูว่าตำรวจจะสามารถจับกุมผู้ก่อเหตุได้หรือไม่</p></body>
</news>
