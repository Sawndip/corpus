<teiHeader>
<fileDesc>
<titleStmt>
  <title>รวบแล้ว! แก๊งงัดรถวิศวกรนอนหลับข้างทางรถไฟ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000014875  </bibl>
</sourceDesc>
</fileDesc>
</teiHeader>
<news>
<headline>รวบแล้ว! แก๊งงัดรถวิศวกรนอนหลับข้างทางรถไฟ</headline>
<lead>รวบแก๊งลักทรัพย์วิศวกรดีแทคจอดรถนอนข้างทางรถไฟถนนกาญจนาภิเษก ทำทีจะเข้าไปช่วย เมื่อเจอเหยื่อนอนหลับจะใช้ไขควงงัดประตูกวาดทรัพย์เรียบ นอกจากนี้ยังรวบโจรลักรถ จยย.-ค้ายาบ้า ขณะที่ “<persName>กรีรินทร์</persName>” ควักเงินให้รางวัลตำรวจแต่ละโรงพักที่จับโจรโชว์ผลงานตามโครงการจับทันควัน จ่ายทันที 24 ชั่วโมง กันถ้วนหน้า</lead>
<neck></neck>
<body><p>วันนี้ (2 ก.พ.) เมื่อเวลา 10.00 น. <persName>พล.ต.ต.กรีรินทร์ อินทร์แก้ว</persName> ผบก.น. 9 <persName>พ.ต.อ.ทักษิณ พ่วงเงิน</persName> รอง ผบก.น.9 <persName>พ.ต.อ.ยุคลเดช ตันสกุล</persName> ผกก.สน.ท่าข้าม <persName>พ.ต.อ.สุนทร โตรอด</persName> ผกก.สน.หลักสอง ร่วมกันแถลงผลการระดมกวาดล้างอาชญากรรม ในเขตพื้นที่ บก.น.9 โดยคดีแรกเป็นผลงานเจ้าหน้าที่ฝ่ายสืบสวน สน.ท่าข้าม จับกุมตัว <persName>นายบุญชู จองสุข</persName> อายุ 43 ปี ผู้ต้องหาตามหมายจับศาลอาญาธนบุรี ที่ 105/2553 ลงวันที่ 1 ก.พ.53 และ<persName>นายสมัย โพธิ์ศรี</persName> อายุ 51 ปี ผู้ต้องหาตามหมายจับศาลอาญาธนบุรี ที่ 106/2553 ลงวันที่ 1 ก.พ.53 พร้อมของกลางรถยนต์แท็กซี่ สีชมพู ทะเบียน ทน 7281 กทม. ไขควง 1 อัน เงินสด 8,600 บาท พร้อมอุปกรณ์กล้องถ่ายรูปและโทรศัพท์มือถือ โดยจับกุมตัวได้ที่แฟลตปลาทอง ต.บางพูน อ.เมือง จ.ปทุมธานี</p>
<p>  <persName>พล.ต.ต.กรีรินทร์</persName> กล่าวว่า การจับกุมครั้งนี้สืบเนื่องจากผู้ต้องหาทั้ง 2 ราย ได้ร่วมกันก่อเหตุลักทรัพย์ ภายในรถยนต์ของ<persName>นายรพีพงศ์ บุณณสิทธิ์</persName> อาชีพวิศวกร บริษัท ดีแทค ขณะจอดรถนอนอยู่ริมสะพานข้ามทางรถไฟถนนกาญจนาภิเษก แขวงแสมดำ เขตบางขุนเทียน เมื่อวันที่ 27 ม.ค.ที่ผ่านมา โดยพฤติกรรมคนร้ายจะทำทีจอดรถเพื่อเข้าไปช่วยเหลือ แต่เมื่อเห็นเหยื่อนอนหลับ ก็จะใช้ไขควงงัดประตูแล้วขโมยทรัพย์สินภายในรถยนต์ แล้วหลบหนีไป แล้วนำบัตรเอทีเอ็มของผู้เสียหายไปกดเงิน 50,000 บาท รวมทรัพย์สินที่<persName>นายรพีพงศ์</persName> ถูกขโมยไปรวมมูลค่ากว่า 150,000 บาท ซึ่งเจ้าหน้าที่สามารถตามไปจับกุมได้ที่ย่าน จ.ปทุมธานี</p>
<p>อีกรายแถลงผลงานเจ้าหน้าที่ตำรวจ สน.หลักสอง จับกุมตัว <persName>นายพินิจ ขันธรูจี</persName> อายุ 27 ปี อยู่บ้านเลขที่ 44 หมู่ 2 ต.สวนพริ อ.พระนครศรีอยุธยา จ.พระนครศรีอยุธยา พร้อมของกลาง อาวุธปืน ขนาด 11 มม. พร้อมกระสุนจำนวน 9 นัด นอกจากนี้ <persName>พล.ต.ต.กรีรินทร์</persName> ยังได้จ่ายเงินตามโครงการจับทันควัน จ่ายทันที 24 ชั่วโมง โดย สน.ท่าข้าม จับลักทรัพย์ 1 ราย, สน.หลักสอง จับมีอาวุธปืน 1 ราย มียาบ้าเพื่อจำหน่าย 1 ราย จับแก๊งลักรถจักรยานยนต์ 1 ราย, สน.หนองค้างพลู จับ มียาบ้าเพื่อจำหน่าย 3 ราย, สน.หนองแขม จับมีอาวุธปืน 1 ราย สน.บางขุนเทียน จับมียาบ้าเพื่อจำหน่าย 1 ราย, กก.สส.บก.น.9 จับมียาบ้าและยาไอซ์เพื่อจำหน่าย 1 ราย และชุดจู่โจมสลาตัน จับกุม มีอาวุธปืน 2 ราย มียาบ้าเพื่อจำหน่าย 2 ราย </p></body>
</news>
