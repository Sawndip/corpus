<teiHeader>
<fileDesc>
<titleStmt>
  <title>ศาลเปิดไต่สวนฉุกเฉิน! คำร้องสั่ง “ไพร่แดง” สลายตัวแยกราชประสงค์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 14:05:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047002  </bibl>
</sourceDesc>
</fileDesc>
</teiHeader>
<news>
<headline>ศาลเปิดไต่สวนฉุกเฉิน! คำร้องสั่ง “ไพร่แดง” สลายตัวแยกราชประสงค์</headline>
<lead>นายกรัฐมนตรี มอบอัยการ ร้องศาลแพ่งสั่งไล่ นปช.ออกพื้นที่สี่แยกราชประสงค์ ทันที ชงพยานไต่สวนยันเสื้อแดงปิดสี่แยกศูนย์กลางธุรกิจ ประชาชนเดือดรอ้น รถติดต่อเนื่องทั่วเมือง ศาลให้รอฟังคำสั่งเย็นนี้</lead>
<neck></neck>
<body><p>วันนี้ ( 5 เม.ย.) เมื่อเวลา 10.30 น. ที่ศาลแพ่ง ถ.รัชดาภิเษก <persName>นายอภิสิทธิ์ เวชชาชีวะ</persName> นายกรัฐมนตรี ในฐานะผู้อำนวยการรักษาความมั่นคงภายในราชอาณาจักร (ผอ.รมน.) ในนามสำนักนายกรัฐมนตรี มอบอำนาจให้ <persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) ในฐานะ รอง ผอ.รมน. ผู้แทนเป็นโจทก์ยื่นคำร้อง เรื่องขอให้บังคับตามข้อกำหนด ให้ศาลมีคำสั่งให้ <persName>นายวีระ มุสิกพงศ์</persName> <persName>นายจตุพร พรหมพันธุ์</persName> <persName>นายณัฐวุฒิ ใสยเกื้อ</persName> นพ.เหวง โตจิราการ และ<persName>นายอริสมันต์ พงศ์เรืองรอง</persName> แกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) ทั้ง 5 คน นำมวลชนกลุ่ม นปช. และกลุ่มคนเสื้อแดงทั้งหมด พร้อมด้วยทรัพย์สินและยานพาหนะทุกชนิดที่เกี่ยวข้องทั้งหมดออกไปจากบริเวณ ถนนราชดำริตั้งแต่แยกราชประสงค์ถึงแยกประตูน้ำ ถนนราชดำริตั้งแต่แยกราชประสงค์ถึงสถานีรถไฟฟ้าราชดำริ ถนนพระรามที่ 1 ตั้งแต่แยกราชประสงค์ถึงแยกปทุมวัน และถนนเพลินจิตตั้งแต่แยกราชประสงค์ถึงแยกชิดลม</p>
<p>รวมทั้งขอให้ศาลมีคำสั่งห้ามกลุ่มบุคคลทั้งห้า และกลุ่มผู้ชุมนุมเข้าไปในบริเวณถนนพระราม 4 ตั้งแต่แยกตัดกับถนนสาทรถึงแยกสามย่าน ถนนสาทรตั้งแต่แยกตัดกับถนนพระรามที่ 4 ถึงแยกตัดกับถนนเจริญกรุง ถนนสีลมตั้งแต่แยกตัดกับถนนพระราม 4 ถึงแยกตัดกับถนนเจริญกรุง ถนนสุรวงศ์ตั้งแต่แยกตัดกับถนนพระราม 4 ถึงแยกตัดกับถนนเจริญกรุง ถนนเจริญกรุงตั้งแต่แยกตัดกับถนนสุรวงศ์ถึงถนนสาทร ถนนราชดำริตั้งแต่สถานีรถไฟฟ้าราชดำริถึงแยกตัดกับถนนพระราม 4 ถนนพญาไทตั้งแต่แยกสามย่านถึงถนนราชเทวี ถนนรัชดาภิเษก ตั้งแต่แยกตัดกับถนนสุขุมวิท ถึงแยกตัดกับถนนพระราม 4 ถนนดินแดงตั้งแต่แยกตัดกับถนนรัชดาภิเษกถึงแยกตัดกับถนนทวีมิตร ถนนทวีมิตร และถนนรัชดาภิเษก ตั้งแต่แยกตัดกับถนนดินแดงถึงแยกตัดกับรัชดา ซอย 8 หากกลุ่มบุคคลทั้งห้า และกลุ่มผู้เข้าร่วมชุมนุมเข้าไปในบริเวณพื้นที่ตามข้อกำหนด ดังกล่าวขอให้ศาลมีคำสั่งให้ออกจากพื้นที่ดังกล่าว โดยให้มีผลทันทีที่ศาลมีคำสั่ง</p>
<p>โดยคำร้องสรุปว่า กองอำนวยการรักษาความมั่นคงภายในราชอาณาจักร หรือ กอ.รมน.เป็นส่วนราชการูปแบบเฉพาะอยู่ภายใต้การบังคับบัญชาขึ้นตรงต่อนายก รัฐมนตรี โดยนายกรัฐมนตรี เป็น ผอ.รมน. มีอำนาจฟ้องคดี และดำเนินการทั้งปวงเกี่ยวกับคดีอันเกี่ยวเนื่องกับอำนาจหน้าที่ของ กอ.รมน. เนื่องจากรัฐบาลได้รับรายงานจากสภาความมั่นคงแห่งชาติ ว่าจะมีการรวมตัวของบุคคลต่าง ๆ เพื่อมุ่งหวังให้เกิดเหตุการณ์ที่อาจร้ายแรงในช่วงตั้งแต่วันที่ 12 มีนาคม เป็นต้นไป และมีแนวโน้มจะเกิดความวุ่นวายทางการเมืองจากกลุ่มบุคคลบางกลุ่มซึ่งประกาศ เจตนารมณ์ชัดเจนในการปลุกระดมมวลชน และระดมยานพาหนะจำนวนมาก และนัดชุมนุมในการเรียกร้องความต้องการตามแนวทางและผลประโยชน์ของกลุ่ม เพื่อมุ่งหวังสร้างกระแสความไม่ชอบธรรมของรัฐบาล โดยกำหนดการชุมนุม และเคลื่อนไหวตามเส้นทาง ปิดล้อมสถานที่สำคัญในกรุงเทพมหานคร ปริมณฑล และจังหวัดใกล้เคียง ส่งผลกระทบต่อการดำรงชีวิตโดยปกติสุขของประชาชนทั่วไป รวมทั้งการบริหารราชการแผ่นดิน</p>
<p>คำร้องระบุอีกว่า การชุมนุมดังกล่าวมีเจตนาในลักษณะยืดเยื้อ ยั่วยุให้เกิดความรุนแรง อาจมีการกระทบกระทั่งระหว่างผู้ชุมนุมด้วยกัน หรือประชาชนผู้สุจริต และอาจมีกลุ่มผู้ไม่หวังดีก่อเหตุระหว่างการชุมนุมขยายลุกลามจนเกิดความ รุนแรงมากยิ่งขึ้น สร้างความเสียหายให้แก่ประเทศโดยรวม แต่พฤติการณ์ดังกล่าวยังไม่มีความจำเป็นต้องประกาศสถานการณ์ฉุกเฉินว่าด้วย การบริหารราชการในถานการณ์ฉุกเฉิน</p>
<p>ดังนั้น เพื่อให้การบริหารจัดการในการรักษาความสงบ และการรักษาความปลอดภัยเป็นไปด้วยความเรียบร้อย คณะรัฐมนตรี จึงมีมติเมื่อวันที่ 9 มีนาคม 2553 มอบหมายให้ กอ.รมน.เป็นผู้รับผิดชอบในการป้องกัน ปราบปราม ระงับยับยั้งและแก้ไขบรรเทาเหตุการณ์ที่กระทบต่อความมั่นคงภายในราชอาณาจักร ภายในพื้นที่ และระยะเวลาตามที่กำหนดได้</p>
<p>เมื่อวันที่ 12 มี.ค.53 เวลากลางวัน บุคคลทั้งห้า ในฐานะแกนนำ นปช. และกลุ่มคนเสื้อแดง ได้ร่วมกันจัดให้มีการชุมนุมต่อเนื่องที่บริเวณสะพานผ่านฟ้าลีลาศ ถนนราชดำเนินกลาง ถนนราชดำเนินนอก และบริเวณใกล้เคียง เพื่อกดดันให้นายกรัฐมนตรียุบสภา ซึ่งมีประชาชนร่วมชุมนุมหลายหมื่นคนจนถึงวันที่ 3 เมษายน จากนั้นได้มีการเคลื่อนย้ายกลุ่มผู้ชุมนุมบางส่วนหลายหมื่นคนไปชุมนุมและ ตั้งเวทีปราศรัยที่สี่แยกราชประสงค์ปิดกั้นและกีดขวางการคมนาคมขอประชาชน ทั่วไป อันเป็นการจำกัดเสรีภาพในการเดินทาง สร้างความเดือดร้อนแก่ประชาชนดังกล่าว ก่อให้เกิดความเสียหายแก่ธุรกิจของประเทศ กระทบต่อความมั่นคงภายในราชอาณาจักร และเป็นการใช้สิทธิการชุมนุมเกินกว่าขอบเขตรัฐธรรมนูญแห่งราชอาณาจักรไทย พ.ศ.2550 มาตรา 34 และมาตรา 63 อันเป็นการกระทำที่มิชอบด้วยกฎหมาย</p>
<p>ผอ.รมน.โดยผู้อำนวยการศูนย์อำนวยการรักษาความสงบเรียบร้อยผู้รับมอบ อำนาจให้ปฏิบัติแทน อาศัยอำนาจตามมาตรา 18 พ.ร.บ.การรักษาความมั่นคงภายในราชอาณาจักร พ.ศ.2551 และข้อกำหนดเรื่องห้ามบุคคลเข้าหรือให้ออกจากพื้นที่ อาคาร หรือสถานที่ที่กำหนด ฉบับที่ 5 ลงวันที่ 3 เมษายน 2553 ให้บุคคลทั้งห้า กับพวกผู้ชุมนุมออกจากพื้นที่สี่แยกราชประสงค์ และเส้นทางใกล้เคียง ซึ่งเจ้าพนักงานได้นำประกาศให้แก่บุคคลทั้งห้า และทำการประกาศเผยแพร่ทางสื่อมวลชนต่าง ๆ ให้ทราบโดยทั่วกัน แต่ยังคงมีการฝ่าฝืนไม่ออกจากพื้นที่</p>
<p>ดังนั้น เพื่อเป็นการป้องกันมิให้บุคคลหรือกลุ่มบุคคลเข้าไปกระทำการใด ๆ โดยปิดกั้นหรือกีดขวางพื้นที่ และเส้นทางสาธารณะที่จะส่งผลกระทบต่อธุรกิจสำคัญ และเกิดความเดือดร้อนเสียหายต่อการประกอบสัมมาอาชีพ และการดำรงชีวิตโดยปกติของประชาชน ซึ่งมิใช่การชุมนุมโดยสงบตามรัฐธรรมนูญ ผอ.รมน.อาศัยอำนาจตามความในข้อ 2 และวรรคท้ายของข้อกำหนด ออกตามความในมาตรา 18 แห่ง พ.ร.บ.การรักษาความมั่นคงภายใน ราชอาณาจักร พ.ศ.2551 เรื่องห้ามบุคคลเข้า หรือให้ออกจากบริเวณพื้นที่อาคาร หรือสถานที่ที่กำหนด ฉบับที่ 6 ลงวันที่ 4 เมษายน 2553 ห้ามบุคคลหรือกลุ่มบุคคลที่มีพฤติการณ์อันอาจก่อให้เกิดความไม่สงบ ทำลาย หรือทำความเสียหายต่อชีวิต ร่างกาย ทรัพย์สินของประชาชน หรือของรัฐ อาทิ การปลุกระดม ยุยงปลุกปั่น สร้างสถานการณ์เพื่อให้เกิดความรุนแรงหรือเป็นอันตรายต่อความสงบสุขของ ประชาชน และความมันคงของรัฐ เข้าหรือออกจากพื้นที่ เว้นแต่บุคคลที่ได้รับอนุญาต</p>
<p>การกระทำของบุคคลทั้งห้า และผู้ร่วมชุมนุมทั้งหมด เป็นการใช้สิทธิการชุมนุมบนถนนสาธารณะโดยกระทบ และจำกัดเสรีภาพในการเดินทางของประชาชน ทั้งที่กลุ่มบุคคลทั้งห้า และผู้ร่วมชุมนุมสามารถใช้สิทธิการชุมนุมในที่สาธารณะอื่นได้โดยสงบ เปิดเผย และไม่กระทบสิทธิเสรีภาพของประชาชนทั่วไป จึงจำต้องยื่นคำร้องให้ศาลมีคำพิพากษาบังคับให้กลุ่มบุคคลออกไปจากสถานที่ ดังกล่าว และเส้นทางสาธารณะข้างต้นด้วย รวมทั้งขอให้ศาลไต่สวนเพื่อออกมาตรการโดยทันที</p>
<p>ต่อมาเวลา 12.50 น. ศาลแพ่งมีสั่งรับคำร้องไว้ และเปิดห้องพิจารณาคดีที่ 402 ทำการไต่สวนพยานผู้ร้องรวม 3 ปาก โดย <persName>พ.อ.วิจารณ์ จดแตง</persName> ทหารสังกัด กอ.รมน. เบิกความสรุปว่า การที่กลุ่มเสื้อแดงชุมนุมบนถนนราชประสงค์ ทำให้การจราจรติดขัดประชาชนผู้ใช้รถใช้ถนนได้รับความเดือดร้อนไม่สามารถ สัญจรไปมาได้ ห้างสรรพสินค้า ร้านค้า บริษัท โรงพยาบาล และโรงแรม ที่ประกอบธุรกิจ ได้รับผลกระทบ การชุมนุมดังกล่าวไม่เป็นไปตามที่รัฐธรรมนูญกำหนด แม้จะมีการออกประกาศเตือนฉบับที่ 5 ให้กลุ่มผู้ชุมนุมออกจากพื้นที่เนื่องจากเป็นการทำผิดกฎหมาย และประกาศฉบับที่ 6 ห้ามมิให้ผู้ชุมนุมเข้าไปบริเวณถนน 11 สายแล้วก็ตามแต่กลุ่มผู้ชุมนุมยังคงนิ่งเฉยไม่ปฎิบัติตาม นอกจากนี้แกนนำกลุ่มเสื้อแดงยังคงปราศรัยยั่วยุปลุกปั่นก่อให้เกิดความ วุ่นวายมากขึ้น และยังเดินทางไปชุมนุมในที่ต่าง ๆ ซึ่งจะทำให้เกิดความไม่สงบเรียบร้อยต่อประชาชนไม่สามารถใช้ถนนได้ โดยสมาคมธุรกิจย่านราชประสงค์และสมาคมศูนย์การค้าไทย ออกแถลงการณ์เนื่องจากได้รับผลกระทบต่อธุรกิจไม่สามารถเปิดบริการได้ทำให้ ได้รับความเสียหาย ซึ่งทางเจ้าหน้าที่ประสงค์ที่จะยื่นคำร้องขอให้ศาลมีคำสั่งบังคับผู้ชุมนุม เพราะหากเจ้าหน้าที่จะดำเนินการใช้อำนาจเด็ดขาดปราบปรามประชาชนแล้ว อาจมีผลกระทบต่อประชาชนที่บริสุทธิ์ เพราะผู้ชุมนุมมีเป็นจำนวนมาก</p>
<p>ต่อมา <persName>พล.ต.ต.อนุชัย เล็กบำรุง</persName> ผบก.น.5 เข้าเบิกความสรุปว่า ได้นำประกาศฉบับที่ 5 และ 6 ไปมอบให้แกนนำและผู้ชุมนุมกลุ่มเสื้อแดงทราบคำสั่งให้ออกจากถนนราชประสงค์ และห้ามข้าถนน 11 สายสำคัญแล้ว เพราะประชาชนได้รับความเดือดร้อน โดยในบริเวณนั้นเป็นสถานที่ตั้งธุรกิจสำคัญและเป็นแหล่งท่องเที่ยวมีนักท่อง เที่ยวจำนวนไม่สามารถเดินทางเข้าออกได้โดยสะดวกตามปกติ โดยได้ประสานเจรจากับแกนนำแล้วยอมเปิดช่องทางเดินรถ 1 ช่องทาง แต่เมื่อผู้ชุมนุมมารวมตัวกันเป็นจำนวนมากช่องทางดังกล่าวก็ถูกปิดไปโดย ปริยาย โดยการชุมนุมปรากฎว่ามีการกระทบกระทั่งกับประชาชนเป็นระยะ อาทิ เหตุการณ์มีผู้ขับรถยนต์ชนรถจักรยานยนต์ของผู้ชุมนุมล้มเสียหาย จึงถูกกรูเข้าไปรุมทำร้าย เจ้าหน้าที่ต้องเข้าไปห้ามปรามและ มีการแจ้งความเป็นคดีความกันต่อมา</p>
<p>ขณะที่ <persName>พล.ต.ต.ภาณุ เกิดลาภผล</persName> รอง ผบช.น. เบิกความสรุปว่า การชุมนุมของเสื้อแดงบนถนนราชประสงค์ ซึ่งเป็นจุดศูนย์กลางเชื่อมต่อการคมนามของกรุงเทพฯ ส่งผลกระทบให้ประชาชนที่ใช้รถใช้ถนนต้องหลีกเลี่ยงเส้นทาง โดยประชาชนที่มาจากถนนสีลม-สาธร จะมุ่งหน้าไปถนนวิภาวดีรังสิต ต้องอ้อมไปใช้ถนนพญาไทขาออก หากมาจากถนนพระราม 1 ต้องเลี่ยงไปใช้ถนนพญาไท ที่มาจากถนนสุขุมวิท ต้องเลี่ยงไปใช้ถนนวิทยุและพระรามสี่ ทำให้การจราจรติดขัดหนาแน่นต่อเนื่อง ขณะที่โรงพยาบาลตำรวจจากเดิมที่ผู้ป่วยและญาติสามารถเข้าใช้บริการได้ 3 ช่องทาง เหลือเข้าได้เพียงช่องทางเดียวคือถนนอังรีดูนังต์ ซึ่งทางโรงพยาบาลได้ทำแบบสอบถามผู้ป่วยและญาติที่มาใช้บริการในวันที่ 4 เมษายน ที่มีการชุมนุม จำนวน 116 คน พบว่าร้อยละ 84.7 ได้รับความไม่สะดวกในการเดินทาง และร้อยละ 82.9 ได้รับความไม่สะดวกจากเสียงรบกวน นอกจากนี้รถโดยสารประจำทางกว่า 20 สายต้องหยุด-และเปลี่ยนเส้นทางการให้บริการทำให้ประชาชนได้รับความเดือดร้อน</p>
<p>ภายหลังเบิกความแล้วเสร็จศาลให้คู่ความรอฟังคำสั่งในช่วงเย็นวันนี้</p></body>
</news>
