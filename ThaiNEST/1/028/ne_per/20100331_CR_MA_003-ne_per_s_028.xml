<teiHeader>
<fileDesc>
<titleStmt>
  <title>ศาลปค.สั่ง 6 นายตรวจศุลกากรชดใช้รวมกว่า 10 ล้านฐานปล่อยให้เกิดการทุจริตรับเงินชดเชยภาษี  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-31 17:19:07  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270030771&catid=17  </bibl>
</sourceDesc>
</fileDesc>
</teiHeader>
<news>
<headline>ศาลปค.สั่ง 6 นายตรวจศุลกากรชดใช้รวมกว่า 10 ล้านฐานปล่อยให้เกิดการทุจริตรับเงินชดเชยภาษี</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อวันที่ 24 มีนาคม ศาลปกครองกลาง พิพากษาในคดี<persName>นายอำพันธ์ ธรรมา</persName> นายตรวจศุลกากร และพวกอีก 5 คน ฟ้อง กรมศุลกากร และอธิบดีกรมศุลกากร เป็นผู้ถูกฟ้องคดีที่ 1-2 กรณีมีคำสั่งให้ผู้ฟ้องคดีและพวก (นายตรวจศุลากร) ทั้ง 6 คน ต้องรับผิดชดใช้ค่าสินไหมทดแทน ทั้งๆ ที่คณะกรรมการสอบข้อเท็จจริงความรับผิดทางละเมิดสรุปผลแล้วว่าผู้ฟ้องคดีทั้งหกไม่ได้จงใจหรือประมาทเลินเล่อและไม่ต้องรับผิดชอบ โดยศาลตัดสินให้ผู้ฟ้องคดีทั้ง 6 คนชดใช้ค่าเสียหายเพียงร้อยละ 60 ของคำสั่งที่กำหนดให้ชดเชย</p>
<p>สืบเนื่องมาจากกรณีที่<persName>นายอำพันธ์ ธรรมา</persName> และพวกอีก 5 คนฟ้อง กรมศุลกากร และอธิบดีกรมศุลกากร เป็นผู้ถูกฟ้องคดีที่ 1-2 เรื่องหน่วยงานทางปกครองหรือเจ้าหน้าที่ของรัฐออกคำสั่งโดยไม่ชอบด้วยกฎหมาย กรณีมีคำสั่งให้ผู้ฟ้องคดีและพวกทั้ง 6 คน ต้องรับผิดชดใช้ค่าสินไหมทดแทน จากการที่ห้างหุ้นส่วนจำกัด ไดนามิก อิมพอร์ท แอนด์ เอ็กซ์พอร์ท ขอรับเงินชดเชยค่าภาษีอากรโดยไม่มีการส่งสินค้าออกจริง ทำให้ผู้ถูกฟ้องคดีที่ 1 โดยผู้ถูกฟ้องคดีที่ 2 เชื่อว่าผู้ฟ้องคดีทั้ง 6 อาจจะปฏิบัติงานด้วยความประมาทเลินเล่อร้ายแรง เป็นเหตุให้ทางราชการได้รับความเสียหายต้องรับผิดชดใช้ค่าสินไหมทดแทน จึงได้ตั้งคณะกรรมการสอบข้อเท็จจริงความรับผิดทางละเมิด แต่ผลสรุปกลับชี้ว่าผู้ฟ้องคดีทั้ง 6 คนไม่ได้จงใจหรือประมาทเลินเล่อ และไม่ต้องรับผิดชอบพร้อมเห็นควรให้เรื่องยุติ</p>
<p>ต่อมาผู้ถูกฟ้องคีดที่ 1 โดยผู้ถูกฟ้องคดีที่ 2 มีคำสั่งที่ 313/2548 ลงวันที่ 27 กันยายน 2548 ให้ผู้ฟ้องคดีทั้ง 6 คน ร่วมกันชดใช้ค่าสินไหมทดแทน ทางผู้ฟ้องคดีจึงเห็นว่าไม่เป็นธรรมและเป็นคำสั่งไม่ชอบด้วยกฎหมาย</p>
<p>ศาลพิเคราะห์แล้วเห็นว่า ขั้นตอนการตรวจปล่อยสินค้าและการบรรจุเข้าคอนเทนเนอร์เป็นขั้นตอนที่สำคัญ เป็นขั้นตอนแรกที่จะเป็นผลให้มีการส่งสินค้าออกไปยังต่างประเทศอย่างแท้จริง เพราะหากการตรวจปล่อยสินค้ากระทำโดยความหละหลวม เมื่อมีการบรรจุสินค้าเข้าคอนเทนเนอร์แล้ว โอกาสที่จะมีการตรวจสอบสินค้าที่บรรจุในคอนเทนเนอร์ว่าเป็นสินค้าของผู้ส่งออกจริงหรือไม่แทบจะกระทำไม่ได้เลย กอปรกับตามประมวลระเบียบปฏิบัติศุลกากร พ.ศ.2530 ได้กำหนดอัตราการตรวจสินค้าไว้ ผู้ฟ้องคดีจึงมีหน้าที่ต้องปฏิบัติตามประมวลฯ ดังกล่าว ซึ่งถือว่าเป็นคำสั่งของผู้บังคับบัญชาที่กำหนดแนวทางปฏิบัติงานไว้</p>
<p>การที่ผู้ฟ้องคดีทั้ง 6 คน ไม่ถือตามคำสั่งของผู้บังคับบัญชาทั้งที่รับทราบแนวปฏิบัติในการตรวจปล่อยสินค้าขาออกและการควบคุมการบรรจุเข้าคอนเทนเนอร์เป็นอย่างดี อีกทั้งโดยสภาพของผู้ฟ้องคดีทั้ง 6 คนปฏิบัติงานในหน้าที่มานานย่อมคาดหมายได้ว่าจากจะเกิดช่องทางให้ผู้ถูกฟ้องคดีที่ 1 ได้รับความเสียหาย การปฏิบัติหน้าที่ของผู้ฟ้องคดีทั้ง 6 คนจึงเป็นการกระทำโดยประมาทเลินเล่ออย่างร้ายแรง</p>
<p>อย่างไรก็ตาม การที่ผู้ถูกฟ้องคดีที่ 1 กำหนดแนวทางปฏิบัติในการตรวจปล่อยสินค้าและการควบคุมการบรรจุสินค้าเข้าคอนเทนเนอร์ไว้ตั้งแต่ปี 2530 เมื่อเหตุการณ์เปลี่ยนแปลงแต่ผู้ถูกฟ้องคดีที่ 1 โดยผู้ถูกฟ้องคดีที่ 2 ก็ไม่มีการปรับปรุงแนวทางปฏิบัติให้สอดคล้องกับสภาพใช้บังคับกฎหมายและสภาพความเป็นจริง จนเป็นเหตุให้เกิดช่องทางทุจริตขึ้นและเกิดความเสียหายตามมา หากจะให้ผู้ฟ้องคดีทั้ง 6 คนต้องรับผิดเป็นการส่วนตัวแต่เพียงลำพัง ก็จะไม่เป็นธรรมแก่เจ้าหน้าที่ ความเสียหายที่เกิดขึ้นส่วนหนึ่งจึงมาจากระบบการดำเนินงานของผู้ถูกฟ้องคดีที่ 1ด้วย ดังนั้นจึงถือว่าผู้ถูกฟ้องคดีทั้งสองปฏิบัติงานด้วยความประมาทเลินเล่อ ที่ไม่มีการปรับปรุงวิธีการทำงานให้สอดรับกับปริมาณงานที่มากขึ้น เห็นว่าการกระทำประมาทของคู่กรณีไม่ยิ่งหย่อนกว่ากันมากนัก แต่เพื่อความเป็นธรรมจึงให้ผู้ฟ้องคดีทั้งหกชดใช้ค่าเสียหายในอัตราร้อยละ 60 ของคำสั่งที่ 313/2548 ลงวันที่ 27 กันยายน 2548</p>
<p>พิพากษาให้ผู้ฟ้องคดีที่ 1ชดเชย 2,423,700.76 บาท ผู้ฟ้องคดีที่ 2 ชดเชย 2,111,901 บาท ผู้ฟ้องคดีที่ 3 ชดเชย 2,513,907.44 บาท ผู้ฟ้องคดีที่ 4 ชดเชย 1,317287.31 บาท ผู้ฟ้องคดีที่ 5 ชดเชย 294,716.96 บาท และผู้ฟ้องคดีที่ 6 ชดเชย 3,606,428.18 บาท คำขออื่นให้ยก</p></body>
</news>
