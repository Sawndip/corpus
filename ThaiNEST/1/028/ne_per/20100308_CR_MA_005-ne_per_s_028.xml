<teiHeader>
<fileDesc>
<titleStmt>
  <title>"สมเจตน์"ยิ้มร่า ศาลยกฟ้องหมิ่น"บรรณวิทย์"  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-08 13:05:33  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268114753&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>สมเจตน์</persName>"ยิ้มร่า ศาลยกฟ้องหมิ่น"<persName>บรรณวิทย์</persName>"</headline>
<lead></lead>
<neck></neck>
<body><p>ที่ห้องพิจารณาคดี 907  เมื่อเวลา 11.00 น. วันที่  9 มีนาคม  ศาลอาญา ถนนรัชดาภิเษก ศาลอ่านคำพิพากษายกฟ้องคดีที่ <persName>พล.ร.อ.บรรณวิทย์ เก่งเรียน</persName> อดีต รองปลัดกระทรวงกลาโหม และอดีตสมาชิกสภานิติบัญญัติแห่งชาติ (สนช.) เป็นโจทก์ ฟ้อง <persName>พล.อ.สมเจตน์ บุญถนอม</persName> อดีตหัวหน้าสำนักงานเลขาธิการคณะมนตรีความมั่นคงแห่งชาติ และเป็นอดีต สนช. , บริษัท โพสต์ พับลิซซิง จำกัด (มหาชน) ผู้ผลิตหนังสือพิมพ์โพสต์ ทูเดย์ และ <persName>นาย ณ กาฬ เลาหะวิไลย</persName> บรรณาธิการหนังสือพิมพ์โพสต์ ทูเดย์ จำเลยที่ 1 – 3 ในความผิดฐานหมิ่นประมาทโดยการโฆษณา</p>
<p>ตามโจทก์ฟ้องสรุปว่าระหว่างวันที่ 10-12 ตุลาคม 2550 จำเลยทั้งสามร่วมกันหมิ่นประมาทโจทก์ โดยจำเลยที่ 1 อภิปรายในที่ประชุมสภานิติบัญญัติแห่งชาติ เกี่ยวกับการบริหารองค์การแบตเตอร์รี่ ในสังกัดกระทรวงกลาโหม ที่โจทก์เป็นประธานกรรมการ มีสภาพขาดทุนในช่วงปี 2548-2549 โดยคณะกรรมการชุดก่อนหน้านี้สามารถบริหารงานจนมีกำไร พร้อมกับเสนอให้ประธาน สนช.นำผู้ที่กระทำผิดมาลงโทษ ต่อมาจำเลยที่ 2 และ3 นำข้อความดังกล่าวไปตีพิมพ์ลงในหนังสือพิมพ์ โพสต์ ทูเดย์ อันทำให้โจทก์ได้รับความเสียหาย ทำให้ประชาชนเข้าใจว่าโจทก์เป็นคนไม่ดี เสื่อมเสียชื่อเสียง ขอให้ศาลลงโทษตามประมวลกฎหมายอาญา มาตรา 326 ในชั้นไต่สวนศาลรับฟ้องไว้เฉพาะจำเลยที่ 1 – 2 ส่วนจำเลยที่ 3 ให้ยกฟ้อง โดยจำเลยที่ 1 – 2 ให้การปฏิเสธ</p>
<p>ศาลพิเคราะห์คำเบิกความทั้งสองฝ่าย ประกอบคำถอดเทปในการอภิปรายของจำเลยที่ 1 โดยละเอียดแล้ว เมื่อเปรียบเทียบกับข่าวที่ลงในหนังสือที่พิมพ์ที่โจทก์นำมาฟ้องคดีนี้มีความแตกต่างกัน เพราะการอภิปรายของจำเลยที่ 1 นั้น ใช้ถ้อยคำที่เรียบร้อย ขณะที่หนังสือพิมพ์ใช้โวหารที่เร้าใจไปอีกแบบหนึ่ง โดยจำเลยที่ 1 อภิปรายในข้อเท็จจริง อีกทั้งจำเลยที่ 1 นำสืบว่าไม่รู้เห็นว่าจำเลยที่ 2 นำข้อความดังกล่าวไปตีพิมพ์ ทั้งนี้การพิจารณาว่าจำเลยจะมีความผิดฐานหมิ่นประมาทหรือไม่นั้น ต้องพิจารณาจากข้อความทั้งหมดไม่ใช่พิจารณาจากข้อความตอนใดตอนหนึ่ง ซึ่งการกระทำของจำเลยที่ 1 ในฐานะ สนช. มีสิทธิอันชอบธรรมในการอภิปราย ฉะนั้นการกระทำของจำเลยทั้งสองจึงไม่มีความผิดฐานหมิ่นประมาณโดยการโฆษณา ข้อกล่าวหาของโจทก์ไม่อาจลงโทษจำเลยทั้งสองได้ พิพากษายกฟ้อง                </p>
<p>ภายหลัง <persName>พล.อ.สมเจตน์</persName> กล่าวด้วยสีหน้าที่ยิ้มแย้มว่า รู้สึกดีใจเป็นธรรมดาที่ศาลยกฟ้อง ทั้งนี้ตนกับ <persName>พล.ร.อ.บรรณวิทย์</persName> ไม่ได้มีความผิดใจกัน เพราะยังมีการพูดคุยทักทายกันตามปกติ ในฐานะที่เป็นมีอาวุโสน้อยกว่า เมื่อเจอกันตนก็ยกมือไหว้ ส่วนเรื่องการบริหารงานขององค์การแบตเตอร์รี่นั้น เป็นการตรวจสอบในฐานะที่เป็น สนช. แต่หลังจากที่เกษียณอายุราชการมาตนก็ไม่ได้ติดตามว่าที่สุดแล้วมีการดำเนินการไปอย่างไร ส่วนที่ว่า <persName>พล.ร.อ.บรรณวิทย์</persName> จะอุทธรณ์ หรือไม่นั้น คงเป็นสิทธิของท่าน ตนไม่สามรถตอบได้ แต่ขอยืนยันว่ายังให้ความเคารพกันเหมือนเดิม
</p></body>
</news>
