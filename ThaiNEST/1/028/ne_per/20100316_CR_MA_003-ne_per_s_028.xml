<teiHeader>
<fileDesc>
<titleStmt>
  <title>ตร.คาดแดงอยู่7วันม็อบเริ่มน้อยทยอยกลับบ้านประสานมะกันสอบแม้วเล็งวินาศกรรม  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-16 20:08:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268744956&catid=17  </bibl>
</sourceDesc>
</fileDesc>
</teiHeader>
<news>
<headline>ตร.คาดแดงอยู่7วันม็อบเริ่มน้อยทยอยกลับบ้านประสานมะกันสอบ<persName>แม้ว</persName>เล็งวินาศกรรม</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อวันที่ 16 มีนาคมที่สำนักงานตำรวจแห่งชาติ(ตร.) <persName>พล.ต.ต.ประวุฒิ ถาวรศิริ</persName> รองผบช.สทส.ในฐานะโฆษกศปก.ตร. กล่าวถึงการยิงระเบิด เอ็ม 79 เข้าไปในสถานที่และบ้านบุคคลสำคัญว่า จากการข่าวของตำรวจได้รับรายงานว่าจะมีมือที่ 3 มาสร้างสถานการณ์ให้เกิดความวุ่นวาย ทางตำรวจก็ได้ระมัดระวังจัดกำลัง ตั้งด่านตรวจเข้ามาโดยตลอด แต่คนร้ายใช้ระเบิดแบบยิงจึงทำให้ดูแลได้ยาก</p>
<p><persName>พล.ต.ต.ประวุฒิ</persName> กล่าวต่อว่า  การที่เรามองว่าเป็นมือที่สามที่ก่อเหตุเนื่องจากการชุมนุมของกลุ่มเสื้อแดงอย่างเปิดเผยไม่มี และเราก็ตรวจค้นอาวุธก็ไม่พบ  จึงเป็นไปได้ว่าเป็นมือที่สามที่ต้องการให้เกิดความเข้าใจผิด</p>
<p>ส่วนที่กลุ่มเสื้อแดงออกมาระบุว่าเป็นฝีมือของรัฐบาลเพื่อหวังประกาศพ.ร.ก.ฉุกเฉินนั้นเราก็อย่างไปฟัง ต้องดูตามเหตุตามผลต้องดูหลายๆเรื่องประกอบกัน และถึงตอนนี้ก็มองว่ายังไม่มีความจำเป็นต้องประกาศ พ.ร.ก.ฉุกเฉิน เพราะดูจากสถานการณ์จากวันแรกๆ ที่มวลชนเป็นแสน ตอนนี้ก็เริ่มลดลง บางส่วนก็เป็นห่วงไร่นา ยางโดนขโมยกรีด ก็เดินทางกลับบ้านไปบ้างแล้วสถานการณ์ต่างๆ  เริ่มคลี่คลายไปในทางที่ดีขึ้นไม่น่าจะมีเหตุวุ่นวายอะไร เพราะถ้าจะมีเหตุวุ่นวายทำการยั่วยุหรือป่วนก็ต้องทำในช่วงที่มวลชนมีเป็นจำนวนมาก เราประเมินว่ากลุ่มผู้ชุมนุมจะอยู่ประมาณ 7 วันคือถึงวันที่ 19 มีนาคมก็น่าจะสลายตัวเดินทางกลับกัน</p>
<p>“การใช้อาวุธเอ็ม 79 ยิงในหลายจุดนั้น เชื่อว่าไม่ได้ประสงค์เพื่อก่อวินาศกรรม เชื่อว่าเป็นการสร้างสถานการณ์เพื่อให้เกิดความเข้าใจผิดกันเท่านั้น และจากการข่าวของเราก็ยังไม่พบว่าจะมีการก่อวินาศกรรมที่ร้ายแรงแต่อย่างใด แต่เราก็ไม่ได้ประมาท พล.ต.อ.ปทีป ตันประเสริฐ รรท.ผบ.ตร.ก็ให้ด่านตรวจต่างๆเพิ่มความเข้มในการตรวจอาวุธภายในรถ ให้เปิดกระโปรงท้ายตรวจสอบเพื่อป้องกันการขนอาวุธเข้ามา”<persName>พล.ต.ต.ประวุฒิ</persName>กล่าว</p>
<p>ผู้สื่อข่าวถามถึงกรณีมีข่าวว่าสหรัฐได้มีการแจ้งเตือนว่า<persName>พ.ต.ท.ทักษิณ ชินวัตร</persName> อดีตนายกรัฐมนตรีเตรียมก่อวินาศกรรมในประเทศไทยทางศปก.ตร.ได้รับการประสานข้อมูลบ้างหรือไม่ <persName>พล.ต.ต.ประวุฒิ</persName> กล่าวว่า  ได้ข่าวมาเช่นเดียวงกัน โดยมีที่มาจากสำนักข่าวหนึ่งในอเมริกาเท่านั้น เรายังไม่ได้รับการประสานจากกระทรวงต่างประเทศหรือทางสถานฑูตอเมริกาแต่อย่างใด ซึ่งคงจะต้องทำการสอบถามไปยังสถานฑูตอีกทีตอนนี้ยังไม่มีการยืนยัน  อย่างไรก็ตามเราก็ไม่ได้ประมาทแต่ก็เชื่อในการข่าวที่เรามีว่ายังไม่มีการก่อวินาศกรรมที่ร้ายแรงอย่างที่เป็นข่าว </p></body>
</news>
