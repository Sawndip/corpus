<teiHeader>
<fileDesc>
<titleStmt>
  <title>อาร์เคเคแอบฝึกอาวุธให้เยาวชนสุไหงปาดี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-06 09:03:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58409  </bibl>
</sourceDesc>
</fileDesc>
</teiHeader>
<news>
<headline>อาร์เคเคแอบฝึกอาวุธให้เยาวชนสุไหงปาดี</headline>
<lead>จนท.นราฯ เผย พบคลิปโจรอาร์เคเคแอบฝึกอาวุธให้เยาวชน และชาวบ้าน ที่สุไหงปาดี</lead>
<neck></neck>
<body><p>วันนี้ (6 เม.ย.) ผู้สื่อข่าวรายงานว่า คลิปดังกล่าวถูกเจ้าหน้าที่ชุดติดตามคดีความมั่นคง 3 จังหวัดชายแดนภาคใต้ ตรวจยึดได้จากสมาชิกแนวร่วมกลุ่มผู้ไม่หวังดีรายหนึ่ง ซึ่งไม่สามารถที่จะเปิดเผยชื่อ และนามสกุลได้ เนื่องจากอยู่ในกระบวนการสอบสวนขยายผลถึงสมาชิกเครือข่าย โดยคลิปดังกล่าวถูกบันทึกไว้ในโทรศัพท์มือถือ มีความยาวประมาณ 4 นาที ที่ครูฝึกของกองกำลังติดอาวุธอาร์เคเคคนหนึ่ง กำลังสอนเยาวชน และชาวบ้านที่อาศัยอยู่ในพื้นที่บ้านตาเซ๊ะใต้ อ.สุไหงปาดี จ.นราธิวาส ฝึกการใช้อาวุธปืนสงครามอาก้า ยิงเป้าหมายระยะไกล 50 เมตร ในบริเวณป่าสวนยางพาราเชิงเขาหลังหมู่บ้าน</p>
<p>ซึ่งการฝึกในครั้งนี้ มีการอธิบายขั้นตอนการใช้อาวุธด้วยการเล็งศูนย์หน้า และศูนย์หลังยิงไปยังเป้าหมายในท่านั่งยิง ซึ่งมีเยาวชนอายุประมาณ 10-12 ปี ร่วมอยู่ด้วย และเมื่อชาวบ้านคนใดใช้อาวุธปืนสงครามอาก้ายิงไปถูกเป้าหมายอย่างแม่นยำ ครูฝึก และชาวบ้านจะโห่ร้อง และปรบมือให้เพื่อเป็นกำลังใจ โดยที่เจ้าหน้าที่ฝ่ายต่าง ๆ ของรัฐไม่สามารถล่วงรู้ถึงการฝึกอาวุธของกลุ่มผู้ไม่หวังดีให้กับเยาวชน และชาวบ้านแต่อย่างใด</p>
<p>คลิปดังกล่าวเจ้าหน้าที่ชุดติดตามคดีความมั่นคง 3 จังหวัดชายแดนภาคใต้ ได้สอบถามถึง ที่มาที่ไปจากสมาชิกแนวร่วมผู้ที่ถูกจับกุมตัวได้ในครั้งนี้ ทราบว่า คลิปดังกล่าวได้ถ่ายไว้เมื่อประมาณ 5 เดือนที่ผ่านมา ที่ครูฝึกอาวุธของกองกำลังติดอาวุธอาร์เคเค มีจำนวนประมาณ 4-5 ชุด ได้แฝงตัวเคลื่อนไหวเข้าไปในหมู่บ้านต่าง ๆ แอบฝึกการยิงปืนให้กับเยาวชน และชาวบ้านในพื้นที่อำเภอต่าง ๆ ของจังหวัด 3 จังหวัดชายแดนภาคใต้ คือ ทั้งนราธิวาส ปัตตานี และยะลา ซึ่งคาดว่า มีเยาวชน และชาวบ้านในพื้นที่ 3 จังหวัดชายแดนภาคใต้ ผ่านการฝึกยิงอาวุธปืนแล้วไม่ต่ำกว่า 300-400 คน ซึ่งในจำนวนนี้อาจถูกสมาชิกกลุ่มผู้ไม่หวังดีใช้จิตวิทยาให้เข้าสู่กระบวน การทำซูเปาะ หรือสาบานตน โดยรู้เท่าไม่ถึงการณ์ จนนำไปสู่การเข้าเป็นสมาชิกเครือข่ายแนวร่วมของกลุ่มผู้ไม่หวังดี ที่ไม่สามารถถอนตัวได้หลังผ่านการซูเปาะ หรือสาบานตนแล้ว</p>
<p>จากการประเมินสถานการณ์ที่เกิดขึ้นในระยะนี้ โดยเฉพาะพื้นที่ จ.นราธิวาส ที่กลุ่มคนร้ายได้กระจายกำลังใช้อาวุธปืนสงครามยิงถล่มใส่ฐานทหารชุดพัฒนา สันติ จำนวน 5 จุด ในพื้นที่ 3 อำเภอ คือ ระแงะ เจาะไอร้อง และรือเสาะ เมื่อช่วงดึกของวันที่ 5 เม.ย.53 ที่ผ่านมา อาจจะเป็นฝีมือการกระทำของกลุ่มที่ผ่านการฝึกใช้อาวุธดังกล่าว เพื่อเป็นการทดสอบสภาพจิตใจ และความกล้าหาญที่นำไปสู่การก่อเหตุร้ายที่รุนแรงในอนาคต ที่เจ้าหน้าที่ได้ประเมินจากเหตุคนร้ายยิงถล่มฐานทหารชุดพัฒนาสันติวานนี้ คนร้ายไม่มีความประสงค์ชีวิตของทหารที่ประจำฐานในแต่ละแห่งแต่อย่างใด</p></body>
</news>
