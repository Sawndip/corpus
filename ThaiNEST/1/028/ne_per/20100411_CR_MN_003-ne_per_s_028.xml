<teiHeader>
<fileDesc>
<titleStmt>
  <title>จับ “ชนม์สวัสดิ์” กร่างผลักอก ใช้ปืนจ่อหัว พ.ต.ต.ขณะระงับเหตุวิวาท  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-11 08:06:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050462  </bibl>
</sourceDesc>
</fileDesc>
</teiHeader>
<news>
<headline>จับ “<persName>ชนม์สวัสดิ์</persName>” กร่างผลักอก ใช้ปืนจ่อหัว พ.ต.ต.ขณะระงับเหตุวิวาท</headline>
<lead>ตำรวจนำหมายศาลค้นบ้าน พร้อมจับกุมตัว “<persName>ชนม์สวัสดิ์ อัศวเหม</persName>” หลังก่อเหตุผลักอก ใช้ปืนจ่อหัว สว.สส.สน.คลองตัน ขณะเข้าระงับเหตุวิวาท เบื้องต้นแจ้งข้อหาพยายามฆ่า-ทำให้เสียทรัพย์ ขณะที่เจ้าตัวยื่นหลักทรัพย์เงินสด 4.5 แสน ประกันตัวออกไป</lead>
<neck></neck>
<body><p>วันนี้ (11 เม.ย.) เมื่อเวลา 01.00 น. <persName>พ.ต.อ.ชัยวัฒน์ อรัญวัฒน์</persName> ผกก.สน.คลองตัน พร้อมด้วย <persName>พ.ต.ต.ชัยพันธ์ เพ็ชรสดศิลป์</persName> สว.สส.สน.คลองตัน นำกำลังเจ้าหน้าที่ตำรวจ พร้อมหมายค้นของศาลจังหวัดพระโขนง ที่ ค27/2553 ลงวันที่ 10 เม.ย.2553 เข้าทำการตรวจค้นบ้านเลขที่ 96/97 ซ.พัฒนาการ 20 แยก 6 ซึ่งเป็นบ้านของ <persName>นายชนม์สวัสดิ์ อัศวเหม</persName> นักการเมืองชื่อดัง เพื่อค้นและยึดอาวุธปืนที่ใช้ในการก่อเหตุ นอกจากนี้ ได้นำหมายจับของศาลจังหวัดพระโขนงที่ 254/2553 เพื่อจับกุม <persName>นายชนม์สวัสดิ์</persName> ข้อหาพยายามฆ่าเจ้าพนักงานขณะปฏิบัติหน้าที่ และทำให้เสียทรัพย์ ส่วนลูกน้องของ<persName>นายชนม์สวัสดิ์</persName> ที่ก่อเหตุใช้ปืนจ่อศีรษะของ <persName>พ.ต.ต.ชัยพันธ์</persName> ซึ่งศาลได้อนุมัติหมายจับในข้อหาเดียวกัน อย่างไรก็ตามจากการตรวจค้นไม่พบตัวลูกน้องของ<persName>นายชนม์สวัสดิ์</persName> คนที่ก่อเหตุ รวมถึงอาวุธปืนที่ใช้ก่อเหตุ โดยเจ้าหน้าที่ได้ควบคุม<persName>นายชนม์สวัสดิ์</persName> มาสอบปากคำ พร้อมแจ้งข้อกล่าวหาที่ สน.คลองตัน</p>
<p>ทั้งนี้ สืบเนื่องจาก เมื่อเวลา 15.00 น.วันที่ 10 เม.ย. <persName>พ.ต.ท.เฉลิมพร วรทอง</persName> สวป.สน.คลองตัน รับแจ้งเหตุทะเลาะวิวาทและใช้อาวุธปืน บริเวณปากซอยพัฒนาการ 20 แยก 6 แขวงและเขตสวนหลวง กทม. จึงรุดไปตรวจสอบ พร้อม <persName>พ.ต.ต.ชัยพันธ์ เพ็ชรสดศิลป์</persName> สว.สส.สน.คลองตัน กำลังเจ้าหน้าที่ฝ่ายสืบสวนและฝ่ายปราบปราม จำนวน 6 นาย</p>
<p>ที่เกิดเหตุพบ <persName>นายชนม์สวัสดิ์ อัศวเหม</persName> และลูกน้อง เจ้าหน้าที่ตำรวจจึงได้เข้าไปพูดคุยเจรจาไกล่เกลี่ย ระหว่างนั้น<persName>นายชนม์สวัสดิ์</persName> ได้ตรงเข้าผลักอก <persName>พ.ต.ท.วรพร</persName> และ <persName>พ.ต.ต.ชัยพันธ์</persName> พร้อมกับใช้มือกระชากกระดุมเสื้อนอกของ <persName>พ.ต.ต.ชัยพันธ์</persName> จนขาด จากนั้นได้ดึงบัตรประจำตัวข้าราชการติดตัวไปด้วย ก่อนที่จะพูดกับเจ้าหน้าที่ว่า “พวกมึงมาทำไมที่บ้านกู ทำไมไม่รีบกลับไป” จากนั้น ลูกน้องของ<persName>นายชนม์สวัสดิ์</persName> ได้ใช้อาวุธปืนไม่ทราบขนาดจ่อที่ศีรษะของ <persName>พ.ต.ต.ชัยพันธ์</persName> ซึ่งลูกน้องของ<persName>นายชนม์สวัสดิ์</persName> รวมถึงตำรวจที่ติดตามมาได้เข้าห้ามปราม หลังจากนั้น<persName>นายชนสวัสดิ์</persName>จะเดินกลับเข้าไปในบ้านพัก</p>
<p>ด้าน <persName>พ.ต.ต.ชัยพันธ์</persName> กล่าวว่า เมื่อเวลา 15.00 น.วันที่ 10 เม.ย.ที่ผ่านมา ตนได้รับแจ้งว่ามีเหตุทะเลาะวิวาทภายในซอยพัฒนาการ 20 แยก 6 จึงเดินทางไปตรวจสอบ เมื่อไปถึงพบว่าเป็นข้อพิพาทกันระหว่างบริษัทของ <persName>นายชนม์สวัสดิ์</persName> กับบริษัทเอกชนแห่งหนึ่งเกี่ยวกับเรื่องสิทธิครอบครองที่ดิน โดยบริษัทดังกล่าวได้มาล้อมรั้วคอนกรีตรอบพื้นที่หน้าบ้านของ<persName>นายชนม์สวัสดิ์</persName> ซึ่งเป็นสวนอาหารเรือนเพชร <persName>นายชนม์สวัสดิ์</persName> จึงได้ให้ลูกน้องมาทำการรื้อถอนรั้วคอนกรีตดังกล่าว จนเกิดการทะเลาะวิวาทกันขึ้น ซึ่งเมื่อตนเข้าห้ามปรามได้ถูกลูกน้อง<persName>นายชนม์สวัสดิ์</persName> ใช้อาวุธปืนข่มขู่พยายามฆ่า ทำร้ายร่างกาย กระชากเสื้อจนกระดุมขาด รวมถึงมีการผลักอก <persName>พ.ต.ท.เฉลิมพร</persName> ซึ่งการกระทำดังกล่าวเป็นคามผิดคดีอาญาไม่สามารถยอมความได้</p>
<p>เบื้องต้นเจ้าหน้าที่ได้ทำการสอบปากคำ <persName>นายชนม์สวัสดิ์</persName> กว่า 2 ชม. พร้อมแจ้งข้อกล่าวหา ก่อนที่<persName>นายชนม์สวัสดิ์</persName> จะได้ใช้หลักทรัพย์ เงินสด 450,000 บาท ยื่นขอประกันตัว ซึ่งพนักงานสอบสวนได้อนุญาตให้ประกันตัว ออกไป</p></body>
</news>
