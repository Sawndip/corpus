<teiHeader>
<fileDesc>
<titleStmt>
  <title>ตำรวจคาดปาบึ้มตลาดปัฐวิกรณ์แค่ข่มขู่  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013860  </bibl>
</sourceDesc>
</fileDesc>
</teiHeader>
<news>
<headline>ตำรวจคาดปาบึ้มตลาดปัฐวิกรณ์แค่ข่มขู่</headline>
<lead>ตำรวจคาดปาระเบิดเอ็ม 26 ตลาดปัฐวิกรณ์ช่วงเช้ามืดเพียงข่มขู่ ยังไม่รู้ตัวคนร้ายระบุช่วงก่อเหตุไม่มีคน-กล้องวงจรปิด หลังเกิดเหตุเพิ่มกำลังเป็น 50 นายดูแลความเรียบร้อยเข้ม ยังไม่เรียกเครือญาติเจ้าของสอบเพราะยังมีเรื่องฟ้องร้องในชั้นศาลหลายคดี ด้านสองบริษัทคู่กรณีต่างออกมาแถลงปัดไม่มีเอี่ยวเหตุระเบิด</lead>
<neck></neck>
<body><p>วันนี้ (31 ม.ค.) <persName>พ.ต.ต.เกณฑ์ชยะ สกลชัย</persName> สว.สส.สน.บึงกุ่ม กล่าวถึงความคืบหน้าคดีคนร้ายลอบปาระเบิดลูกเกลี้ยง M-26 ใส่คลินิกหน้าตลาดปัฐวิกรณ์จนพังยับเยินว่า จากเหตุการณ์ดังกล่าวยังไม่ทราบว่าใครเป็นผู้ลงมือ เพราะเวลาที่ก่อเหตุเป็นช่วงเช้ามืดจึงไม่คนอยู่บริเวณดังกล่าวที่เป็นพยานเห็นเหตุการณ์ รวมทั้งไม่มีกล้องวงจรปิดบริเวณดังกล่าวจึงไม่สามารถตรวจสอบได้ แต่เบื้องต้นคาดว่าเพียงเป็นการข่มขู่เพราะเลือกก่อเหตุช่วงเช้ามืดที่ไม่มีคน</p>
<p><persName>พ.ต.ต.เกณฑ์ชยะ</persName> ยังกล่าวถึงกรณีที่มีกลุ่มชายฉกรรจ์ประมาณ 50 คนซึ่งอ้างว่าได้รับคำสั่งจากผู้บริหารของบริษัท ปัฐวิกรณ์ จำกัด ให้มาเคลียร์พื้นที่ของตลาดปัฐวิกรณ์หลังเกิดเหตุ หากเป็นคนของบริษัททางตำรวจก็คงเข้าไปทำอะไรไม่ได้หากไม่ได้ก่อเหตุวิวาทกัน อย่างไรก็ตาม ทางตำรวจ สน.บึงกุ่ม ก็ได้ส่งเจ้าหน้าที่ตำรวจไปดูแลความเรียบร้อยที่บริเวณตลาดปัฐวิกรณ์อยู่แล้วประมาณ 20 นาย หลังเกิดเหตุลอบปาระเบิดก็มีการส่งกำลังดูแลเพิ่มเติมเป็น 50 นายสับเปลี่ยน เพื่อป้องกันเหตุรุนแรง</p>
<p>ส่วนกรณีที่เกรงว่าจะเกี่ยวพันถึงปัญหาการขัดแย้งกันระหว่างบริษัท ปัฐวิกรณ์ จำกัด และบริษัท โชคชัยทรัพย์ทวี จำกัด เกี่ยวกับการอ้างกรรมสิทธิ์ในโฉนดที่ดิน <persName>พ.ต.ต.เกณฑ์ชยะ</persName> กล่าวว่า ต้องหาพยานหลักฐานว่าใครเห็นเหตุการณ์ ก่อนที่ตัดสินใจเรียกผู้เกี่ยวข้องทั้งสองบริษัทมาสอบปากคำว่าเกี่ยวข้องหรือไม่ เบื้องต้นยังไม่เรียกใครมาสอบปากคำเพราะปัญหานี้อยู่ในขั้นตอนระหว่างการฟ้องร้องและดำเนินคดีในชั้นศาลหลายคดี                ต่อมาเวลา 10.30 น. <persName>พล.ท.ปรเมษฐ์ ป้อมนาค</persName> ประธานที่ปรึกษา บ.ปฐวิกรณ์ จำกัด เปิดแถลงข่าวภายในตลาดปัฐวิกรณ์ว่า ตนได้รับการร้องขอจากบริษัทและพ่อค้าแม่ค้าที่ไม่ได้รับความเป็นธรรม ให้เข้ามาดูแลพื้นที่ดังกล่าว ที่ผ่านมาทางบริษัท โชคชัยทรัพย์ทวี จำกัด ได้มีการปิดกั้นไม่ให้พ่อค้าแม่ค้าเข้ามาขายของในพื้นที่ 49 ไร่ ที่ยังพิพาทกันอยู่ โดยเป็นของบ.โชคชัยฯเพียงแค่ 115 แปลง จากทั้งหมด 272 แปลง เหลือที่ยังพิพาทกันอยู่ 157 แปลง</p>
<p> <persName>พล.ท.ปรเมษฐ์</persName> กล่าวว่า สำหรับเหตุการณ์ที่มีคนร้ายปาระเบิดเข้ามาในตลาดปัฐวิกรณ์นั้น ตนเชื่อว่าเป็นความพยายามจากอีกฝ่ายเพื่อที่จะโยนความผิดให้กับทางบ.ปัฐวิกรณ์ จำกัด โดยตนขอตั้งขอสังเกตว่า บริเวณจุดเกิดเหตุนั้นเป็นพื้นที่ที่ทาง บ.โชคชัยทรัพย์ทวี จำกัด เป็นผู้ดูแล แต่ช่วงเวลาเกิดเหตุ ไม่มีเจ้าหน้าที่จาก บ.โชคชัยฯ อยู่แม้แต่คนเดียว จึงเชื่อว่าเป็นการสร้างสถานการณ์จากอีกฝ่ายแน่นอน                “เมื่อเช้า ทางเจ้าหน้าที่ตำรวจได้เข้ามาข่มขู่ให้ผมนำกองกำลังออกจากตลาด หากไม่เอาออก เท่ากับว่าเป็นการรบกับตำรวจ จึงขอเตือนเจ้าหน้าที่ตำรวจว่า อย่าใช้อำนาจหรือกฎหมายในมือ ผมพร้อมจะคุยแบบลูกผู้ชายทุกเวลา แต่อย่ามาระรานกันแบบนี้” <persName>พล.ท.ปรเมษฐ์</persName>กล่าว                หลังจากนั้นเวลา 11.30 น. <persName>นายลาดหญ้า อูรียา</persName> ประธานกรรมการบริหาร บ.โชคชัยทรัพย์ทวี จำกัด และ<persName>นายเทิดศักดิ์ ธีรนันท์วาณิช</persName> ทนายความ ได้เปิดแถลงข่าวที่โรงเรียนเบญจมินทร์วิทยาลัย ใกล้ตลาดปัฐวิกรณ์ ระบุว่าที่ผ่านมาศาลชั้นต้นและศาลอุทธรณ์ได้มีคำสั่งให้บ.โชคชัยฯ มีกรรมสิทธิ์ในที่ดินของตลาดปัฐวิกรณ์ ขณะนี้คดีอยู่ระหว่างการพิจารณาที่ศาลฎีกาโดยทาง บ.โชคชัยฯได้เข้ามาดำเนินการในตลาดสดปัฐวิกรณ์ ตั้งแต่วันที่ 22 ก.ค.2552 ตามคำสั่งศาล ซึ่งบริษัทปัฐวิกรณ์ได้ยื่นทุเลาต่อศาลแพ่งขอมีสิทธิ์ในอาคารสิ่งปลูกสร้างในตลาดเท่านั้น ที่ผ่านมาอีกฝ่ายได้ส่งชายฉกรรจ์มาก่อกวนโดยตลอด                <persName>นายลาดหญ้า</persName>กล่าวต่อว่า สำหรับเหตุการณ์ปาระเบิดเมื่อคืนนั้น ทาง บ.โชคชัยฯ ไม่ได้สร้างสถานการณ์ เพราะไม่ได้ประโยชน์แต่อย่างใด อีกทั้งทางบริษัทต้องเก็บค่าเช่าจากพ่อค้าแม่ค้าอยู่แล้ว และมีความชอบธรรมตามกฎหมาย ไม่มีเหตุผลที่จะต้องสร้างสถานการณ์แต่อย่างใด                ผู้สื่อข่าวรายงานว่า แม้จะมีการปาระเบิดเมื่อคืนที่ผ่านมา แต่ก็ยังมีพ่อค้าแม่ค้าเดินทางมาที่ตลาดปัฐวิกรณ์เพื่อค้าขายตามปกติ</p></body>
</news>
