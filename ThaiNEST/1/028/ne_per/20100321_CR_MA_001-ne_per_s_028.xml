<teiHeader>
<fileDesc>
<titleStmt>
  <title>"สรรเสริญ"ชี้ปาบึ้มเป็นตามที่"สุเทพ" คาด โยง "แดง" แตก ป.ป.ช.ผวา ขอกำลังทหาร-ตร.คุ้ม นัดถก23มี.ค.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-21 16:23:18  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269098630&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>สรรเสริญ</persName>"ชี้ปาบึ้มเป็นตามที่"<persName>สุเทพ</persName>" คาด โยง "แดง" แตก ป.ป.ช.ผวา ขอกำลังทหาร-ตร.คุ้ม นัดถก23มี.ค.</headline>
<lead>บึ้มป่วนเมือง หลังกระทรวงกลาโหม บาดเจ็บ 1 สำนักงานป.ป.ช.ใหม่ "สนามหญ้า -กำแพง"เสียหาย เผยมีผู้ต้องสงสัย 2 คน คนนึงร่างกายกำยำ สวมเสื้อกล้ามสีดำ "<persName>สรรเสริญ</persName>"บอกเหตุบึ้มเป็นไปตาม"<persName>สุเทพ</persName>"เดา คาดโยง"เสื้อแดง"แตก "<persName>เหวง</persName>"ซัดฝีมือศอ.รส. ป.ป.ช.ผวาขอกำลังทหาร-ตร.คุ้ม นัดถก23มี.ค.</lead>
<neck></neck>
<body><p>"<persName>สรรเสริญ</persName>"บอกเหตุบึ้มเป็นไปตาม"<persName>สุเทพ</persName>"เดา คาดโยง"แดง"แตก</p>
<p><persName>พ.อ.สรรเสริญ แก้วกำเนิด</persName> ในฐานะโฆษก ศูนย์อำนวยการรักษาความสงบเรียบร้อย(ศอ.รส.) กล่าวเมื่อวันที่ 21 มี.ค. ถึงเหตุระเบิดที่เกิดขึ้นหลายครั้งเมื่อคืนที่ผ่านมาว่า  อาจเกี่ยวโยงถึงกรณีแกนนำกลุ่มคนเสื้อแดงมีความเห็นที่แตกต่างกัน จนอาจควบคุมผู้ชุมนุมไม่ได้ ทั้งนี้ <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง ได้คาดเหตุการณ์ไว้แล้วว่า จะมีความพยายามปั่นป่วน แต่กำลังเจ้าหน้าที่ไม่พอที่จะยืนในทุกพื้นที่ ซึ่งได้กำชับกองทัพแล้วให้ดูแลเต็มที่แล้ว</p>
<p>ป.ป.ช.ผวาบึ้มสำนักงาน ขอกำลังทหาร-ตร.คุ้ม นัดถก23มี.ค.</p>
<p>ด้าน<persName>นายอภินันทน์ อิศรางกูร ณ อยุธยา</persName> เลขาธิการคณะกรรมการป้องกันและปราบปรามการทุจริตแห่งชาติ (ป.ป.ช.) เปิดเผยถึงเหตุการณ์คนร้ายขว้างระเบิดใส่สำนักงาน ป.ป.ช.แห่งใหม่ จ.นนทบุรี ว่า เบื้องต้นทราบว่า ระเบิดที่ใช้เป็นระเบิด เอ็ม 69 ขว้างเข้าไปภายในบริเวณสนามหญ้าหน้าอาคาร ป.ป.ช.แห่งใหม่ ที่อยู่ระหว่างการก่อสร้าง และรอการส่งมอบตึก ซึ่งยังไม่มีเจ้าหน้าที่และคณะกรรมการ ป.ป.ช.เข้าไปทำงาน และขณะนี้ยังไม่ทราบสาเหตุของการปาระเบิด ต้องรอการสอบสวนของเจ้าหน้าที่ตำรวจ แต่เชื่อว่า น่าจะเป็นการสร้างสถานการณ์ป่วนเมืองมากกว่า แต่ไม่ทราบว่าจะเกี่ยวข้องกับเหตุสถานการณ์การชุมนุมทางการเมืองหรือไม่</p>
<p>เลขาธิการ ป.ป.ช. กล่าวต่อว่า หลังจากนี้ จะเพิ่มความเข้มงวดในการดูแลความปลอดภัยทั้งสำนักงาน ป.ป.ช. ถนนพิษณุโลก และที่ จ.นนทบุรี ให้มากขึ้น โดยประสานขอกำลังตำรวจ ทหาร มาช่วยดูแลความปลอดภัย แม้ที่ผ่านมา ป.ป.ช.ได้เตรียมการเฝ้าระวังความปลอดภัยในส่วนของสถานที่ไว้อย่างดีแล้ว แต่ก็มีจังหวะเผลอขึ้นจนได้ คาดว่าในวันที่ 23 มี.ค.ที่ประชุม ป.ป.ช.คงมีการหารือถึงมาตรการรักษาความปลอดภัยในสำนักงานป.ป. ช. ต่อไป</p>
<p>ขณะที่ <persName>นายปานเทพ กล้าณรงค์ราญ</persName> ประธาน ป.ป.ช. ได้แสดงความเป็นห่วงถึงความปลอดภัยของเจ้าหน้าที่ ป.ป.ช. และได้สั่งให้เจ้าหน้าที่ทุกคนระวังความปลอดภัย แต่คณะกรรมการ ป.ป.ช.ทุกคนไม่รู้สึกหวั่นไหวต่อเหตุการณ์ที่เกิดขึ้นแต่อย่าง ใด</p>
<p>"<persName>เหวง</persName>"ซัดระเบิดข้างกลาโหมฝีมือศอ.รส. หวังโยนบาป"แดง"</p>
<p><persName>นพ.เหวง โตจิราการ</persName> แกนนำ นปช. กล่าวเมื่อวันที่ 21 มี.ค. ถึงเหตุคนร้ายยิงระเบิดใส่ข้าง กระทรวงกลาโหม  ว่า ไม่เกี่ยวกับคนเสื้อแดง เชื่อว่าเป็นฝีมือทหาร เพราะคนลงมือต้องได้รับการฝึกฝนเป็นอย่างดี ซึ่งสงสัยว่า ศอ.รส.เป็นผู้ลงมือแล้วโยนบาปให้คนเสื้อแดง ฉะนั้นคนเสื้อแดงจะติดตาม<persName>นายอภิสิทธิ์ เวชชาชีวะ</persName> นายกรัฐมนตรี ไปทุกที่ และอาจรวมถึง<persName>นายสุเทพ เทือกสุบรรณ</persName> รองนายกรัฐมนตรี  ด้วย ซึ่งเป็นยุทธศานตร์ของคนเสื้อแดงที่จะทำในสัปดาห์หน้า</p>
<p>เร่งเสก็ตซ์มือปาบึ้มข้างกลาโหม เผยเป็นชายกำยำสวมเสื้อกล้ามดำ</p>
<p>หลังเกิดเหตุคนร้ายปาระเบิดบริเวณชุมนุมแพร่ภูธรเขตพระนคร หลังกระทรวงกลาโหมเมื่อคืนวันที่ 20 มี.ค. ที่ผ่านมา  ผู้สื่อข่าวรายงานว่า ได้มีการเพิ่มกำลังทหารดูแลความปลอดภัยรอบกระทรวงฯ มากขึ้นเป็นพิเศษ พร้อมวางรั้วเหล็กกั้นโดยรอบเพิ่มเติมด้วย ขณะที่ช่วงบ่ายวันที่ 21 มี.ค.  พนักงานสอบสวนสถานีตำรวจนครบาลสำราญราฎร์ นัดสอบปากคำพยานแวดล้อมที่เห็นเหตุการณ์เพิ่มเติม เพื่อสเก็ตซ์ภาพคนร้ายและติดตามจับกุมให้ได้ต่อไป ส่วนสืบสวนจะต้องรอผลพิสูจน์อาวุธที่ตรวจค้นในรถต้องสงสัยดังกล่าว ซึ่งมีอาวุธสงครามจำนวนมาก ทั้งเครื่องยิงอาร์พีจี ซึ่งยิงไปแล้ว 1 อัน ระเบิดชนิด เอ็ม67 และเครื่องกระสุนปืนจำนวนมาก</p>
<p>อย่างไรก็ตาม จากการสอบถาม<persName>นายวัชรพล คฑาชีวะ</persName> อายุ 40 ปี ประธานชุมนุมแพร่ภูธร ระบุว่า ก่อนเกิดเหตุเห็นชายต้องสงสัย 2 คน อยู่ในรถกระบะโตโยต้าวีโก้ สีบอร์นทอง ซึ่งพบอยู่ห่างจากที่เกิดเหตุไม่มากนัก ชายคนหนึ่งนั่งอยู่ในรถ ส่วนอีกคนหนึ่งสูงประมาณ 170 เซ็นติเมตร ใส่เสื้อกล้ามสีดำ หมวกแก็ป ท่าทางกำยำแข็งแรง น่าจะเป็นมือปา  พร้อมเชื่อว่าเป็นการสร้างสถานการณ์ทางการเมืองและฝากให้ตำรวจเพิ่มความระมัดระวังมากขึ้น </p>
<p>ระเบิดป่วนเมือง 2 ที่ สำคัญ ข้างกลาโหม-สำนักงาน ป.ป.ช.</p>
<p>ผู้สื่อข่าวรายงานว่า เมื่อเวลา 21.50 น. วันที่ 20 มีนาคม รายงานว่า ได้เกิดเหตุระเบิดขึ้นภายในสนามหญ้าที่ทำการใหม่ของสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ที่ตั้งอยู่ที่สนามบินน้ำ จ.นนทบุรี</p>
<p>โดยที่เกิดเหตุพบสนามหญ้าด้านหน้าของสำนักงาน เป็นหลุมลึกกว้างประมาณ 30x30 เซนติเมตร ที่กลางสนามหญ้า และกำแพงของสำนักงาน ป.ป.ช. ถูกสะเก็ดระเบิด แตก และร้าว ได้รับความเสียหาย เป็นวงกว้าง แต่ไม่มีใครบาดเจ็บแต่อย่างใด</p>
<p>เจ้าหน้าที่คาดเป็นสร้างสถานการณ์</p>
<p>ขณะเดียวกันผู้สื่อข่าวรายงานว่า เมื่อเวลาประมาณ 22.30 น. วันที่ 20 มีนาคม เกิดเสียงระเบิดดังมาจากบริเวณแพ่งภูธร ด้านข้างกระทรวงมหาดไทย</p>
<p>เสียงระเบิดที่เกิดขึ้นทำให้ประชาชนที่อาศัยในบริเวณดังกล่าวแตกตื่นออกมาดูเหตุการณ์ แต่เจ้าหน้าที่ได้กันออกไป และเสียงระเบิดที่เกิดขึ้นยังได้ยินไปถึงเวทีม็อบเสื้อแดงที่สะพานผ่านฟ้าลีลาศด้วย</p>
<p>รายงานข่าวจากระดับสูงในกระทรวงมหาดไทยเปิดเผยว่า คาดจากวิถีกระสุนอาจมุ่งยิงไปทางกระทรวงกลาโหม แต่ระเบิดไปติดสายไฟ ทำให้สายไฟขาด และระเบิดตกมาโดนประชาชนในพื้นที่บาดเจ็บ 1 ราย เบื้องต้นทราบว่าชื่อ<persName>นายเล็ก</persName> ไม่ทราบนามสกุลเป็นคนเก็บของเก่า</p>
<p>ในที่เกิดเหตุพบรถกระบะโตโยต้า วีโก้ สีบรอนซ์ ทะเบียน ตษ 9818 จอดห่างที่เกิดเหตุประมาณ 700 เมตร แต่ไม่มีผู้ขับขี่  คาดว่าน่าจะเป็นพาหนะของผู้ก่อเหตุ</p>
<p>ล่าสุดจากการตรวจสอบของเจ้าหน้าที่พบว่าเหตุเกิดอยู่บริเวณปากซอยแพ่งภูธร ถ.อัษฎางค์ เขตพระนคร ลึกเข้าไปกลางซอยประมาณ 30 เมตร ทำให้กระจกร้านบุญชัยแตกเสียหาย สายไฟขาด เบื้องต้นยังไม่ทราบว่าเป็นการยิงหรือกว้าง ทั้งนี้จุดเกิดห่างจากด้านข้างกระทรวงมหาดไทยประมาณ 100 เมตร</p></body>
</news>
