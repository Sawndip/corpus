<teiHeader>
<fileDesc>
<titleStmt>
  <title>ป่วนไม่หยุด! ปาเอ็ม 26 บึ้มป้อมตำรวจหน้าโลตัสนวมินทร์ เจ็บ 2 ราย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-07 03:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048037  </bibl>
</sourceDesc>
</fileDesc>
</teiHeader>
<news>
<headline>ป่วนไม่หยุด! ปาเอ็ม 26 บึ้มป้อมตำรวจหน้าโลตัสนวมินทร์ เจ็บ 2 ราย</headline>
<lead>มือมืดยังป่วนเมืองไม่หยุด ล่าสุดปาระเบิดเอ็ม 26 ใส่ป้อมตำรวจชุมชน สน.โคกคราม หน้าห้างโลตัสนวมินทร์ รถมูลนิธิร่วมกตัญญูพัง ตำรวจอาสากับพนักงานห้างเจ็บไป 2 ราย</lead>
<neck></neck>
<body><p>เมื่อเวลา 00.30 น.วันนี้ (7 เม.ย.) <persName>ร.ต.ท.เดชา พงษ์รัตน์</persName> พนักงานสอบสวน (สบ 1) สน.โคกคราม รับแจ้งมีเหตุระเบิดป้อมที่ทำการตำรวจชุมชน สน.โคกคราม (ศูนย์อยู่เย็น) ถนนนวมินทร์ แขวงคลองกุ่ม เขตบึงกุ่ม จึงรายงานให้ผู้บังคับบัญชาทราบแล้วรุดไปตรวจสอบที่เกิดเหตุพร้อม <persName>พ.ต.อ.สุรศักดิ์ ศานุจารย์</persName> <persName>พ.ต.อ.เจริญ ศรีศศลักษณ์</persName> รอง ผบก.น.2 เจ้าหน้าที่ฝ่ายสืบสวน สน.โคกคราม เจ้าหน้าที่หน่วยเก็บกู้วัตถุระเบิด บก.ตปพ.บช.น.</p>
<p>ที่เกิดเหตุอยู่บริเวณด้านหน้าทางเข้าห้างเทสโก้โลตัส สาขานวมินทร์ เจ้าหน้าที่พบรถปิคอัพสีขาวของมูลนิธิร่วมกตัญญู หมายเลขทะเบียน 3ฒ-3825 กทม. หมายเลขข้างรถ 53 จอดอยู่ในสภาพล้อหน้าขวา กระทะล้อกระเด็นหลุดออกมา กระจกข้างฝั่งคนขับแตก ห่างจากรถไป 1 เมตร เจ้าหน้าที่พบหลุมกว้าง 20 ซม. ลึก 10 ซม. นอกจากนี้ยังพบชิ้นส่วนระเบิดชนิดเอ็ม 26 ตกอยู่ในจุดเกิดเหตุ และกระเดื่องระเบิดชนิดเดียวกันตกอยู่หลังป้อมฯ หน้าทางเข้าหมู่บ้านธนสิน 9 เจ้าหน้าที่จึงเก็บรวบรวมไว้เป็นหลักฐาน</p>
<p>ขณะเดียวกัน มีผู้ได้รับบาดเจ็บด้วยกัน 2 ราย คือ <persName>นายเกรียงศักดิ์ หลักคำ</persName> อายุ 40 ปี เจ้าหน้าที่ตำรวจอาสา สน.โคกคราม ได้รับบาดเจ็บถูกสะเก็ดระเบิดเข้าที่ใบหน้า และ<persName>นายนิฟา สาวุวา</persName> อายุ26 ปี พนักงานห้างเทสโก้โลตัสสาขาดังกล่าว ได้รับบาดเจ็บเล็กน้อยจากการถูกสะเก็ดระเบิดเข้าที่แขนและขา</p>
<p>จากการสอบสวน<persName>นายนิฟา</persName>ให้การว่า ก่อนเกิดเหตุเพิ่งเลิกงานและกำลังเดินกลับบ้านพร้อมเพื่อนอีกคนหนึ่ง เมื่อเดินมาถึงถนนใหญ่ก็ได้ยินเสียงระเบิดดังสนั่น จึงหันไปมองก็เห็นกลุ่มควันลอยออกมาจากด้านหลังป้อมที่ทำการตำรวจชุมชนที่ อยู่ติดกับกำแพงห้าง จากนั้นตนก็รู้สึกหูอื้อไม่ได้ยินอะไรอีกเลย</p></body>
</news>
