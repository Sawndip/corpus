<teiHeader>
<fileDesc>
<titleStmt>
  <title>ทส.ป๋าเปรมชี้ปาบึ้ม"มูลนิธิรัฐบุรุษ"หวังดิสเครดิตรบ. "ปทีป"ตั้งทีมสอบให้"ภาณุพงศ์"คุมชุดล่ามือบึ้ม  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-31 15:30:55  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270014003&catid=17  </bibl>
</sourceDesc>
</fileDesc>
</teiHeader>
<news>
<headline>ทส.<persName>ป๋าเปรม</persName>ชี้ปาบึ้ม"มูลนิธิรัฐบุรุษ"หวังดิสเครดิตรบ. "<persName>ปทีป</persName>"ตั้งทีมสอบให้"<persName>ภาณุพงศ์</persName>"คุมชุดล่ามือบึ้ม</headline>
<lead></lead>
<neck></neck>
<body><p>"<persName>ปทีป</persName>"ลงนามตั้งทีมสอบ-ไล่ล่าบึ้มป่วนกรุง"<persName>ภาณุพงศ์</persName>"หัวหน้าชุด</p>
<p><persName>พล.ต.อ.ปทีป ตันประเสริฐ</persName> รักษาราชการแทน ผบ.ตร. ลงนามในคำสั่งสำนักงานตำรวจแห่งชาติ (สตช.) ที่ 184/2553 ลงวันที่ 30 มี.ค.2553 แต่งตั้งคณะพนักงานสืบสวนเหตุระเบิดที่เกิดขึ้นตามสถานที่ราชการ สถานที่เชิงสัญลักษณ์ บ้านพักบุคคลสำคัญ ฯลฯ ในพื้นที่ กทม.และภูมิภาค ซึ่งกระทบต่อความมั่นคงภายในราชอาณาจักร ทำให้มีผู้ได้รับบาดเจ็บ ทรัพย์สินได้รับความเสียหาย และสร้างความหวาดกลัวต่อประชาชน ซึ่งก่อให้เกิดความปั่นป่วนในสังคม</p>
<p>สำหรับหัวหน้าพนักงานสืบสวน คือ <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา (สบ 10) และ <persName>พล.ต.ท.อัศวิน ขวัญเมือง</persName> ผู้ช่วย ผบ.ตร. (ปป 51) เป็นรองหัวหน้าพนักงานสืบสวน ได้รับมอบหมายให้ทำหน้าที่สืบหาตัวผู้กระทำผิด และรวบรวมข้อเท็จจริงและหลักฐานเกี่ยวกับเหตุระเบิด และการก่อเหตุร้ายต่างๆ</p>
<p>ทั้งนี้ ชุดสืบสวนคดีระเบิดในช่วงที่มีการชุมนุมของกลุ่มคนเสื้อแดง ระบุว่า มีเหตุระเบิดในพื้นที่ กทม.และ บช.ภ.1-9 เกิดขึ้นมากกว่า 46 ครั้ง และมีความเชื่อมโยงทับซ้อนกันระหว่างกลุ่มผู้ก่อเหตุกับการใช้ระเบิดทางการทหาร ส่วนใหญ่ใช้ลูกระเบิดยิงแบบ เอ็ม-79 และระเบิดสังหารแบบขว้าง เอ็ม-67 ซึ่งมีพฤติกรรมก่อวินาศกรรมตามสถานที่สำคัญเชิงสัญลักษณ์ทางการเมือง และบ้านพักบุคคลสำคัญ เช่น ทำเนียบรัฐบาล บ้านพัก<persName>นายบรรหาร ศิลปอาชา</persName> สำนักงานมูลนิธิรัฐบุรุษ <persName>พล.อ.เปรม ติณสูลานนท์</persName> ธนาคารกรุงเทพสาขาต่างๆ ทั้งในกทม.และภูมิภาค ซึ่งทำให้พุ่งเป้าว่าเป็นความพยายามสร้างสถานการณ์ความขัดแย้งระหว่างรัฐบาลและกลุ่มคนเสื้อแดงรุนแรงขึ้น</p>
<p>นายทหารคนสนิท"<persName>ป๋าเปรม</persName>"ชี้บึ้มมูลนิธิรัฐบุรุษหวังดิสเครดิตรัฐ</p>
<p><persName>พล.อ.พงษ์เทพ เทศประทีป</persName> นายทหารคนสนิท <persName>พล.อ.เปรม ติณสูลานนท์</persName> ประธานองคมนตรี และรัฐบุรุษ ให้สัมภาษณ์ถึงเหตุการณ์คนร้ายใช้ปาระเบิดเอ็ม 67 ใส่มูลนิธิรัฐบุรุษว่า คนร้ายพยายามสร้างสถานการณ์ให้เกิดความปั่นป่วนไปเรื่อย ๆ แต่คนที่จ้องจะสร้างความวุ่นวายกับคนที่ระวังป้องกันดูแลมันสามารถเกิดความผิดพลาดกันได้ แต่เจ้าหน้าที่ก็ทำงานกันอย่างเต็มที่อยู่แล้ว เมื่อเกิดเหตุการณ์แบบนี้เจ้าหน้าที่ต้องเพิ่มความระมัดระวังให้ให้เข้มข้นมากขึ้นตามการประกาศ พรบ.ความมั่นคง ทั้งนี้ เห็นว่าเล่นกับพวกอันอันธพาลก็จะต้องระวัง และอดทนให้มาก เหตุการณ์ที่เกิดขึ้นถือว่ายังโชคดีที่ไม่มีใครได้บาดเจ็บหรือชีวิต</p>
<p><persName>พล.อ.พงษ์เทพ</persName> กล่าวว่า เหตุการณ์ที่เกิดขึ้นเหมือนเหตุการณ์ทั่วไปที่เกิดขึ้นในเวลานี้ โดยคนร้ายพยายามสร้างความปั่นป่วนให้เห็นถึงศักยภาพและประสิทธิภาพ เพื่อให้เห็นว่าอำนาจรัฐไม่สามารถที่จะคุ้มครองหรือปกป้องประชาชนผู้บริสุทธิ์ หรือคนดีได้ ถือว่าเป็นธรรมชาติของการต่อสู้ หรือวิถีทางการบ่อนทำลายของกลุ่มผู้ไม่หวังดีต่อชาติบ้านเมือง ทั้งนี้ ไม่ต้องไปประณามกับการกระทำของกลุ่มคนร้าย เพราะเขาทำอย่างไรเดี๋ยวก็ได้อย่างนั้น ทุกคนก็รู้อยู่แล้วว่าใครทำ แต่จะให้บ้านเมืองเกิดบรรยากาศที่มีอาวุธสงครามมาระบาด โดยเฉพาะในพื้นที่ กทม. นานไปคงไม่ดีแน่นอน</p>
<p>เมื่อถามว่า การโจมตีมูลนิธิต้องการสื่อสารไปถึง <persName>พล.อ.เปรม</persName> ใช่หรือไม่ <persName>พล.อ.พงษ์เทพ</persName> กล่าวว่า ทุกคนรู้ดีว่าเป็นอย่างไร การโจมตีมูลนิธิมันจะสามารถสื่อสารไปถึงใครแค่ไหนทุกคนรู้ เขาจึงพยายามทำ มันมีหลักคิดอยู่อย่างหนึ่งว่าคนที่คิดดีกับชาติบ้านเมืองจะไม่ทำอะไรให้เกิดความรุนแรงกับชาติบ้านเมืองแบบนี้ แต่ถ้าคิดแบบกลุ่มหรือพรรคพวก หรือบุคคลใดบุคคลหนึ่ง หรือพวกที่คิดไม่ดีกับชาติบ้านเมืองเขาก็จะพยายามทำแบบนี้เพื่อให้บ้านเมืองเกิดความวุ่นวาย</p>
<p>เมื่อถามถึงกระแสข่าวลือว่า <persName>พล.อ.เปรม</persName> ถูกลอบยิง <persName>พล.อ.พงษ์เทพ</persName> กล่าวพร้อมกับหัวเราะ มันลือกันไปเรื่อยเปื่อย ตอนนี้ไม่รู้ว่าอะไรจริงเท็จแล้ว แต่ขอยืนยันว่าตอนนี้ พล.อ.เปรม ไม่ได้ป่วย และไม่ได้เป็นอะไรท่านยังสุขภาพแข็งแรงดีเหมือนคนทั่วไปไม่ต้องเป็นห่วง ทั้งนี้ ไม่คิดว่ากระแสข่าวที่ว่า พล.อ.เปรม ถูกยิง หรือป่วยหนักต้องหามเข้าส่งโรงพยาบาล ไม่ได้เป็นการแช่ง"</p>
<p>"ส่วนการเปิดโต๊ะเจรจาระหว่างรัฐบาลกับกลุ่มคนเสื้อแดงนั้น เป็นสิ่งที่อธิบายคงยาว แต่ในสถานการณ์บ้านเมืองแบบนี้จะต้องช่วยกันประคับประคอง ดังนั้นเรื่องการเจรจาด้วยการเผชิญหน้ากัน หรือการพูดคุยกันเป็นการแสดงออกถึงภูมิปัญญา ว่าใครมีวัตถุประสงค์ที่ดีกับบ้านเมืองอย่างไรคงปิดไม่อยู่" <persName>พล.อ.พงษ์เทพ</persName> กล่าว</p>
<p>นายกฯเชื่อบึ้มใกล้มูลนิธิรัฐบุรุษหวังสร้างสถานการณ์</p>
<p>ที่ประเทศบาห์เรน <persName>นายอภิสิทธิ์ เวชชาชีวะ</persName> นายกรัฐมนตรี ได้ให้สัมภาษณ์ผู้สื่อข่าวจากสำนักข่าวไทย ภายหลังเสร็จสิ้นรการปฏิบัติภารกิจ ถึงเหตุระเบิดใกล้กับมูลนิธิรัฐบุรุษนั้น <persName>นายอภิสิทธิ์</persName> กล่าวว่า ตนเชื่อว่าเป็นการสร้างสถานการณ์ ของกลุ่มบุคคลที่ต้องการให้เป็นข่าว แต่เจ้าหน้าที่จะเข้มงวดและกวดขันอย่างดีที่สุด</p>
<p>ศอ.รส.อ้างสุดวิสัยบึ้ม"มูลนิธิ<persName>ป๋าเปรม</persName>"</p>
<p><persName>พ.อ.สรรเสริญ แก้วกำเนิด</persName> โฆษกกองทัพบก ในฐานะโฆษกศูนย์อำนวยการรักษาความสงบเรียบร้อย (ศอ.รส.) แถลงเมื่อเวลา 10.30 น. ที่กรมทหารราบที่ 11 รักษาพระองค์ (ร.11 รอ.) ถึงผลการประชุม ศอ.รส. ที่มี<persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ในฐานะ ผอ.ศอ.รส. เป็นประธานการประชุมว่า นายสุเทพ เน้นย้ำ 2 เรื่อง คือ 1.มาตรการในการใช้อาวุธที่กำชับกำลังพลทหาร ตำรวจ ที่พกพาอาวุธในการปฏิบัติหน้าที่ว่าต้องปฏิบัติตามขั้นตอนของการใช้อาวุธ ต้องมีความระมัดระวังรอบคอบจะใช้อาวุธโดยพละการไม่ได้ โดยจะใช้อาวุธในกรณีที่ไม่มั่นใจว่าผู้ที่จะเข้ามาทำร้ายเป็นใครอย่างนี้ไม่ได้ แต่ต้องดูในรายละเอียดให้ชัดเจนลงไปว่า เขามีจุดประสงค์ถึงแก่ชีวิต หรือประสงค์จะทำร้ายประชาชน ต้องดูให้ละเอียดรอบคอบ ส่วนเรื่องที่ 2 กรณีที่มีเหตุระเบิดเกิดขึ้น <persName>พล.ต.ท.วรพงษ์  ชิวปรีชา</persName> ผู้ช่วย ผบ.ตร. ได้นำภาพทีวีวงจรปิดมาให้ดู จากกรณีระเบิดที่หน้ามูลนิธิของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ ซึ่งป้องกันได้ลำบากมากจะพูดว่าเป็นเหตุสุดวิสัยก็สามารถพูดได้ เนื่องจากผู้ที่ทำจะมีการขี่จักรยานยนต์เหมือนกับประชาชนทั่วไปตามปกติ</p>
<p>"ถนนยามค่ำคืนในเวลาที่เอาภาพวงจรปิดมาดู จะเห็นว่ามีรถวิ่งไปวิ่งมาตามปกติดูไม่ออก มีรถมาดูลาดเลาล่วงหน้าประมาณ 1 นาที หลังจากนั้นจะมีรถจักรยานยนต์ขี่ตามมา ผู้ที่นั่งก็หยิบวัตถุชนิดหนึ่งมาโยนเสร็จแล้วก็ขี่เลยไปผ่านเวลาประมาณ 3 -4 วินาทีจะมีเสียงดังเกิดขึ้น ซึ่งลักษณะอย่างนี้เห็นได้ว่าผู้ที่พยายามก่อเหตุไม่ต้องเตรียมการมากก็สามารถก่อเหตุได้ ที่ประชุมพิจารณาแล้วเห็นว่า เป็นเรื่องที่เราป้องกันได้ลำบากมาก" <persName>พ.อ.สรรเสริญ</persName> กล่าว</p>
<p><persName>พ.อ.สรรเสริญ</persName> กล่าวว่า <persName>พล.อ.อนุพงษ์ เผ่าจินดา</persName> ผู้บัญชาทหารบก เน้นย้ำว่าเข้าใจเจ้าหน้าที่แต่ละจุดตรวจ อาจมีประมาณ 3-4 คน เราไม่รู้ว่าจะเกิดเหตุการณ์สร้างสถานการณ์ในช่วงเวลากี่โมงจะไปดูถนนตลอดเวลาไปไม่ได้ ผิดวิสัยมนุษย์ ท่านจึงแนะนำว่าผู้บังคับหน่วย ผู้บังคับโซนต้องไปกำหนดมาตรการในรายละเอียดลงไปให้กำลังพล ทั้งนี้ ผบ.ทบ.ยังเข้าใจถึงเหตุการณ์ที่เกิดขึ้นที่ตำรวจเอาภาพวงจรปิดมาให้ดู แต่อย่างน้อยเหตุการณ์ที่มูลนิธิจะมีหลักฐานเป็นข้อมูลภาพวงจรปิดทั้งด้านหน้าและด้านหลัง และมีผู้เห็นเหตุการณ์ตำรวจคงติดต่อให้มาเป็นพยาน</p>
<p>เมื่อถามว่า เหตุใดไม่มีการป้องกันการเกิดเหตุในสถานที่อันเป็นสัญลักษณ์ <persName>พ.อ.สรรเสริญ</persName> กล่าวว่า ถ้าเอาเหตุการณ์ 24 จุด มาเรียงทุกอย่างเป็นสัญลักษณ์ทั้งหมด ซึ่งสัญลักษณ์ในกรุงเทพไมใช่มี 7 แห่ง แต่เป็นได้ทุกแห่งไม่ว่าจะเป็นสัญลักษณ์ทางการเมือง หรือทางการโจมตี สถานที่ราชการ เราจึงพยายามปรับพื้นที่</p>
<p>ผู้สื่อข่าวถามว่า เป้าหมายผู้ก่อเหตุพยายามเน้นที่ <persName>พล.อ.เปรม</persName> เป็นการเฉพาะ <persName>พ.อ.สรรเสริญ</persName> กล่าวว่า ทุกอย่างที่เป็นสัญลักษณ์ของความขัดแย้งในความคิดของบางกลุ่มบางฝ่าย ส่วนจะบ่งบอกถึงความไม่ปลอดภัยของบุคคลที่เป็นเจ้าของสัญลักษณ์นั้นหรือไม่ เราพยายามทำอย่างที่สุดในการป้องกัน รวมถึงพยายามเพิ่มจุดตรวจในสถานที่สำคัญ แต่พื้นที่กว้าง และกำลังของเรามีน้อย ทั้งนี้ ตำรวจมีข้อมูลว่าจะเชื่อมโยงกับกลุ่มใดกลุ่มหนึ่ง สามารถนำตัวมาดำเนินคดีได้ แต่ไม่สามารถเปิดเผยได้</p>
<p>เมื่อถามว่า ตั้งข้อสังเกตว่าเกี่ยวข้องกับกลุ่มทหาร จปร.20 <persName>พ.อ.สรรเสริญ</persName> กล่าวว่า ไม่ทราบ แต่หากมีข้อมูลคงพูดคุยกันในกลุ่มของเจ้าหน้าที่ที่สืบสวนสอบสวนในเชิงการข่าว ซึ่งเราต้องแยก เพราะในสังคมมีคนอยู่ 3 กลุ่ม คือ ทหาร ตำรวจ พลเรือน จะไปมองว่าเป็นทหาร ตำรวจ หรือพลเรือนไม่ได้ เป็นพวกที่ไม่รู้จักหน้าที่ของความเป็นคนไทย ส่วนที่มีความกังวลว่าสถานที่เกิดเหตุใกล้กับสถานที่การจัดงานกาชาดนั้น พื้นที่งานกาชาดเป็นพื้นที่ปิดการเข้าออกตรวจด้วยเครื่องสแกน มั่นใจเรื่องความปลอดภัยได้</p>
<p>เมื่อถามว่า จะมีการเพิ่มความเข้มข้นในการรักษาความปลอดภัยให้บ้าน <persName>พล.อ.เปรม</persName> หรือไม่ <persName>พ.อ.สรรเสริญ</persName> กล่าวว่า เราเข้มข้นทุกจุด ต้องเข้าใจบทบาทของทหาร ตำรวจ ว่าการป้องกันไม่เรื่องง่าย การเกิดระเบิดจะมีการถ่วงเวลา ไม่ได้เกิดทันทีทันใด  ซึ่งกว่าเจ้าหน้าที่ต้องตั้งสติก่อนว่า เสียงดังที่เกิดขึ้นเกิดจากอะไร</p>
<p>ส่วนการรักษาความปลอดภัยในการประชุมสุดยอดผู้นำลุ่มน้ำโขงตอนล่าง ครั้งที่ 1 <persName>พ.อ.สรรเสริญ</persName> กล่าวว่า จะแบ่งกำลังจาก ศอ.รส.ไปส่วนหนึ่ง ทั้งเจ้าหน้าที่ระดับสูง และเจ้าที่ระดับปฏิบัติ ส่วนจะทำให้กำลังพลเหนื่อยล้าหรือไม่นั้น จากการพูดคุยในที่ประชุมพบว่า ขวัญกำลังใจของกำลังพลยังดีอยู่ ไม่ว่าจะเหน็ดเหนื่อยอย่างไรก็พร้อมจะทำงาน</p>
<p>คาดบึ้ม"มูลนิธิรัฐบุรุษ"โยง"ช่อง5" "ผู้การแต้ม"เผยได้ภาพวงจรปิดแล้ว</p>
<p>วันที่ 31 มี.ค.ที่ บก.น.1 <persName>พล.ต.ต.วิชัย สังข์ประไพ</persName> ผบก.น.1 เรียกประชุมชุดทำงานคลี่คลายคดีระเบิดในพื้นที่ บก.น.1 ที่เกิดเหตุ 2 แห่ง ประกอบด้วยมูลนิธิรัฐบุรุษ ของ สน.สามเสน และ หน้าทีวีช่อง 5 ของสน.ดินแดง ผบก.น.1 กล่าวว่า ได้เรียกผู้รับผิดชอบของ 2 สน.มาเพื่อตรวจสอบดูเนื่องจากพฤติกรรมของคนร้าย วิธีการก่อเหตุค่อนข้างคลายกัน รวมทั้งวัตถุระเบิดน่าจะเป็นชนิดเดียวกัน รวมถึงรถจักรยานยนต์และตัวบุคคลใกล้เคียงกัน จึงให้ทั้ง 2 สน.มาตรวจสอบและรายงานความคืบหน้าของคดี เบื้องต้นเราได้ภาพจากวงจรปิดหน้าที่เกิดเหตุ พร้อมเส้นทางหลบหนี ของรายที่ก่อเหตุที่มูลนิธิ เป็นชาย 2 คน ขับขี่รถ จักรยานยนต์แบบผู้หญิงสวมใส่หมวกกันน๊อคทั้ง 2 คนเข้ามาทางถนนราชสีมา ก่อนโยนวัตถุระเบิดใส่ แล้วขับหลบหนีออกไปทางด้านท่าวาสุกรี กำลังไล่ตรวจสอบกล้องจากจุดอื่นๆ เพิ่มเติมอีก</p>
<p><persName>พล.ต.ต.วิชัย</persName> กล่าวอีกว่า ส่วนภาพสเก็ตซ์มือยิงปืนธนาคารกรุงเทพ สาขาสะพานขาวที่เผยแพร่ยังไม่มีใครแจ้งเบาะแสที่เป็นประโยชน์แก่คดีเข้ามา  สำหรับคดีเกี่ยวกับระเบิดของ บก.น.1 ตนจะมอบรางวัลนำจับรายละ 2 แสนบาททุกคดี</p></body>
</news>
