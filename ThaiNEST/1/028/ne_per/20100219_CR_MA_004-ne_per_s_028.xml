<teiHeader>
<fileDesc>
<titleStmt>
  <title>รองเลขาฯศาลแพร่บทความ ชี้คำตัดสินศาลปค.ระบุชัด "ผู้พิพากษา"ไม่อยู่ในความหมาย"เจ้าหน้าที่ของรัฐ"  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-19 22:55:17  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266586119&catid=17  </bibl>
</sourceDesc>
</fileDesc>
</teiHeader>
<news>
<headline>รองเลขาฯศาลแพร่บทความ ชี้คำตัดสินศาลปค.ระบุชัด "ผู้พิพากษา"ไม่อยู่ในความหมาย"เจ้าหน้าที่ของรัฐ"</headline>
<lead>ผู้พิพากษากรุงเก่าปัดพูดถึง ป.ป.ช.ตั้งบอร์ดเป็นอนุกรรมการไต่สวน รองเลขาฯศาล แพร่บทความอิสระในการพิจารณาคดี ยกผลตัดสินศาลปกครอง ระบุชัด"ผู้พิพากษา"ไม่อยู่ในความหมาย"เจ้าหน้าที่ของรัฐ"</lead>
<neck></neck>
<body><p>ความคืบหน้ากรณีคณะกรรมการป้องกันและปราบปรามการ ทุจริตแห่ง (ป.ป.ช.) ตั้งอนุกรรมการสอบสวนข้อเท็จจริง กรณี<persName>นายสุนัย มโนมัยอุดม</persName> อดีตอธิบดีกรมสอบสวนคดีพิเศษ ผู้ต้องหาคดีหมิ่นประมาท <persName>พ.ต.ท.ทักษิณ ชินวัตร</persName> อดีตนายกรัฐมนตรี ร้อง ป.ป.ช. กล่าวหาพนักงานสอบสวนที่ดำเนินการขออนุมัติหมายจับและผู้อนุมัติหมายจับ คือ <persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา ฐานทุจริตต่อหน้าที่ หรือกระทำความผิดต่อตำแหน่งหน้าที่ราชการ หรือกระทำความผิดต่อตำแหน่งหน้าที่ในการยุติธรรม กรณีออกหมายจับ<persName>นายสุนัย</persName> โดยฝ่าฝืนกฎหมาย เป็นเหตุให้เกิดความเสียหายแก่ผู้ต้องหา</p>
<p>ล่าสุด เมื่อวันที่ 19 กุมภาพันธ์ <persName>นายอิทธิพล</persName> ปฏิเสธที่จะให้สัมภาษณ์กรณี ป.ป.ช.ยืนยันที่จะสอบสวนเรื่องดังกล่าว โดยเปลี่ยนอนุกรรมการไต่สวน จากชุดเดิมที่มี<persName>นายกล้านรงค์ จันทิก</persName> กรรมการ ป.ป.ช. เป็นประธานอนุกรรมการไต่สวน ส่วนอนุกรรมการ ประกอบด้วย <persName>นายทองสุด กลิ่นประภัศร</persName> <persName>พล.ต.ท.ณพัฒน์ ศรีหิรัญ</persName> <persName>พล.ต.ต.สุทัศน์ กอสนาน</persName> <persName>นายศักดิ์ชัย เมทินีพิศาลกุล</persName> และ<persName>นายธีรชัย สุขเกษม</persName> มาเป็นการให้คณะกรรมการ ป.ป.ช. ทั้ง 9 คน เป็นอนุกรรมการชุดใหม่แทน</p>
<p>ทั้งนี้ <persName>นายอิทธิพล</persName>กล่าวสั้นๆ ว่า ไม่สามารถให้สัมภาษณ์ได้ เนื่องจากอาจผิดระเบียบและจริยธรรมของผู้พิพากษา การให้สัมภาษณ์เรื่องใดๆ ต้องขออนุญาตอธิบดีผู้พิพากษาภาค 1 จึงไม่ขอกล่าวถึงเรื่องนี้ อีกทั้งเคยทำหนังสือไปถึงคณะกรรมการข้าราชการศาลยุติธรรม (ก.ต.) ซึ่งได้มอบหมายให้สำนักงานศาลยุติธรรมรับผิดชอบแล้ว เรื่องนี้จะเป็นอย่างไรขอปล่อยให้เป็นหน้าที่ของสำนักงานศาลยุติธรรม</p>
<p>ด้าน<persName>นายสราวุธ เบญจกุล</persName> รองเลขาธิการสำนักงานศาลยุติธรรม แสดงความเห็นถึงกรณีนี้ผ่านบทความเรื่อง "ความอิสระในการพิจารณาคดีของผู้พิพากษาและ ตุลาการ" ระบุว่า ระบบตุลาการเป็นศูนย์กลางการคุ้มครองสิทธิมนุษยชนและเสรีภาพ การมีศาลที่เป็นอิสระและทรงความเที่ยงธรรม เป็นหัวใจของระบบตุลาการที่เป็นหลักประกันของสิทธิมนุษยชน อย่างสอดคล้องกับกฎหมายสิทธิมนุษยชนระหว่างประเทศอย่างสมบูรณ์ รัฐธรรมนูญ กฎหมาย และนโยบายของแต่ละประเทศจะต้องรับรองให้ตุลาการเป็นอิสระจากฝ่ายอื่นๆ ของรัฐอย่างแท้จริง และต้องได้รับความคุ้มครองทั้งโดยกฎหมายและในทางปฏิบัติ จากการทำร้าย การคุกคาม หรือประหัตประหารใดๆ จากการทำหน้าที่วิชาชีพ</p>
<p>ขณะเดียวกัน องค์กรหรือสถาบัน ทั้งภาครัฐและภาคเอกชนจะต้องละเว้นการกดดันหรือโน้มน้าวผู้พิพากษาให้ตัดสิน ไปในทางใดทางหนึ่ง และผู้พิพากษาก็มีหน้าที่ที่จะปฏิบัติตนให้ทรงความเที่ยงธรรม การปลดผู้พิพากษา เนื่องจาก การปฏิบัติของผู้พิพากษานั้น เป็นกฎทั่วไปว่า ผู้พิพากษาสามารถถูกปลดออกจากตำแหน่งได้ หากประพฤติผิดอย่างรุนแรง กระทำละเมิดทางวินัย หรือกระทำผิดทางอาญา หรือไร้ความสามารถ ซึ่งทำให้ผู้พิพากษาไม่สามารถทำหน้าที่ของตนได้ การถูกปลดจากตำแหน่งนี้ต้องกระทำโดยกระบวนการที่เป็นธรรมเท่านั้น</p>
<p>ผู้พิพากษาไม่สามารถถูกให้ออก หรือถูกลงโทษจากการกระทำผิดโดยสุจริต จากการไม่เห็นด้วยกับการตีความกฎหมายใดกฎหมายหนึ่ง ยิ่งไปกว่านั้น ผู้พิพากษาไม่ต้องรับผิดจากการถูกฟ้องร้องทางแพ่ง ในความเสียหายที่คิดเป็นตัวเงิน อันเกิดจากคำตัดสินของตนเองด้วย</p>
<p>บทความระบุต่อว่า ตัวอย่างคดีที่น่าสนใจเกี่ยวกับความอิสระในการพิจารณาคดีของผู้พิพากษาและ ตุลาการ อาทิ คำสั่ง ศาลปกครองสูงสุดที่ ร.242/2545 สรุปว่า การพิจารณาพิพากษาอรรถคดีเป็นอำนาจของศาลตามรัฐธรรมนูญ ผู้ถูกฟ้องคดีไม่มีอำนาจหน้าที่ ที่จะสั่งผู้พิพากษาหรือศาล รับหรือไม่รับฟ้องคดีได้ กรณีไม่อาจถือได้ว่า ผู้ถูกฟ้องคดีกระทำละเมิดอันเกิดจากการใช้อำนาจตามกฎหมาย หรือจากกฎ คำสั่งทางปกครอง หรือคำสั่งอื่น หรือละเลยต่อหน้าที่หรือปฏิบัติหน้าที่ล้าช้าตามมาตรา 9 วรรคหนึ่ง (3) แห่ง พ.ร.บ.จัดตั้งศาลปกครอง</p>
<p>และคำสั่งศาล ปกครองสูงสุดที่ ร.137/2545 ระบุว่า แม้ผู้พิพากษาจะเป็นข้าราชการเช่นเดียวกับข้าราชการอื่นๆ แต่ในการปฏิบัติหน้าที่ ของผู้พิพากษาในการพิจารณาพิพากษาอรรถคดีนั้น ผู้พิพากษาจะมีอำนาจอิสระในการใช้ดุลพินิจ วินิจฉัย ปัญหา ทั้งข้อเท็จจริง และข้อกฎหมาย ภายใต้บังคับแห่งรัฐธรรมนูญตามราชอาณาจักรไทย และกฎหมายที่เกี่ยวข้อง โดยจะมีระบบตรวจสอบ โดยศาลอุทธรณ์และศาลฎีกาตามลำดับ ซึ่งอำนาจหน้าที่ดังกล่าวนี้ ไม่อยู่ภายใต้การบังคับบัญชาของผู้ใด ดังนั้น ผู้พิพากษาจึงเป็นข้าราชการที่มีอำนาจหน้าที่ ในลักษณะพิเศษแตกต่างจากข้าราชการอื่นๆ และไม่อยู่ในความหมายของคำว่า "เจ้าหน้าที่ของรัฐ" ในส่วนศาลยุติรรมซึ่งมีอำนาจพิจารณาพิพากษาคดี</p></body>
</news>
