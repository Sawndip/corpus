<teiHeader>
<fileDesc>
<titleStmt>
  <title>ฝ่าย กม.ศาลชี้ ป.ป.ช.ไม่อาจก้าวล่วงดุลพินิจผู้พิพากษา ที่ประชุมใหญ่"ป.ป.ช."ยันทำตามหน้าที่ ไม่คิดเป็นศัตรู  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-16 21:30:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266328447&catid=17  </bibl>
</sourceDesc>
</fileDesc>
</teiHeader>
<news>
<headline>ฝ่าย กม.ศาลชี้ ป.ป.ช.ไม่อาจก้าวล่วงดุลพินิจผู้พิพากษา ที่ประชุมใหญ่"ป.ป.ช."ยันทำตามหน้าที่ ไม่คิดเป็นศัตรู</headline>
<lead>ที่ประชุมใหญ่ ป.ป.ช.ยันทำหน้าที่ตามกฎหมาย หากไม่ตั้งอนุฯไต่สวนผู้พิพากษาศาลอยุธยาอาจถูกร้องฐานละเว้น ฝ่ายกฎหมายศาลยุติธรรมชี้ไม่อาจก้าวล่วงใช้อำนาจตรวจสอบการใช้ดุลพินิจผู้ พิพากษาในการพิจารณาคดีรวมทั้งการออกหมายจับ เผยหากตีความ "เจ้าหน้าที่รัฐ" รวมถึงพิพากษา จะทำให้บทบัญญัติขัดรัฐธรรมนูญ</lead>
<neck></neck>
<body><p>เมื่อวันที่ 16 กุมภาพันธ์ ผู้สื่อข่าวรายงานว่า สำนักกฎหมายและวิชาการศาลยุติธรรม ได้ทำบันทึกถึง<persName>นายวิรัช ชินวินิจกุล</persName> เลขาธิการสำนักงานศาลยุติธรรม เพื่อเสนอในที่ประชุมคณะกรรมการข้าราชการตุลาการศาลยุติธรรม (ก.ต.) กรณี<persName>นายอิทธิพล สุโขมา</persName> ผู้พิพากษาศาลจังหวัดพระนครศรีอยุธยา ซึ่งถูกคณะกรรมการป้องกันและปราบปรามการทุจริตแห่งชาติ (ป.ป.ช.) ตั้งอนุกรรมการสอบสวน กระทำความผิดฐานทุจริตต่อหน้าที่ หรือกระทำความผิดต่อตำแหน่งหน้าที่ราชการ หรือกระทำความผิดต่อตำแหน่งหน้าที่ในการยุติธรรม กรณีอนุญาตให้ออกหมายจับ<persName>นายสุนัย มโนมัยอุดม</persName> อดีตอธิบดีกรมสอบสวนคดีพิเศษ หรือดีเอสไอ ผู้ต้องหาคดีหมิ่นประมาท โดยฝ่าฝืนกฎหมายเป็นเหตุให้เกิดความเสียหายแก่ผู้ต้องหา ได้ทำหนังสือสอบถามว่าการที่ ป.ป.ช. ตั้งอนุกรรมการสอบดังกล่าวเป็นการแทรกแซงหรือก้าวล่วงอำนาจตุลาการหรือไม่</p>
<p>ทั้งนี้ สำนักกฎหมายฯ วิเคราะห์ว่า กรณีดังกล่าวมีประเด็นต้องวินิจฉัยในประเด็นหลักๆ ว่า พ.ร.บ.ประกอบรัฐธรรมนูญว่าด้วย ป.ป.ช. พ.ศ.2542 ในส่วนที่เกี่ยวข้องกับข้าราชการตุลาการขัดต่อรัฐธรรมนูญหรือไม่ เห็นว่า รัฐธรรมนูญแห่งราชอาณาจักรไทย 2550 มาตรา 197 บัญญัติว่า �ารพิจารณาพิพากษาอรรถคดีเป็นอำนาจของศาล ซึ่งต้องดำเนินการให้เป็นไปโดยยุติธรรมตามรัฐธรรมนูญ ตามกฎหมาย และในพระปรมาภิไธยพระมหากษัตริย์ ผู้พิพากษาและตุลาการมีอิสระในการพิจารณาพิพากษาอรรถคดีให้เป็นไปโดยถูกต้อง รวดเร็ว และเป็นธรรม ตามรัฐธรรมนูญและกฎหมาย�</p>
<p>ดังนั้นผู้พิพากษาจึงมีดุลพินิจอิสระในการพิจารณาพิพากษาอรรถคดี โดยไม่อาจมีการแทรกแซงหรือก้าวล่วงจากหน่วยงานหรือบุคคลใด รวมถึง ป.ป.ช. ก็ไม่อาจก้าวล่วงเข้ามาตรวจสอบการใช้ดุลพินิจของผู้พิพากษาในการพิจารณาคดี ได้ รวมถึงดุลพินิจของผู้พิพากษาในการออกหมายจับ ตามประมวลวิธีพิจารณาความอาญาด้วย ผู้พิพากษาจึงมีดุลพินิจตามที่เห็นสมควรในการออกหมายจับบุคคลใดตามหลักเกณฑ์ ที่กฏหมายกำหนดได้ โดยที่ ป.ป.ช.ไม่อาจก้าวล่วง เนื่องจากหากมีกรณีที่คู่ความไม่เห็นพ้องด้วย คู่ความย่อมสามารถใช้สิทธิอุทธรณ์ ฎีกาคำสั่งของศาลได้ และกรณีนี้ก็อยู่ระหว่างการพิจารณาของศาลฎีกา</p>
<p>เมื่อพิจารณา พ.ร.บ.ว่าด้วย ป.ป.ช.ฯ มาตรา 92 ที่บัญญัติว่า "กรณีผู้ถูกกล่าวหาเป็นข้าราชการตุลาการ ให้ประธานกรรมการส่งรายงานและเอกสารที่มีอยู่พร้อมทั้งความเห็นไปยังประธาน ก.ต. โดยเร็ว โดยให้ถือเอารายงานและเอกสารของ ป.ป.ช.เป็นส่วนหนึ่งของการสอบสวนด้วย เมื่อดำเนินการได้ผลประการใดให้แจ้ง ป.ป.ช.ทราบใน 15 วัน" อาจเป็นที่ตีความว่าให้ ป.ป.ช. มีอำนาจไต่สวนข้อเท็จจริงผู้พิพากษาได้ แต่เมื่อพิจารณารัฐธรรมนูญ  2550 จะเห็นว่า ผู้พิพากษาเป็นผู้ใช้อำนาจอธิปไตยทางตุลาการในพระปรมาภิไธยพระมหากษัตริย์ จึงแตกต่างจากข้าราชการหรือเจ้าหน้าที่ของรัฐอื่น และรัฐธรรมนูญ ยังระบุเกี่ยวกับอำนาจหน้าที่และความเป็นอิสระ การแต่งตั้ง การพ้นจากตำแหน่ง การลงโทษ ผู้พิพากษาไว้เป็นการเฉพาะเจาะจงอย่างชัดเจน หากรัฐธรรมนูญประสงค์จะให้มีการตรวจสอบผู้พิพากษาในกรณีอื่น นอกเหนือจาก 1. การที่ผู้พิพากษาถูกตรวจสอบการใช้ดุลพินิจโดยศาลที่สูงกว่า เช่น ศาลอุทธรณ์ หรือศาลฎีกา 2. การถูกตรวจสอบว่าได้กระทำความผิดทางอาญาในความผิดต่อตำแหน่งหน้าที่ในการ ยุติธรรมโดยอาจถูกฟ้องเป็นคดีอาญา และ 3. การถูกตรวจสอบในทางวินัยและจริยธรรมโดย ก.ต. แล้ว รัฐธรรมนูญก็จะบัญญัติไว้ชัดเจนว่า การตรวจสอบนั้นให้รวมถึงผู้พิพากษาตุลาการไว้เป็นการเฉพาะเจาะจง</p>
<p>"การที่ พ.ร.บ.ว่าด้วย ป.ป.ช.ฯกำหนดขอบเขตอำนาจการตรวจสอบของ ป.ป.ช.ให้หมายรวมถึงผู้พิพากษา ไว้ในมาตรา 4 นิยามของคำว่า เจ้าหน้าที่ของรัฐ และในมาตรา 92 จึงอาจเป็นประเด็นว่า บทบัญญัติดังกล่าวอาจขัดรัฐธรรมนูญได้" รายงานระบุ</p>
<p>ด้าน <persName>น.ส.สมลักษณ์ จัดกระบวนพล</persName> กรรมการป.ป.ช. กล่าวว่า ที่ประชุม ป.ป.ช.ชุดใหญ่ ได้หารือถึงปัญหาการตั้งอนุกรรมไต่สวน<persName>นายอิทธิพล</persName>  กรณีออกหมายจับ<persName>นายสุนัย</persName> ที่มีการนำขึ้นไปหารือในที่ประชุมก.ต.ว่าป.ป.ช.ก้าวล่วงอำนาจและอาจปฏิบัติ หน้าที่โดยมิชอบ โดยกรรมการป.ป.ช.หลายคนได้ยืนยันว่า กรณีดังกล่าวไม่ใช่การปฏิบัติหน้าที่โดยมิชอบ แต่เป็นการทำหน้าที่ตามกฎหมาย กลับกันหากป.ป.ช.ไม่ตั้งอนุกรรมการไต่สวน ก็อาจถูกร้องได้ว่าละเว้นการปฏิบัติหน้าที่ ที่ผ่านมามีการร้องเรียนการทำหน้าที่ของตุลาการมายังป.ป.ช.หลายครั้ง แต่เมื่อตรวจสอบแล้วพบว่าการทำหน้าที่ดังกล่าว เป็นการใช้ดุลยพินิจอย่างอิสระจึงให้คำร้องดังกล่าวตกไป</p>
<p>"ที่ประชุมจึงได้มีมติให้นายวิชัย วิวิตเสวี กรรมการป.ป.ช.และทีมงานไปรวบรวมข้อเท็จจริงเพิ่มเติม โดยหากพบว่าการพิจารณาออกหมายจับของนายอิทธิพล เป็นไปโดยใช้ดุลยพินิจอิสระ ก็อาจจะให้คำร้องดังกล่าวตกไป ทั้งนี้ จะมีการออกแถลงการณ์ในวันที่ 18 กุมภาพันธ์นี้เพื่อชี้แจงข้อเท็จจริง" <persName>นางสมลักษณ์</persName> กล่าว และว่า กรณีที่มีก.ต.บางคนขู่ฟ้องร้องป.ป.ช.ฐานละเว้นการปฏิบัติหน้าที่ ก็คงไม่สามารถไปห้ามปรามได้ ยืนยันว่ากรรมการป.ป.ช.ทุกคนเคารพและไม่เคยคิดเป็นปฏิปักษ์กับผู้พิพากษา เพราะกรรมการป.ป.ช.ก็มี 3 คนที่มาจากศาล</p></body>
</news>
