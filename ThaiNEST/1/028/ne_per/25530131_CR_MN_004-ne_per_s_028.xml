<teiHeader>
<fileDesc>
<titleStmt>
  <title>'ปัฐวิกรณ์' เดือดอีก ปา'M26'บึ้มคลินิกหน้าตลาดพังยับ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013690  </bibl>
</sourceDesc>
</fileDesc>
</teiHeader>
<news>
<headline>'ปัฐวิกรณ์' เดือดอีก ปา'M26'บึ้มคลินิกหน้าตลาดพังยับ</headline>
<lead>ปัญหาตลาดปัฐวิกรณ์ยังเดือดไม่หยุด ล่าสุดมือมืดลอบปาระเบิดลูกเกลี้ยง M-26 ใส่คลินิกหน้าตลาดจนพังยับเยินในช่วงเช้ามืด แถมระหว่างตำรวจ พฐ.-เก็บกู้วัตถุระเบิด เข้าเก็บหลักฐานในจุดเกิดเหตุ ยังมีกลุ่มชายฉกรรจ์กว่า 50 คน อ้างเป็นทีมงานนายทหารยศพลโท รับคำสั่งจาก บ.ปัฐวิกรณ์ ให้เข้ามาเคลียร์พื้นที่ จนปะทะคารมกับกลุ่ม บ.โชคชัยทรัพย์ทวี ตำรวจต้องเข้ามาห้ามทัพก่อนบานปลาย</lead>
<neck></neck>
<body><p> เมื่อเวลา 04.00 น.วันนี้ (31 ม.ค.) <persName>พ.ต.ท.ทรงธรรม ศรีกาญจนา</persName> พนักงานสอบสวน (สบ 2) สน.บึงกุม รับแจ้งมีเหตุระเบิดภายในอาคารดุสิตานวมินทร์คลินิกเวชกรรม หน้าตลาดปัฐวิกรณ์ ปากซอยนวมินทร์ 72 ถนนนวมินทร์ แขวงคลองกุ่ม เขตบึงกุ่ม กทม. จึงรายงานให้ผู้บังคับบัญชาทราบ แล้วรุดไปตรวจสอบที่เกิดเหตุพร้อม <persName>พ.ต.อ.อาณัติ เกล็ดมณี</persName> รอง ผบก.น.4 <persName>พ.ต.อ.อำนาจ อินทรประสาท</persName> ผกก.สน.บึงกุ่ม <persName>พ.ต.อ.ปกรณ์ กิตติวัฒน์</persName> ผกก.สส.บก.น.4 เจ้าหน้าที่ฝ่ายสืบสวนสน.บึงกุม และกก.สส.บก.น.4 เจ้าหน้าที่กลุ่มงานเก็บกู้วัตถุระเบิด บก.ตปพ.บช.น. และเจ้าหน้าที่กองพิสูจน์หลักฐาน</p>
<p> ที่เกิดเหตุเป็นอาคารพาณิชย์ชั้นเดียวตั้งอยู่ด้านหน้าสุดของตลาดดังกล่าว เจ้าหน้าที่พบว่ากระจกและประตูด้านหน้าได้รับความเสียหายจากแรงระเบิดจนแตกละเอียด ฝ้าเพดานพังร่วงลงมากินพื้นที่เป็นวงกว้างประมาณ 3 เมตร เสาและผนังของอาคารถูกสะเก็ดระเบิดจนได้รับความเสียหายเป็นรูพรุน และมีหลุมกว้างประมาณ 1 ฟุตอยู่ข้างเสา นอกจากนี้ยังพบเศษชิ้นส่วนของระเบิดลูกเกลี้ยง หรือ M-26 ตกอยู่ในภายในอาคาร และกระเดื่องระเบิดชนิดดังกล่าวตกอยู่ใต้เต้นท์ขายของริมทางเท้าหน้าอาคารที่เกิดเหตุ เจ้าหน้าที่จึงเก็บรวบรวมไว้เป็นหลักฐานเพื่อนำไปตรวจพิสูจน์ต่อไป                จากการสอบสวนพยานซึ่งอยู่ที่ร้านโจ๊กฝั่งตรงข้ามกับที่เกิดเหตุ เบื้องต้นไม่มีใครเห็นเหตุการณ์หรือคนร้ายแต่อย่างใด มีแต่เพียงคนได้ยินเสียงระเบิดดังสนั่นหวั่นไหว จากนั้นก็เกิดควันเป็นจำนวนมาก</p>
<p> ด้าน <persName>พ.ต.อ.อำนาจ</persName> กล่าวว่า ขณะนี้ที่ดินในเขตพื้นที่ตลาดปัฐวิกรณ์ที่เกิดเหตุกำลังมีข้อพิพาทกันอยู่ระหว่างเครือญาติในการครอบครองสิทธิ์ ซึ่งมีการตั้งบริษัทขึ้นมา 2 บริษัท คือ บริษัท โชคชัยทรัพย์ทวี จำกัด กับบริษัท ปัฐวิกรณ์ จำกัด ที่มี<persName>นายภูเทพ สิทธิราม</persName> เป็นกรรมการผู้จัดการ และเป็นผก่อตั้งตลาดขึ้นมา แต่มีเรื่องขัดแย้งกันเองระหว่างพี่น้องจนมีการฟ้องร้องขึ้นศาลมาหลายคดี ส่วนใหญ่อยู่ในระหว่างชั้นฎีกา และมีการแจ้งความกันไปมาไม่ต่ำกว่า 20 คดี ที่สน.บึงกุ่ม                <persName>พ.ต.อ.อำนาจ</persName> กล่าวต่อว่า เหตุการณ์ครั้งนี้เป็นเรื่องของการสร้างสถานการณ์ให้เกิดความตึงเครียด แต่ยังไม่แน่ชัดว่าเป็นการข่มขู่ของฝ่ายใดฝ่ายหนึ่งหรือไม่ หรืออาจเป็นบุคคลที่สามก็เป็นไปได้ ซึ่งเจ้าหน้าที่ต้องหาพยานหลักฐานว่าใครเห็นเหตุการณ์ ก่อนที่ตัดสินใจเรียกผู้เกี่ยวข้องทั้งสองบริษัทมาสอบปากคำว่าเกี่ยวข้องหรือไม่ แต่ก็คาดว่าทั้งสองฝ่ายคงปฏิเสธไม่รู้ไม่เห็นอย่างแน่นอน                ผู้สื่อข่าวรายงานว่า ขณะที่เจ้าหน้าที่กลุ่มงานเก็บกู้วัตถุระเบิด บก.ตปพ.บช.น. และเจ้าหน้าที่กองพิสูจน์หลักฐาน กำลังตรวจเก็บหลักฐานบริเวณจุดเกิดเหตุอยู่นั้น ก็ได้มีกลุ่มชายฉกรรจ์ประมาณ 50 คน ซึ่งอ้างว่าเป็นทีมงานของ <persName>พล.ท.ปรเมษฐ์ ป้อมนาค</persName> เดินเรียงหน้ากระดานเข้ามายังจุดเกิดเหตุ</p>
<p>โดยกลุ่มชายฉกรรจ์อ้างว่าได้รับคำสั่งจากผู้บริหารของบริษัท ปัฐวิกรณ์ จำกัด ให้มาเคลียร์พื้นที่ของตลาดปัฐวิกรณ์ในส่วนที่บริษัทดูแลอยู่ เพื่อไม่ให้บริษัท โชคชัยทรัพย์ทวี จำกัด เข้ามาลุกล้ำหรือเก็บค่าเช่าแผงจากพ่อค้าแม่ค้าในตลาด จนเป็นเหตุทำให้เกิดการปะทะคารมกับกลุ่มบริษัทโชคชัยทรัพย์ทวีฯ ทำให้เจ้าหน้าที่ต้องเข้าไประงับเหตุการณ์ก่อนที่จะมีเรื่องบานราวบานปลายรุนแรง                สำหรับพื้นที่ตลาดปัฐวิกรณ์นั้น มีปัญหาการขัดแย้งกันระหว่างบริษัท ปัฐวิกรณ์ จำกัด และบริษัท โชคชัยทรัพย์ทวี จำกัด เกี่ยวกับการอ้างกรรมสิทธิ์ในโฉนดที่ดินจนเป็นเหตุให้มีการฟ้องร้องและดำเนินคดีกันเกิดขึ้นจำนวนหลายคดี ตลอดจนเกิดเหตุการณ์ความรุนแรงขึ้นในพื้นที่อย่างต่อเนื่อง จนเจ้าหน้าที่ตำรวจต้องนำกำลังมาตั้งเต้นท์ห่างจากจุดเกิดเหตุไปประมาณ 30 เมตร เพื่อคอยดูแลรักษาความปลอดภัย</p></body>
</news>
