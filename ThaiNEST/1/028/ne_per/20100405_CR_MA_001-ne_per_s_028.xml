<teiHeader>
<fileDesc>
<titleStmt>
  <title>โจรบุกเดี่ยวปล้นร้านทองกลางห้างคาร์ฟูร์ แจ้งวัฒนะ กวาดไป7.75ล.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-05 07:21:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270426906&catid=17  </bibl>
</sourceDesc>
</fileDesc>
</teiHeader>
<news>
<headline>โจรบุกเดี่ยวปล้นร้านทองกลางห้างคาร์ฟูร์ แจ้งวัฒนะ กวาดไป7.75ล.</headline>
<lead></lead>
<neck></neck>
<body><p>เมื่อเวลา 21.40 น. วันที่ 5 เม.ย.  <persName>ร.ต.ท.ธวัชชัย จงยิ่งเจริญกิจ</persName> พนักงานสอบสวน สภ.ปากเกร็ด รับแจ้งเหตุคนร้ายใช้อาวุธปืนบุกจี้ชิงทรัพย์ห้างเพชรทองออโรล่า ตั้งอยู่ในห้างคาร์ฟูร์ สาขาแจ้งวัฒนะ รุดไปตรวจสอบพบ  <persName>น.ส.จิรภา เรืองวุฒิ</persName> <persName>น.ส.ณิชนันท์ พุยผง</persName> <persName>น.ส.มาเรียม ทำเจริญ</persName>  พนักงานร้านทองดังกล่าว ยืนรอให้การด้วยสีหน้าที่ตกใจ</p>
<p><persName>น.ส.จิรภา</persName>ให้การว่า ขณะเช็กยอดขายเพื่อทำการปิดร้าน ปรากฏว่า ถูกคนร้ายสวมหมวกกันน็อกสีดำแบบเต็มใบ หน้ากากฉาบปรอท สวมเสื้อยืดสีขาวคลุมทับด้วยเสื้อแจ๊กเก็ตสีดำ สวมกางเกงยีนส์สีน้ำเงิน รองเท้าผ้าใบ และสวมถุงมือสีขาว เดินตรงเข้ามาหาที่เคาน์เตอร์พร้อมกับชักอาวุธปืนพกสั้นแบบออโตเมติกสีดำออกมาขู่</p>
<p>จากนั้นคนร้ายปีนห้ามเคาน์เตอร์เข้ามาและลงมือกวาดทองรูปพรรณที่ตู้โชว์ด้านหลัง ซึ่งมีน้ำหนักตั้งแต่ 3 บาท 4 บาท และ 5 บาทใส่กระเป๋าสะพายที่แนบอยู่กับลำตัวอย่างใจเย็น ใช้เวลาก่อเหตุประมาณ 2 นาทีก่อนจะวิ่งลงบันไดเลื่อนหนีออกไปทางประตูทางเข้าออกหน้าห้างซึ่งมีรถจักรยานยนต์ยี่ห้อยามาฮ่า มีโอ สีส้ม ขับหลบหนีมุ่งหน้าไปทางถนนพระราม 4 - ปากเกร็ด</p>
<p>ต่อมา <persName>น.ส.สุวิชา ศรีณุ่งธรรม</persName> เจ้าของร้านทองเดินทางมาดูที่ร้านและตรวจสอบจำนวนทองรูปพรรณที่ถูกคนร้ายจี้ชิงทรัพย์ไป พบว่าคนร้ายสามารถกวาดทองรูปพรรณไปได้จำนวน 104 เส้น น้ำหนักรวม 450 บาท มูลค่าประมาณ 7.75 ล้านบาท
</p></body>
</news>
