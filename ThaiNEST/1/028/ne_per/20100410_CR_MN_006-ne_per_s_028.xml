<teiHeader>
<fileDesc>
<titleStmt>
  <title>จับแก๊งค้ายา "ฉกาจ คหบดีลักษณ์" ยึดแสนเม็ด 30 ล้าน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-10 14:59:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050232  </bibl>
</sourceDesc>
</fileDesc>
</teiHeader>
<news>
<headline>จับแก๊งค้ายา "<persName>ฉกาจ คหบดีลักษณ์</persName>" ยึดแสนเม็ด 30 ล้าน</headline>
<lead>รวบเครือข่ายค้ายาเสพติด "<persName>ฉกาจ คนบดีลักษณ์</persName>" นักค้ายารายใหญ่ทางภาคเหนือ ยึดกว่าแสนเม็ด มูลค่า 30 ล้าน</lead>
<neck></neck>
<body><p>วันนี้ (10 เม.ย.) เมื่อเวลา 11.00 น. ที่กองบัญชาการตำรวจปราบปรามยาเสพติด (บช.ปส.) <persName>พล.ต.ท.อติเทพ ปัญจมานนท์</persName> ผบช.ปส. <persName>พล.ต.ต.หาญพล นิตย์วิบูลย์</persName> รอง ผบช.ปส. <persName>พล.ต.ต.ชินภัทร สารสิน</persName> ผบก.ปส.3 ร่วมกันแถลงข่าวจับกุม<persName>นายวัชรพล ฐิติภัทรนล</persName> อายุ 40 ปี อยู่บ้านเลขที่ 44/2 หมู่1 ต.ยั้งเมิน อ.สะเมิง จ.เชียงใหม่ <persName>นายสาม เลาโหม๊ะ</persName> อายุ 40 ปี อยู่บ้านเลขที่ 166 หมู่ 11 ต.แม่แวน อ.พร้าว จ.เชียงใหม่ <persName>นายยี่ สีเซ้า</persName> อายุ 32 ปี อายุ 32 ปี อยู่บ้านเลขที่ 27 หมู่ 9 ต.แม่นาเติง อ.ปาย จ.แม่ฮ่องสอน <persName>นายอิ่นคำ เสมะ</persName> อายุ 28 ปี อยู่บ้านเลขที่ 469 หมู่ 8 ต.เวียง อ.เวียงป่าเป้า จ.เชียงราย <persName>นายอภิชัย พงศ์วลัย</persName> อายุ 48 ปี อยู่บ้านเลขที่ 59/1 หมู่ 9 ต.แม่นาติง อ.ปาย จ.แม่ฮ่องสอน และ<persName>นายศาสตรพล มัจฉาวิริยะ</persName> อายุ 24 ปี อยู่บ้านเลขที่ 66 หมู่ 11 ต.แม่แวน อ.พร้าว จ.เชียงใหม่</p>
<p>โดยจับกุมได้พร้อมของกลางยาบ้าจำนวน 110,000 เม็ด มูลค่าประมาณ 30 ล้านบาท รถเก๋งยี่ห้อฮอนด้า ซีวิค สีบรอนซ์เทา หมายเลขทะเบียน กต-332 เชียงใหม่ รถกระบะยี่ห้อฟอร์ด สีดำ หมายเลขทะเบียน ผบ-1405 เชียงใหม่ รถ จยย.ยี่ห้อฮอนด้า เวฟ 125X หมายเลขทะเบียน งรค-326 เชียงใหม่ และโทรศัพท์มือถือจำนวน 10 เครื่อง</p>
<p><persName>พล.ต.ท.อติเทพ</persName> เปิดเผยว่า การจับกุมครั้งนี้สืบเนื่องจากเจ้าหน้าที่บช.ปส.ได้รับแจ้งจากสายลับว่า กลุ่มผู้ต้องหาซึ่งเป็นเครือข่ายค้ายาเสพติดของ "<persName>ฉกาจ คหบดีลักษณ์</persName>" นักค้ายาเสพติดรายใหญ่ทางภาคเหนือ ได้นำยาบ้าจำนวนมากมาเสนอขายให้กับสายลับ เจ้าหน้าวางแผนจับกุมโดยติดต่อขอซื้อยาบ้า จำนวน 50 มัด 100,000 เม็ด จากกลุ่มผู้ต้องหา จากนั้น<persName>นายวัชรพล</persName> <persName>นายอภิชัย</persName> และ<persName>นายยี่</persName> ก็เป็นตัวแทนมาตรวจนับเงินจากเจ้าหน้าที่ชุดจับกุมที่ปลอมตัวเป็นลูกค้า ก่อนจะนัดส่งมอบยาบ้ากันเมื่อวานนี้ (9 เม.ย.) ที่บริเวณลานจอดรถหน้าห้างเทสโก้โลตัส สาขาตลาดคำเที่ยว ต.ป่าตัน อ.เมือง จ.เชียงใหม่</p>
<p><persName>พล.ต.ท.อติเทพ</persName> กล่าวต่อว่า เมื่อถึงเวลานัดหมาย <persName>นายวัชรพล</persName> <persName>นายสาม</persName> <persName>นายอภิชัย</persName> และ<persName>นายแก้ว</persName> ที่หลบหนีไปนั้น ได้มาขอตรวจสอบเงินจากเจ้าหน้าที่อีกครั้ง ก่อนที่<persName>นายยี่</persName>จะพาเจ้าหน้าที่ไปรับยาบ้าจาก<persName>นายอิ่นคำ</persName>และ<persName>นายศาสตรพล</persName> ที่ขับรถเก๋งยี่ห้อฮอนด้า คันดังกล่าวนำยาบ้าจำนวน 100,000 เม็ดมาส่งให้ เจ้าหน้าที่จึงแสดงตัวเข้าจับกุม พร้อมทั้งเข้าตรวจค้นรถเก๋งคันดังกล่าวอย่างละเอียดก็พบยาบ้าอีกจำนวน 10,000 เม็ด ซุกซ่อนอยู่ในกระเป๋าผ้าวางอยู่ที่เบาะหลัง จึงยึดไว้เป็นของกลางก่อนควบคุมตัวผู้ต้องหาทั้งหมดมาทำการสอบสวน</p>
<p>เบื้องต้นเจ้าหน้าที่แจ้งข้อหาร่วมกับพวกที่หลบหนีมียาเสพติดให้โทษ ประเภท 1 (ยาบ้า) ไว้ในครอบครองเพื่อจำหน่ายโดยผิดกฎหมาย พร้อมทั้งจะทำการขยายผลจับกุมผู้ต้องหาที่เหลือมาดำเนินดคีตามกฎหมายต่อไป</p></body>
</news>
