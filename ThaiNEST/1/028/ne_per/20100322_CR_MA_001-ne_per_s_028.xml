<teiHeader>
<fileDesc>
<titleStmt>
  <title>จับแล้วมือยิงอาร์พีจีใส่"กลาโหม" อยู่ระหว่างสอบปากคำ-ตรวจดีเอ็นเอคราบเลือด คาดลงมือพลาดทำบาดเจ็บ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-22 09:56:15  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269177817&catid=17  </bibl>
</sourceDesc>
</fileDesc>
</teiHeader>
<news>
<headline>จับแล้วมือยิงอาร์พีจีใส่"กลาโหม" อยู่ระหว่างสอบปากคำ-ตรวจดีเอ็นเอคราบเลือด คาดลงมือพลาดทำบาดเจ็บ</headline>
<lead>จับแล้วมือยิงอาร์พีจีใส่ "กลาโหม" โฆษกรัฐบาลแย้มเอง ศอ.รส.ประเมินบึ้มถี่ยิบ "<persName>สุเทพ</persName>" สั่งตั้งด่านจาก 50 เป็น 141 จุด "<persName>จตุพร</persName>" ชื่อฝีมือรัฐบาลสร้างสถานการณ์ ป.ป.ช.ขอกำลังตำรวจ-ทหารอารักขาเพิ่ม</lead>
<neck></neck>
<body><p>2คนยิงอาร์พีจีใส่กลาโหม</p>
<p>ความคืบหน้าคนร้ายก่อเหตุป่วนเมือง โดยขว้างระเบิดเอ็ม 67 เข้าใส่อาคารสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) แห่งใหม่ ที่ถนนสนามบินน้ำ อ.เมืองนนทบุรี โดยระเบิดตกบริเวณสวนหย่อมหน้าอาคาร เหตุเกิดเมื่อเวลา 21.50 น. วันที่ 20 มีนาคมที่ผ่านมา และคนร้ายใช้ระเบิดอาร์พีจียิงใส่กระทรวงกลาโหม แต่ระเบิดไปตกบริเวณซอยแพร่งภูธร แขวงศาลเจ้าพ่อเสือ เขตพระนคร กทม. ทำให้มีผู้ได้รับบาดเจ็บ 1 คน เหตุเกิดเวลา 22.00 น. วันที่ 20 มีนาคมที่ผ่านมา และเจ้าหน้าที่ได้ตรวจยึดรถกระบะยี่ห้อโตโยต้า รุ่นวีโก้ ติดแผ่นป้ายทะเบียน ตศ 9818 กรุงเทพมหานคร จอดอยู่ซอยแพร่งสรรพศาสตร์ ห่างจากซอยแพร่งภูธร ประมาณ 700 เมตร ในรถพบปืนกลมือเอ็ม 3 กระสุน 20 นัด เสื้อแดง 2 ตัว กล่องกระสุน และกระสุนปืนขนาด 11 มม. 28 นัด ระเบิดขว้างชนิด เอ็ม 67 จำนวน 3 ลูก เครื่องยิงอาร์พีจี 1 กระบอก เสื้อยืดคอกลมสีฟ้า ด้านหลังเสื้อสกรีนชื่อ <persName>ส.จ.คณะวัฒน์ อังสนานิวัฒน์</persName> ประธานสภาองค์การบริหารส่วนจังหวัด (อบจ.) นครราชสีมา ไปตรวจสอบนั้น</p>
<p>เมื่อเวลา 10.30 น. วันที่ 21 มีนาคม <persName>พล.ต.อ.ปทีป ตันประเสริฐ</persName> รักษาการราชแทนผู้บัญชาการตำรวจแห่งชาติ (รรท.ผบ.ตร.) <persName>พล.ต.ท.วรพงษ์ ชิวปรีชา</persName> ผู้ช่วย ผบ.ตร. <persName>พล.ต.ท.สัณฐาน ชยนนท์</persName> ผบช.น. ประชุมร่วมกับเจ้าหน้าที่ตำรวจที่เกี่ยวข้อง ที่ สน.สำราญราษฎร์ จากนั้น <persName>พล.ต.อ.ปทีป</persName> ให้สัมภาษณ์ว่า คดีมีความคืบหน้ามาก คนร้ายที่ก่อเหตุมี 2 คน เป้าหมายทิศทางการยิงเข้าที่กระทรวงกลาโหม โดยมีรัศมีการยิงมาจากทางซอยแพร่งภูธร ส่วนจะเชื่อมโยงกับเหตุที่ ป.ป.ช.พื้นที่ จ.นนทบุรีหรือไม่นั้น ตรวจสอบแล้วไม่พบ</p>
<p>วงจรปิดจับภาพผู้ต้องสงสัย</p>
<p><persName>พล.ต.อ.ปทีป</persName>กล่าวว่า ไม่พบคนร้ายตามที่ได้รับแจ้งว่า ได้รับบาดเจ็บ สำหรับรถคันก่อเหตุทางตำรวจนำมาเก็บรักษาไว้ที่ สน.สำราญราษฎร์ โดยกลุ่มงานเก็บกู้และตรวจพิสูจน์วัตถุระเบิด เข้าตรวจสอบพบว่า กระจกรถด้านซ้ายแตก ขอบประตูซ้ายถูกแรงดันของเครื่องยิงฉีดขาด ลิ้นชักเก็บของในรถหลุดหายและกระจกแค็บของรถหลุดหายเช่นเดียวกัน เนื่องจากเครื่องยิงดังกล่าวมีแรงอัดส่งท้ายสูง</p>
<p>ด้านผู้ชำนาญการตรวจสอบและเก็บกู้ กล่าวว่า จากแนววิถีการยิงและลักษณะท่ายิง คนร้ายยืนออกห่างจากตัวรถประมาณ 5 เมตร และยิงเข้าใส่ตัวเป้าหมายที่ใช้ระยะหวังผลการทำลายร้างประมาณ 500 เมตร ไกลสุด 1,000 เมตร</p>
<p>แหล่งข่าวกล่าวว่า จากการตรวจสอบกล้องวงจรปิดที่จับภาพคนร้ายเอาไว้ได้ พบว่า เวลา 22.33 น. ชายสูงประมาณ 170-175 เซนติเมตร ผมสั้นรองทรง สวมเสื้อยืดสีดำแขนสั้น กางเกงขายาวทรงทหาร ถือหมวกแก๊ปดำ สวมรองเท้าหนังสีดำ เดินออกจากจุดจอดรถ และเวลาประมาณ 22.33 น. พบชายสูงประมาณ 175-180 เซนติเมตร ตัดผมรองทรง สวมหมวกแก๊ปธรรมดาไม่ทราบสี สวมเสื้อคอปกแขนสั้นลายขวาง กางเกงขายาวทรงทหาร รองเท้าหนังสีดำ สะพายกระเป๋า</p>
<p>"รถคันที่ใช้ก่อเหตุติดแผ่นป้ายทะเบียนปลอม ทะเบียนจริงเป็นรถยนต์ยี่ห้อมาสด้า และตรวจสอบเลขเครื่องแชสซีส์ ทะเบียน บว 8802 สงขลา มีนางสุนัน โดมหอม เลขที่ 216 ถนนจันทร์-ประทีป อ.หาดใหญ่ จ.สงขลา เป็นผู้ครอบครอง ส่วนกรรมสิทธิ์ยังเป็นของบริษัทไฟแนนซ์แห่งหนึ่ง โดยรถคันนี้ได้หลบหนีการติดตามของไฟแนนซ์ มีการขายให้กับบุคคลถึงขั้นตอนนี้ 4 ผู้ครอบครอง" แหล่งข่าวกล่าว</p>
<p>"<persName>ปณิธาน</persName>" ตีปี๊บจับตัวได้แล้ว</p>
<p><persName>นายปณิธาน วัฒนายากร</persName> โฆษก รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี ให้สัมภาษณ์กับสำนักข่าวไอเอ็นเอ็น ถึงความคืบหน้าคดีคนร้ายยิงระเบิดอาร์พีจีใส่กระทรวงกลาโหม และสำนักงาน ป.ป.ช. แห่งใหม่ ว่า จากการตรวจสอบขณะนี้ ได้หลักฐานชิ้นสำคัญที่สาวไปถึงตัวบุคคลได้ โดยหลักฐานชี้ชัดได้ว่าเป็นกลุ่มใด ซึ่งเหตุที่เกิดขึ้นนั้นเป็นไปตามความคาดหมายของรัฐบาลที่ได้ยินกระแสข่าวมา และเตรียมรับมือเหตุการณ์ซึ่งกลุ่มคนร้ายทนแรงบีบของเจ้าหน้าที่ไม่ไหวออกมาก่อเหตุ และครั้งนี้เกิดพลาดทำให้ผู้ก่อเหตุก็ได้รับบาดเจ็บ อีกทั้งรถที่สงสัยก่อเหตุก็ได้รับความเสียหาย</p>
<p>"มีรายงานข่าวว่า ขณะนี้ เจ้าหน้าที่ได้ควบคุมตัวบุคคลต้องสงสัยก่อเหตุที่กระทรวงกลาโหมได้แล้ว และอยู่ระหว่างการสอบปากคำ โดยเจ้าหน้าที่เร่งตรวจสอบเจ้าของดีเอ็นเอ คราบเลือดของคนร้ายที่ได้รับบาดเจ็บ เป็นใครมาจากไหนหรือเป็นกลุ่มใด โดยพบคราบเลือดเปรอะเปื้อนอยู่ในตัวรถ" <persName>นายปณิธาน</persName>กล่าว</p>
<p><persName>นายอภิสิทธิ์</persName>กล่าวว่า สำหรับเหตุระเบิดที่เกิดขึ้นในระยะนี้ ได้เฝ้าระวังอย่างเต็มที่ โดยต้องใช้เจ้าหน้าที่บุคลากรจำนวนมากขึ้น เมื่อถามว่าการข่าวของรัฐบอกล่วงหน้าได้ว่า จะเกิดเหตุตรงไหนแต่ทำไมไม่สามารถป้องกันได้ <persName>นายอภิสิทธิ์</persName>กล่าวว่า มีการดูแลในพื้นที่ที่คิดว่า เป็นเป้าหมายจริง แต่การคาดการณ์ไม่ได้แม่นยำได้ 100% ทั้งนี้ เหตุการณ์ดังกล่าวบ่งบอกว่าจะเป็นการฉกฉวยโอกาสจากสถานการณ์ให้เกิดความวุ่นวายขึ้น และห่วงในแง่การชุมนุม</p>
<p>ศอ.รส.ชี้แดงแตกต้นตอบึ้ม</p>
<p><persName>พ.อ.สรรเสริญ แก้วกำเนิด</persName> โฆษกศูนย์อำนวยการรักษาความสงบเรียบร้อย (ศอ.รส.) กล่าวว่า ที่ประชุม ศอ.รส.วิเคราะห์ถึงระเบิดที่เกิดขึ้น 2 จุดเมื่อคืนวันที่ 20 มีนาคมที่ผ่านมาว่า เป็นความพยายามของผู้พยายามสร้างสถานการณ์ เพื่อเร่งเร้าสถานการณ์การชุมนุม โดยเจ้าหน้าที่ทำงานอย่างดีที่สุดแล้วแต่ก็เป็นธรรมดาของผู้ที่จ้องจะกระทำ กับผู้ที่พยายามป้องกันนั้นโอกาสผิดกัน ซึ่ง ศอ.รส. ไม่สบายใจและเป็นกังวลอย่างยิ่งกรณีที่แกนนำคนเสื้อแดงไม่มีความเป็นเอกภาพ และมีความคิดที่แตกต่างกัน โดยเฉพาะแกนนำในปัจจุบันก็ยอมรับกับสังคมว่า ไม่สามารถควบคุมการปฏิบัติของแกนนำอื่นๆ ที่เคยอยู่ร่วมกันได้ และด้วยความไม่เป็นเอกภาพนั้นทำให้มีแนวโน้มที่สามารถเป็นไปได้ว่าเหตุรุนแรงที่เกิดขึ้นในการสร้างสถานการณ์ อาจจะมีส่วนเชื่อมโยงหรือมีความเกี่ยวข้องกับความไม่เป็นเอกภาพของแกนนำ</p>
<p>ศอ.รส.ไม่ได้ฟันธงลงไปว่าเป็นฝีมือใคร แต่เราไม่สบายใจ จากภาพที่บังเกิดขึ้น เรื่องความไม่เป็นเอกภาพของแกนนำผู้ชุมนุมอาจจะมีโอกาสและเป็นไปได้ที่จะมีส่วนทำให้เกิดเหตุการณ์นี้ ในที่เกิดเหตุพบวัตถุพยาน อุปกรณ์อาวุธวัตถุระเบิดที่ยึดได้ รวมทั้งรถ ทำให้เรามั่นใจว่าวัตถุพยานหลายอย่าง การประสานกับนิติวิทยาศาสตร์ ในการเก็บข้อมูลลายมือ มันก็น่าจะสามารถเชื่อมโยงได้ โดยเฉพาะหมายเลขตัวถังรถ ทำให้เชื่อว่ามีข้อมูลที่น่าจะเพียงพอ <persName>พ.อ.สรรเสริญ</persName>กล่าว</p>
<p>"<persName>สุเทพ</persName>"สั่งเพิ่มมาตรการเข้ม</p>
<p>ผู้สื่อข่าวถามว่า <persName>นายจตุพร พรหมพันธุ์</persName> แกนนำคนเสื้อแดงระบุว่า ฝ่ายรัฐบาลสร้างสถานการณ์เอง <persName>พ.อ.สรรเสริญ</persName>กล่าวว่า เป็นแนวทางที่กลุ่มผู้ชุมนุมจะชี้แจง แต่ ศอ.รส.ยืนยันว่าเจ้าหน้าที่ของรัฐพยายามทุกอย่างที่จะป้องกันไม่ให้เหตุเหล่านั้นเกิดขึ้น เพราะพื้นที่กรุงเทพฯนั้นกว้างใหญ่</p>
<p>"มีข่าวมาตลอดว่า จะมีผู้สร้างสถานการณ์ เราจึงได้เพิ่มจุดตรวจจากเดิม 50 กว่าจุด เป็น 141 จุด แต่ก็เป็นความพยายามสร้างสถานการณ์กับจุดที่เป็นสัญลักษณ์ อย่าง ป.ป.ช.แห่งใหม่ และกระทรวงกลาโหม แต่เราก็ไม่ปัดความรับผิดชอบ เพราะที่ประชุม นายสุเทพ เทือกสุบรรณ รองนายกฯในฐานะผู้อำนวยการ ศอ.รส.ได้กำชับให้ผู้บังคับหน่วยที่รับผิดชอบในแต่ละพื้นที่ได้กำหนดมาตรการต่างๆ ในการตั้งจุดตรวจให้เข้มข้นขึ้น"</p>
<p>ปธ.สภาอบจ.โคราชปัดเอี่ยว</p>
<p>ด้าน <persName>นายคณะวัฒน์ อังสนานิวัฒน์</persName> ประธานสภา อบจ.นครราชสีมา กล่าวถึงการพบเสื้อยืดสกรีนชื่อ<persName>นายคณะวัฒน์</persName>ด้านหลังตกอยู่ในรถกระบะต้องสงสัยเป็นพาหนะของคนร้ายที่ยิงจรวดอาร์พีจีใส่กระทรวงกลาโหม ว่า ยังไม่ทราบรายละเอียดใดๆ กำลังตรวจสอบข้อเท็จจริงที่เกิดขึ้น อย่างไรก็ตาม เสื้อยืดนำไปแจกให้ประชาชนมีเป็นหมื่นตัว จะไปทราบได้อย่างไรว่าตัวไหนใครใส่ไปที่ไหนและไปอยู่ในรถคันต้องสงสัยได้อย่างไร</p>
<p>"ผมไม่ได้รู้เห็นในเรื่องดังกล่าว และไม่ได้เกี่ยวข้องหรือไปยุ่งเกี่ยวกับการเคลื่อนไหวของกลุ่มคนเสื้อแดง เพราะผมไม่ใช่เสื้อแดง เรื่องนี้ชาว อ.สีคิ้ว และชาวโคราชทราบดีว่าผมเป็นคนอย่างไร และไม่ได้ฝักใฝ่กับสีใดทั้งนั้น ทำงานเพื่อประโยชน์ของประชาชนทุกกลุ่มไม่ได้เลือกปฏิบัติ" <persName>นายคณะวัฒน์</persName>กล่าว และว่า เรื่องที่เกิดขึ้นพร้อมให้ตรวจสอบและยินดีให้ความร่วมมือกับเจ้าหน้าที่ไม่ได้มีความหวั่นไหวกับเหตุการณ์ที่เกิดขึ้นแม้อาจจะมีผู้ไม่หวังดีสร้างสถานการณ์แล้วโยนความผิดมาให้ก็ตาม</p>
<p>"<persName>จตุพร</persName>" ซัดฝีมือคนรัฐบาล</p>
<p><persName>นายจตุพร พรหมพันธุ์</persName> แกนนำ นปช. กล่าวถึงเหตุระเบิดที่หน้ากระทรวงกลาโหม และหน้าที่ตั้งของ ป.ป.ช. แห่งใหม่ ว่า ขอให้เข้าใจว่าเป็นฝีมือของรัฐบาลที่สร้างสถานการณ์ โดยมีแหล่งข่าวที่เป็นทหารใน ศอ.รส.ระบุว่า การยิงใส่กระทรวงกลาโหมเป็นการปฏิบัติการที่ผิดพลาดของทหารที่ยิงโดนสายไฟและทำให้ตัวเองบาดเจ็บ ซึ่งเป็นประเด็นที่น่าสงสัยว่า <persName>นายปณิธาน</persName>นำเรื่องนี้มาพูดเพื่อเป็นการเบี่ยงเบนประเด็นข่าว ไม่ให้มีการออกข่าวการเคลื่อนมวลชนของคนเสื้อแดงใน กทม.</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) กล่าวว่า ระเบิดที่เกิดขึ้นถือเป็นการสร้างสถานการณ์รายวัน แต่หน่วยงานความมั่นคงที่รับผิดชอบ รวมถึง<persName>นายสุเทพ เทือกสุวรรณ</persName> รองนายกรัฐมนตรีด้านความมั่นคง ในฐานะผู้อำนวยการ ศอ.รส. และ <persName>พล.อ.ประวิตร วงษ์สุวรรณ</persName> รัฐมนตรีว่าการกระทรวงกลาโหม ไม่สามารถป้องกันเหตุร้ายได้ สะท้อนให้เห็นว่าเป็นการทำงานที่ล้มเหลวผิดพลาดซ้ำซาก จึงขอเรียกร้องให้<persName>นายสุเทพ</persName> และ <persName>พล.อ.ประวิตร</persName>รับผิดชอบด้วยการลาออกจากตำแหน่ง</p>
<p>ป.ป.ช.ขอตร.-ทหารอารักขา</p>
<p><persName>นายอภินันทน์ อิศรางกูร ณ อยุธยา</persName> เลขาธิการสำนักงาน ป.ป.ช. กล่าวถึงเหตุคนร้ายขว้างระเบิดใส่สำนักงานป.ป.ช.แห่งใหม่ ว่า เบื้องต้นทราบว่าระเบิดที่ใช้ปาเข้าไปใน ป.ป.ช.เป็นระเบิด เอ็ม 67 ขว้างเข้าไปภายในบริเวณสนามหญ้าหน้าอาคาร ป.ป.ช.แห่งใหม่ ที่อยู่ระหว่างการก่อสร้างและรอการส่งมอบตึก ซึ่งยังไม่มีเจ้าหน้าที่และคณะกรรมการ ป.ป.ช.เข้าไปทำงาน โดยขณะนี้ยังไม่ทราบสาเหตุของการปาระเบิด ต้องรอการสอบสวนของเจ้าหน้าที่ตำรวจเสียก่อน แต่เชื่อว่าน่าจะเป็นการสร้างสถานการณ์ป่วนเมืองมากกว่า แต่ไม่ทราบว่าจะเกี่ยวข้องกับเหตุสถานการณ์การชุมนุมทางการเมืองหรือไม่</p>
<p><persName>นายอภินันท์</persName>กล่าวว่า หลังจากนี้ ป.ป.ช.จะเพิ่มความเข้มงวดในการดูแลความปลอดภัยสำนักงาน ป.ป.ช.ที่ถนนพิษณุโลก และที่ จ.นนทบุรี ให้มากขึ้น โดยประสานขอกำลังตำรวจ ทหาร มาช่วยดูแลความปลอดภัย คาดว่า ในวันที่ 23 มีนาคมนี้ ที่ประชุม ป.ป.ช.คงมีการหารือถึงมาตรการรักษาความปลอดภัยในสำนักงาน ทั้งนี้ <persName>นายปานเทพ กล้าณรงค์ราญ</persName> ประธาน ป.ป.ช. ได้แสดงความเป็นห่วงถึงความปลอดภัยของเจ้าหน้าที่ ป.ป.ช. และได้สั่งให้เจ้าหน้าที่ทุกคนระวังความปลอดภัย แต่คณะกรรมการ ป.ป.ช.ทุกคนไม่รู้สึกหวั่นไหวต่อเหตุการณ์ที่เกิดขึ้นแต่อย่างใด</p>
<p>วงจรปิดแยกสนามบินน้ำเสีย</p>
<p><persName>พ.ต.อ.สมศักดิ์ชัย อมรส่งเจริญ</persName> ผกก.สภ.อ.เมืองนนทบุรี กล่าวถึงคดีระเบิดสำนักงาน ป.ป.ช.แห่งใหม่ว่า ยังไม่ทราบว่าคนร้ายเป็นใคร โดยตั้งประเด็นว่าเป็นการสร้างสถานการณ์ทางการเมือง ปลุกปั่นให้เกิดความวุ่นวายในบ้านเมืองมากกว่าที่จะให้เกิดความเสียหายต่อชีวิตและทรัพย์สิน</p>
<p>แหล่งข่าวชุดสืบสวนเผยว่า หลังเข้าตรวจสอบพบกล้องวงจรปิดบริเวณแยกถนนสนามบินน้ำและใกล้เคียง พบว่ากล้องได้เกิดเสียขึ้นมาพอดี ทั้งๆ ที่ก่อนหน้านั้นเพียง 1 วันยังใช้งานได้ ขณะนี้จึงออกหาภาพวงจรปิดของชาวบ้านที่อาจจับภาพได้บ้าง และระเบิดเอ็ม 67 ที่ขว้างเข้ามา น่าจะเป็นการยืนริมรั้วแล้วขว้างเข้าไปมากกว่ายืนบนรถขณะวิ่งแล้วขว้างเข้าไป ซึ่งระเบิดชนิดนี้มีใช้เฉพาะทหารและตำรวจตระเวนชายแดนเท่านั้น</p>
<p>ประณามมือบึ้ม ร.ร.เปรมฯ</p>
<p>ด้านเหตุคนร้ายลอบปาระเบิดใส่ป้ายชื่อโรงเรียน<persName>เปรมติณสูลานนท์</persName> หมู่ 5 ต.บัวเงิน อ.น้ำพอง จ.ขอนแก่น เหตุเกิดเมื่อคืนวันที่ 20 มีนาคมที่ผ่านมา <persName>พ.ต.อ.ไผ่พนา เพ็ชรเย็น</persName> ผกก.สภ.น้ำพอง ได้ส่งชุดสืบสวนออกหาข่าวเบื้องต้นหลังจากสอบพยาน 8 ใน 10 ปากให้การแนวทางเดียวกันว่าก่อนเกิดเหตุได้มีรถเก๋งสีดำไม่ทราบยี่ห้อ ไม่ติดแผ่นป้ายทะเบียนขับเวียนวนอยู่ในช่วงหัวค่ำและช่วงเที่ยงคืน ซึ่งชุดสืบสวนพยายามติดตามรถต้องสงสัยดังกล่าวอย่างเร่งด่วน</p>
<p>ผู้สื่อข่าวรายงานว่า <persName>นายอารมณ์ อินทร์จันทร์</persName> ประธานกรรมการสถานศึกษาเครือข่ายพังบัวเงิน และ<persName>นายสุวิทย์ ทายิดา</persName> รองผู้อำนวยการปฏิบัติหน้าที่แทน ผู้อำนวยการโรงเรียน<persName>เปรมติณสูลานนท์</persName> พร้อมคณะครูนักเรียนได้ทำป้ายประณามการกระทำของผู้สร้างสถานการณ์โดยมีข้อความ อาทิ "โรงเรียนสอนพวกหนูให้สามัคคี ทำความดี มีวินัย ใฝ่สันติ พวกเรารักโรงเรียน<persName>เปรมติณสูลานนท์</persName>", "ขอให้หยุด...สร้างความเดือดร้อน..นะคะ." และ "มารังแกพวกผมและพวกหนูทำไม!" เป็นต้น</p></body>
</news>
