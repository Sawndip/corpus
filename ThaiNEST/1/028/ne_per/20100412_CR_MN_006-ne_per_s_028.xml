<teiHeader>
<fileDesc>
<titleStmt>
  <title>ยามสวนสัตว์เขาดิน โดนยิงหัวดับปริศนาคืนสลายม็อบ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-12 15:41:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051076  </bibl>
</sourceDesc>
</fileDesc>
</teiHeader>
<news>
<headline>ยามสวนสัตว์เขาดิน โดนยิงหัวดับปริศนาคืนสลายม็อบ!</headline>
<lead>รปภ.เขาดิน โดนยิงกลางกบาลเสียชีวิตหน้ากรงเต่ายักษ์ ในคืนวันสลายม็อบแดง คาด เป็นกระสุนเอ็ม 16 ขณะที่ตำรวจดุสิต เผย ไม่พบมีพยานเห็นเหตุการณ์ เนื่องจากเขาดินปิดไฟให้สัตว์พักผ่อน ยังไม่ทราบสาเหตุเกิดจากอะไร ส่วนศพผู้ตายตั้งสวดอภิธรรม ที่วัดสุคันธาราม สื่อไปตรวจสอบไม่พบญาติ โดยทางวัดแจ้งว่าญาติผู้ตายไปทำธุระนอกวัด และนำรูปตั้งหน้าศพไปด้วย</lead>
<neck></neck>
<body><p>วันนี้ (12 เม.ย.) เมื่อเวลา 13.00 น.ผู้สื่อข่าวได้รับแจ้งว่า มี รปภ.ของสวนสัตว์ดุสิต ถูกอาวุธสงครามยิงเสียชีวิตอยู่ภายในสวนสัตว์ดุสิต ในคืนวันที่ 10 เม.ย.ที่ผ่านมา ซึ่งเป็นคืนที่เจ้าหน้าที่ได้เข้าสลายการชุมนุมกลุ่มคนเสื้อแดงที่บริเวณ สะพานผ่านฟ้า จึงเดินทางไปตรวจสอบข้อเท็จจริงที่ สน.ดุสิต</p>
<p><persName>พ.ต.ท.มานิตย์ เกษมศิริ</persName> พนักงานสอบสวน (สบ2) สน.ดุสิต เจ้าของคดี เปิดเผยว่า เมื่อเวลา 00.30 น.ของวันที่ 11 เม.ย.ได้รับแจ้งว่า มีผู้ถูกยิงเสียชีวิตภายในสวนสัตว์ดุสิต จึงเดินทางไปตรวจสอบ พบศพ <persName>นายมานะ อาจราญ</persName> รปภ.ของสวนสัตว์ ถูกยิงเสียชีวิตอยู่บริเวณหน้ากรงเต่ายักษ์ ใกล้กับศูนย์แสดงแมวน้ำ ซึ่งอยู่ใจกลางสวนสัตว์ดุสิต สภาพศพอยู่ในชุด รปภ.ตรวจสอบตามร่างกายพบบาดแผลถูกยิงด้วยอาวุธปืน ซึ่งคาดว่าน่าจะเป็น เอ็ม 16 เข้าที่กลางศีรษะด้านหลังทะลุหน้าผาก นอกจากนี้ ยังพบหมวกของผู้ตายกระเด็นไปไกลประมาณ 3 เมตร</p>
<p><persName>พ.ต.ท.มานิตย์</persName> กล่าวต่อไปว่า จากการสอบสวนเบื้องต้น ไม่พบว่ามีพยานเห็นเหตุการณ์ เพราะในช่วงเกิดเหตุนั้นมืดมาก เนื่องจากทางสวนสัตว์ปิดไฟให้สัตว์พักผ่อน จึงยังไม่ทราบว่าสาเหตุเกิดจากเรื่องอะไร ทราบแต่เพียงว่าก่อนเกิดเหตุเวลาประมาณ 22.00 น.ของวันที่ 10 เม.ย.ผู้ตายกำลังจะเดินไปขี่รถ จยย.เพื่อขี่ตรวจตราในสวนสัตว์ตามปกติ จากนั้นก็ได้ยินเสียงปืนดังขึ้นจากด้านนอกสวนสัตว์ จนกระทั่งมีผู้มาพบศพผู้ตายและแจ้งเจ้าหน้าที่ตำรวจดังกล่าว ทั้งนี้ได้ติดต่อญาติผู้ตายมาพบพนักงานสอบสวนเพื่อสอบปากคำแล้ว แต่ยังไม่มีใครเดินทางมาแต่อย่างใด</p>
<p>ผู้สื่อข่าวรายงานว่า สำหรับศพของ <persName>นายมานะ</persName> นั้น ตั้งสวดอภิธรรมศพอยู่ที่ศาลา 1 วัดสุคันธาราม ถนนพระรามที่ 5 แขวงถนนนครไชยศรี เขตดุสิต เมื่อผู้สื่อข่าวเดินทางไปตรวจสอบก็พบว่า ศาลาปิด และไม่พบญาติผู้ตาย จากการสอบถามทางวัดทราบแต่เพียงว่าญาติผู้ตายออกไปทำธุระข้างนอก โดยนำรูปตั้งหน้าศพของผู้ตายไปด้วย ทั้งนี้ ญาติผู้ตายได้กำหนดสวดพระอภิธรรมศพของผู้ตายใน วันที่ 11, 12 และ 16 เม.ย.นี้ ซึ่งผ่านไปแล้ว 1 คืน มีเจ้าหน้าที่ของสวนสัตว์มาร่วมฟังสวด</p></body>
</news>
