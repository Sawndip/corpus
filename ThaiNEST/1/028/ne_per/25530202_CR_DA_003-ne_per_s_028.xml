<teiHeader>
<fileDesc>
<titleStmt>
  <title>มือมืดปาอึ 4 ถุงเข้าบ้านนายกฯ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-02 07:33:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46219  </bibl>
</sourceDesc>
</fileDesc>
</teiHeader>
<news>
<headline>มือมืดปาอึ 4 ถุงเข้าบ้านนายกฯ</headline>
<lead>กลางวันแสกๆ ตร.เพียบ<persName>มาร์ค</persName>ไม่หวั่นยังหลับได้</lead>
<neck></neck>
<body><p>มือดีปาอึ เข้าไปในบ้าน"<persName>อภิสิทธิ์</persName>"กลางวันแสกๆ ทั้งที่มีตำรวจเฝ้าอยู่เต็มหน้าบ้าน แต่อาศัยช่วงจังหวะเผลอ ขว้างเข้าไป 4 ถุง ตกลงบนหลังคา 1 ถุง ตกในสนามหญ้า 3 ถุง “<persName>อัศวิน</persName>” รุดตรวจ ระบุคนร้ายหวังสร้างข่าวให้เสื่อมเสีย เผยเห็นภาพคนร้าย เตรียมทำให้ชัด เพื่อนำทะเบียนรถไปออกหมายจับ ด้าน ผบก.น.5 มั่นใจได้ตัวแน่ ขณะที่ “<persName>อภิสิทธิ์</persName>” ยัน ยังหลับได้ และครอบครัวไม่หวั่นไหว ย้ำบ้านเมืองอยู่ได้ ต้องไม่ตกเป็นเหยื่อของการข่มขู่ </p>
<p>เมื่อช่วงเที่ยงวันที่ 1 ก.พ. ผู้สื่อข่าวได้รับแจ้งว่ามีมือดีขว้างถุงอุจจาระเข้าไปในบ้านนายกรัฐมนตรี จึงไปตรวจสอบที่บ้านเลขที่ 32/3 ซอยสุขุมวิท 31 แขวงคลองตันเหนือ เขตวัฒนา ซึ่งเป็นบ้านพักของ <persName>นายอภิสิทธิ์ เวชชาชีวะ</persName> นายกรัฐมนตรี พบว่ามีรั้วสูงกั้นเป็นแนวยาว ด้านในเป็นบ้านหลายหลัง ที่หน้าบ้านมีเจ้าหน้าที่ตำรวจจำนวนมากกว่าปกติ ภายในบ้านพบ <persName>พล.ต.ท.อัศวิน ขวัญเมือง</persName> ผู้ช่วย ผบ.ตร. พร้อมตำรวจจำนวนหนึ่ง กำลังตรวจพื้นที่อยู่ ส่วนด้านนอกพบ <persName>พ.ต.อ.สุทิน พ่วงทรัพย์</persName> ผกก.สน.ทองหล่อ พร้อมตำรวจฝ่ายสืบสวน กำลังเดินตรวจไปรอบ ๆ รั้ว ขณะนั้นมีหญิงกลางคน ทราบว่าเป็นคนรับใช้ภายในบ้าน เดินทางบอกกับเจ้าหน้าที่ตำรวจว่า “ดูให้ดี ๆ นะ พรุ่งนี้อย่าให้เป็นข่าวหน้า 1 ล่ะ” โดยไม่ทราบว่ามีผู้สื่อข่าวเดินตามตำรวจไปด้วย ทำให้เจ้าหน้าที่ตำรวจ ต่างพากันเดินหนีผู้สื่อข่าวไปขึ้นรถกลับ สน.ทองหล่อ ทันทีเพื่อร่วมประชุมกันอย่างเคร่งเครียด  </p>
<p><persName>พ.ต.ต.อุเทน ทักขิโน</persName> พงส.สบ 2 สน.ทองหล่อ ได้รายงานผู้บังคับบัญชาว่า เมื่อ เวลา 12.04 น. ได้รับแจ้งมีผู้ปาถุงสิ่งปฏิกูลเข้าไปภายในบ้านพักเลขที่ 32/3 ซอยสุขุม วิท 31 จึงไปตรวจสอบพบว่าเป็นบ้านพักของนายกรัฐมนตรี โดยถุงสิ่งปฏิกูลที่ถูกขว้างเข้ามาภายในบ้าน 1 ถุงตกบนหลังคา ส่วนอีก 3 ถุงตกที่สนามหญ้า และจากการตรวจภาพจากกล้องทีวีวงจรปิด พบว่าผู้ต้องสงสัยเป็นชาย ขี่รถ จยย.แบบผู้หญิงมาจากทางซอยสุขุมวิท 33 ซึ่งเป็นทางวันเวย์ มาถึงจุดดังกล่าวแล้วก็ขว้างถุงสิ่งปฏิกูลเข้าไป ซึ่งเป็นช่วงที่ตำรวจเปลี่ยนเวรกันพอดี จากนั้นผู้ต้องสงสัยก็ขี่รถหลบหนีมุ่งหน้าไปทางปากซอยสุขุมวิท 31 โดย <persName>พ.ต.อ.สุทิน</persName> กล่าวว่า ในเบื้องต้นดูจากภาพวงจรปิด ภาพที่ได้ยังไม่ชัดเจน ต้องรอทำให้ภาพชัดกว่านี้ซึ่งกำลังดำเนินการอยู่ </p>
<p>ทางด้าน <persName>พล.ต.ต.อนุชัย เล็กบำรุง</persName> ผบก.น.5 กล่าวว่า หลังเกิดเหตุคนร้ายปาของเสียเข้าไปในบริเวณบ้านนายกรัฐมนตรี ได้กำชับสั่งการไปยังฝ่ายสืบสวน สน.ทองหล่อ และกองกำกับการสืบสวนนครบาล 5 สืบสวนติดตามผู้ที่ก่อเหตุ โดยให้ตรวจสอบ กล้องวงจรปิดรอบบริเวณ พบภาพคนร้าย  ก่อเหตุเพียง 1 คน สวมหมวกปิดหน้า ยังไม่ชัดเจนว่าเป็นหญิงหรือชาย และเป็นใครมาจากไหน เดินเข้ามาหรือใช้รถยนต์รถจักรยานยนต์เป็นพาหนะ ตอนนี้ได้ภาพจากกล้อง วงจรปิดแล้ว อยู่ระหว่างการดำเนินการสแกนและดึงภาพ เนื่องจากที่ได้นั้นยังไม่ชัดเจนอยู่ระหว่างการใช้เทคนิคในการดึงภาพ ขอเวลาในการสืบสวนสอบสวนก่อน จากนั้นจะออกภาพสเกตช์คนร้ายและขอหมายจับต่อไป เชื่อว่าคงไม่ยากสามารถติดตามจับกุมตัวมาดำเนินคดีได้อย่างแน่นอน</p>
<p>“ส่วนมาตรการคุมเข้มบ้านพัก นายกฯ และบุคคลสำคัญนั้น ตำรวจนครบาลมีการดำเนินการตามแผนมาโดยตลอด มีการสนธิกำลังกับหลายหน่วยทั้งตำรวจท้องที่ ตำรวจ 191 กองปราบปราม และตำรวจสันติบาล เข้ามาดูแลอย่างเต็มที่ตามคำสั่ง สำนักงานตำรวจแห่งชาติ หากมีการสั่งการเพิ่มกำลังคุมเข้มก็พร้อมดำเนินการทันที” <persName>พล.ต.ต.อนุชัย</persName> กล่าว    </p>
<p>ต่อมาในช่วงเย็น <persName>พล.ต.ท.อัศวิน ขวัญเมือง</persName> ผู้ช่วย ผบ.ตร. เปิดเผยภายหลังการประชุมว่า <persName>พล.ต.อ.ปทีป ตันประเสริฐ</persName> รรท. ผบ.ตร. ได้มอบหมายให้ตนมาดูแลในเรื่องนี้ พบว่าถุงที่คนร้ายขว้างเข้าไปภายในบ้านท่านนายกฯ เป็นถุงอุจจาระ ส่วนที่ทำเพื่อหวังผลให้เกิดเป็นข่าวในทางเสื่อมเสีย สำหรับจุดที่เกิดเหตุ ตำรวจประจำจุดได้ออกไปเข้าห้องน้ำพอดี ซึ่งจะต้องมาพิจารณาวางมาตรการกันใหม่ ว่าจะแก้ไขอย่างไรในเรื่องนี้ โดยในเวลา 10.00 น. วันที่ 2 ก.พ. จะมีการประชุมกันอีกครั้งที่ สน.ทองหล่อ ส่วนภาพคนร้ายที่ได้ขณะนี้ยังไม่ชัดเจน คงต้องรอสักระยะเพื่อให้ได้หมายเลขทะเบียนรถคนร้าย     </p>
<p>    ส่วน <persName>พล.ต.ท.สัณฐาน ชยนนท์</persName> ผบช.น. กล่าวถึงการดูแลความปลอดภัยผู้นำประเทศ และบุคคลสำคัญว่า สำนักงานตำรวจแห่งชาติ มีแผนปฏิบัติรักษาความปลอดภัยอยู่แล้ว โดยมีกองบัญชาการตำรวจสันติบาล เป็นหน่วยงานหลักในการทำหน้าที่สืบสวนหาข่าวติดตามความเคลื่อนไหว และดูแลความปลอดภัยไม่ว่าจะเป็นตัวนายกฯ รองนายกฯ บุคคลสำคัญ บ้านพัก รวมถึงหน่วยราชการทำเนียบ รัฐสภา กระทรวง ต่าง ๆ มีตำรวจนครบาลเป็นกำลังเสริม ที่ผ่านมา บช.น. มีการจัดกำลังตำรวจท้องที่ไปดูแลความปลอดภัยตลอดเวลาอยู่แล้ว เมื่อมีการกำชับสั่งการมาก็จะเพิ่มความเข้มในการดูแลให้มากขึ้น    </p>
<p>ที่ รพ.รามาธิบดี <persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์ว่า มีการรายงานเข้ามาว่า เหตุการณ์เพิ่งเกิดขึ้นเมื่อประมาณเที่ยงกว่า ๆ ว่าเป็นการปาของเข้า ไป แต่ยังไม่ทราบว่าเป็นอะไร ซึ่งตำรวจดูแลเรื่องนี้อยู่ เพราะมีกล้องวงจรปิดบันทึกภาพ อยู่หมดแล้ว ตนกำลังจะดูว่าอะไรเป็นอะไร ทั้งนี้คงเป็นการก่อกวน อย่างไรก็ตามทาง  เจ้าหน้าที่บอกว่า คงต้องเข้มงวดกวดขันมากขึ้น ส่วนจะมีการเพิ่มกำลังเจ้าหน้าที่ตำรวจมาดูแลมากขึ้นหรือไม่นั้น ก็แล้วแต่ทางเจ้าหน้าที่ แต่จะไม่มีการหาที่อยู่สำรองใหม่  </p>
<p>เมื่อถามว่าเหตุการณ์นี้ จะทำให้คนในครอบครัวเกิดความหวาดผวาหรือไม่ <persName>นาย      อภิสิทธิ์</persName> กล่าวว่าตนยังไม่ได้สอบถามคนในครอบครัว แต่ทราบว่าเขาไม่หวั่นไหว เมื่อถามว่า นายกฯจะนอนหลับได้อย่างไร เมื่อเกิดเหตุการณ์นี้ขึ้น นายกฯ กล่าวว่า “หลับครับ เมื่อคืนก็หลับครับ” ตนเคยบอกแล้ว  ว่า ช่วงนี้จะมีเหตุการณ์ต่าง ๆ พอสมควรในช่วงเดือน ม.ค.-ก.พ.นี้ เพื่อทำให้เกิดข่าว ทำนองที่ว่าจะมีความวุ่นวาย และมีการพูดถึงการปฏิวัติรัฐประหาร รวมถึงมีการพูดว่า จะต้องมีการต่อต้าน ซึ่งเป็นเรื่องที่ทางเจ้าหน้าที่ต้องเข้มแข็งและเข้มงวดให้มากขึ้น เมื่อถามว่า จะมีเรื่องของคดียึดทรัพย์สินของ <persName>พ.ต.ท.ทักษิณ</persName> ใช่หรือไม่ <persName>นายอภิสิทธิ์</persName> กล่าวว่า ก็เป็นปัจจัยหนึ่ง</p>
<p>ผู้สื่อข่าวถามว่า กลุ่มคนเสื้อแดงระบุว่า จะมีการนำน้ำมัน 1 ลิตรพร้อมขวด เข้ามาในกรุงเทพฯ เพื่อต่อรองกับรัฐบาล นายกฯ กล่าวว่าตนขอย้ำว่า บ้านเมืองนี้จะอยู่ได้ก็ต้องไม่ตกเป็นเหยื่อของการข่มขู่คุกคามใด ๆ ทั้งสิ้น แต่ถ้ารัฐบาลยอมในเรื่องของการข่มขู่คุกคาม วันข้างหน้าบ้านเมืองจะอยู่ไม่ได้ ดังนั้นทุกคนต้องช่วยกันเป็นกำลังสำคัญในการยืนยันว่า เราจะรักษากฎหมาย เมื่อถามว่าเหตุการณ์ที่เกิดขึ้นในตอนนี้ เป็นการล้อมรอบจากชนบทเข้ามาในกรุงเทพฯ หรือไม่ นายกฯ กล่าวว่า    การจะมาชุมนุมหรือเคลื่อนไหวนั้น ก็ต้องทราบว่าจะมาเรียกร้องอะไร ศาลก็จะต้องทำหน้าที่ตัดสินตามเนื้อของคดี ส่วนรัฐบาลก็มีหน้าที่บริหารราชการแผ่นดิน และเราก็มีระบบสภาฯ ตรวจสอบอยู่ จึงอยากบอกว่าไม่จำเป็นที่จะต้องไปทำความวุ่นวาย เพราะไม่มีใครได้ประโยชน์    </p>
<p>เมื่อถามว่าตอนนี้หุ้นตก ดูเหมือน  ว่าเศรษฐกิจถูกซ้ำเติมจากการเมือง <persName>นายอภิสิทธิ์</persName> กล่าวว่า ตนไม่ทราบว่าสาเหตุของหุ้นตกมีอะไรบ้าง ตนเข้าใจว่าไม่ได้มีเฉพาะจากปัจจัยทางการเมืองอย่างเดียว แต่ยังมีปัจจัยเศรษฐกิจ   อื่น ๆ ด้วย ทั้งนี้ ตนยืนยันว่าตัวเลขต่าง ๆ ทางเศรษฐกิจกำลังไปได้ด้วยดี ทั้งนี้ ตนจะพยายามบริหารบ้านเมืองให้ผ่านไปได้ในช่วง 1-2 เดือนข้างหน้า.</p></body>
</news>
