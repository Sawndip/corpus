<teiHeader>
<fileDesc>
<titleStmt>
  <title>ศอ.รส.บี้ตร.สางปมบึ้มเอ็นบีที-โพไซดอน เข้มเฝ้าระวังสื่อ ชี้เหตุถี่ยิบฝีมือ 2 กลุ่มใหญ่  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-05 20:15:57  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270475208&catid=17  </bibl>
</sourceDesc>
</fileDesc>
</teiHeader>
<news>
<headline>ศอ.รส.บี้ตร.สางปมบึ้มเอ็นบีที-โพไซดอน เข้มเฝ้าระวังสื่อ ชี้เหตุถี่ยิบฝีมือ 2 กลุ่มใหญ่</headline>
<lead></lead>
<neck>ศอ.รส.บี้ ตร.คลี่คดีบึ้มเอ็นบีที-โพไซดอน ตำรวจเหนือเค้น "ด.ต." เจ้าของรถคาร์บอมบ์ เจ้าตัวอ้างโอนลอยขายคนกรุงเทพฯแต่ไม่รู้ชื่อ "<persName>พรทิวา</persName>" เชื่อไม่ใช่เกมการเมืองกดดันพรรคร่วม ฝ่ายมั่นคงชี้เหตุถี่ยิบ ฝีมือ 2 กลุ่ม เอ็ม 79 ลงเชียงใหม่อีกห้างแม็คโคร-โรงงานพ่อเลี้ยง</neck>
<body><p>ศอ.รส.สั่งคลี่บึ้มเอ็นบีที-โพไซดอน</p>
<p>ที่ประชุมศูนย์อำนวยการรักษาความสงบเรียบร้อย (ศอ.รส.) ที่มี<persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ในฐานะผู้อำนวยการ ศอ.รส.เป็นประธานการประชุม เมื่อเวลา 09.00 น. วันที่ 5 เมษายน ที่กรมทหารราบที่ 11 รักษาพระองค์ (ร.11 รอ.) แสดงความห่วงใยเหตุระเบิดหน้าสถานีวิทยุโทรทัศน์แห่งประเทศไทย (เอ็นบีที) และสถานบริการโพไซดอน เมื่อกลางดึกคืนวันที่ 4 เมษายนต่อเนื่องรุ่งเช้าวันที่ 5 เมษายน ขณะที่<persName>นางพรทิวา นาคาศัย</persName> รัฐมนตรีว่าการกระทรวงพาณิชย์ และเลขาธิการพรรคภูมิใจไทย (ภท.) ระบุว่า ตั้งแต่เข้ามาทำงานการเมือง ไม่ได้บริหารสถานบริการโพไซดอน โดยเป็นธุรกิจกงสีที่มีทีมงานบิดาเป็นผู้ดูแล แต่เชื่อว่าไม่เกี่ยวข้องกับการเมือง
การประชุม ศอ.รส.นัดนี้ มีผู้เข้าร่วมประชุม อาทิ <persName>พล.อ.พิรุณ แผ้วพลสง</persName> เสนาธิการทหารบก <persName>พล.ท.ดาว์พงษ์ รัตนสุวรรณ</persName> รองเสนาธิการทหารบก <persName>พล.ท.คณิต สาพิทักษ์</persName> แม่ทัพภาคที่ 1 พล.<persName>ต.ท.วรพงษ์ ชิวปรีชา</persName> ผู้ช่วยผู้บัญชาการตำรวจแห่งชาติ <persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี <persName>นายชำนิ ศักดิเศรษฐ์</persName> ส.ส.สัดส่วน พรรคประชาธิปัตย์</p>
<p>ภายหลังการประชุมที่ใช้เวลาประมาณ 1 ชั่วโมง <persName>พล.ต.ดิฏฐพร ศศะสมิต</persName> โฆษกกองอำนวยการรักษาความมั่นคงภายในราชอาณาจักร (กอ.รมน.) กล่าวว่า ที่ประชุม ศอ.รส.แสดงความเป็นห่วงเหตุระเบิดที่สถานีวิทยุโทรทัศน์เอ็นบีที และสถานบริการโพไซดอน ซึ่งนายสุเทพได้กำชับตำรวจเร่งคลี่คลายคดีระเบิดทุกคดี เพื่อแจ้งให้สาธารณชนทราบความคืบหน้า</p>
<p>"กรณีเหตุระเบิดที่โพไซดอน ยังไม่สามารถสรุปได้ว่ามีสาเหตุจากความขัดแย้งทางธุรกิจหรือการเมือง สถานที่ดังกล่าวถือว่าอยู่นอกพื้นที่ที่เป็นสัญลักษณ์ทางการเมือง ขณะนี้จึงมองได้หลายทาง และต้องตรวจสอบต่อไป" <persName>พล.ต.ดิฏฐพร</persName>กล่าว</p>
<p>เพิ่มความเข้มข้นเฝ้าระวัง"สื่อ"</p>
<p><persName>พล.ต.ดิฏฐพร</persName>กล่าวว่า ที่ประชุมไม่ได้ระบุว่าระเบิดที่โพไซดอนจะเชื่อมโยงกับการเมือง เพราะอาจเป็นไปได้ว่าผู้ก่อเหตุอาศัยช่วงเวลาที่มีปัญหาด้านการเมืองเข้าก่อเหตุได้ ซึ่งตำรวจเชื่อว่าจากหลักฐานที่ได้จะสามารถจับตัวคนร้ายได้ นอกจากนี้ ที่ประชุมสั่งเพิ่มมาตรการเฝ้าระวังในพื้นที่ล่อแหลม ทั้งการเพิ่มแสงส่องสว่างและกล้องซีซีทีวีที่มีประสิทธิภาพเพื่อป้องกันเหตุร้ายที่อาจเกิดขึ้น </p>
<p>ต่อมาเวลา 10.30 น. <persName>นายสุเทพ</persName> <persName>นายสาทิตย์</persName> <persName>พล.ต.ท.วรพงษ์</persName> <persName>พล.ต.ต.สาโรจน์ พรหมเจริญ</persName> ผบก.น.2 เดินทางไปให้กำลังใจเจ้าหน้าที่เอ็นบีทีและตรวจจุดเกิดเหตุ พร้อมกับสั่งการให้สำนักงานตำรวจแห่งชาติ (ตร.) เพิ่มมาตรการในการป้องกันเหตุและดูแลเจ้าหน้าที่ด้วยการรับส่งหน้าประตูทางเข้าสถานี</p>
<p><persName>นายสุเทพ</persName>กล่าวว่า การประชุม ศอ.รส.วันนี้ ได้หารือกันเรื่องปรับปรุงมาตรการในการรักษาความปลอดภัยให้กับสื่อมวลชน ให้ฝ่ายบริหารจัดการในการวางกำลังจัดทำแผนเพิ่มความเข้มข้นการเฝ้าระวังเพิ่มขึ้น</p>
<p>เผย2เหตุการณ์บึ้มระทึกกลางดึก</p>
<p><persName>พล.ต.ต.ปิยะ อุทาโย</persName> โฆษก บช.น. ให้สัมภาษณ์ถึงเหตุระเบิดที่เกิดขึ้นว่า เวลาประมาณ 23.30 น. วันที่ 4 เมษายน ชายไทยไม่ทราบชื่อ ขับรถเก๋งยี่ห้อโตโยต้าทะเบียน กอ 7048 เชียงใหม่ เข้าไปจอดบริเวณลานจอดรถสถานบริการโพไซดอน ริมถนนรัชดาภิเษกขาออก ใกล้ซอยรัชดาภิเษก 17 แขวงและเขตดินแดง กทม. จากนั้นเดินออกไปโดยไม่ได้เข้าไปใช้บริการ กระทั่งเวลา 00.05 น. วันที่ 5 เมษายน รถคันดังกล่าวเกิดระเบิดอย่างรุนแรง รถพังเสียหายทั้งคัน และมีรถเก๋งอีกคันหนึ่งที่จอดอยู่บริเวณติดกันเสียหาย แต่ไม่มีผู้บาดเจ็บ จากการสืบสวนทราบว่า รถคันที่ระเบิดเป็นของ <persName>น.ส.วารินทร์ พรหมสิงการ</persName> อยู่บ้านเลขที่ 360/84 ต.แม่เหียะ อ.เมือง จ.เชียงใหม่ อยู่ระหว่างการสอบสวนรายละเอียดเกี่ยวกับรถคันดังกล่าว และอีกรายเกิดขึ้นเมื่อเวลา 23.40 น. วันที่ 4 เมษายน ขณะที่เจ้าหน้าที่ ปจ.บก.น.2 และ บก.น.8 จำนวน 2 หมู่ และทหารรักษาการบริเวณประตูเข้า-ออกด้านนอกและด้านใน และแนวรั้วด้านนอกของสถานีเอ็นบีที ถนนวิภาวดีรังสิต ขาเข้า แขวงและเขตดินแดง กทม. มีคนร้ายเป็นชาย 2 คน สวมหมวกกันน็อค ขับขี่รถจักรยานยนต์ไม่ทราบสี และหมายเลขทะเบียน วิ่งมาตามถนนวิภาวดีรังสิตขาเข้า ขว้างลูกระเบิดลงคูน้ำบริเวณด้านหน้าสถานี ซึ่งกว้างประมาณ 8 เมตร เกิดระเบิดขึ้นในน้ำ แล้วคนร้ายหลบหนีไป จากการตรวจสอบที่เกิดเหตุพบกระเดื่องชนิดขว้าง เอ็ม 67 จำนวน 1 อัน ตกอยู่บนถนนทางเข้า ในที่เกิดเหตุไม่มีผู้ใดได้รับบาดเจ็บหรือทรัพย์สินเสียหาย</p>
<p>ล่าตัวสาวที่มีชื่อเป็นเจ้าของรถ</p>
<p>"สำหรับเหตุระเบิดหน้าเอ็นบีทีพยายามตรวจสอบหาหลักฐานจากกล้องวงจรปิดแล้วเช่นเดียวกับที่โพไซดอน วันนี้เวลา 14.00 น. พล.ต.ต.สุเมธ เรืองสวัสดิ์ รอง ผบช.น. จะเรียกผู้เกี่ยวข้องทั้งหมด และพยานมาสอบสวนเพิ่มเติม ในกรณีที่มีบุคคลนำรถไปจอดในลานจอดรถและไม่ไปใช้บริการ ก่อนระเบิด ซึ่งมีผู้เห็นใบหน้า ท่าทาง และลักษณะต่างๆ สำหรับ น.ส.วารินทร์ จะตรวจสอบเพิ่มเติมว่าเกี่ยวข้องกับผู้นำรถเข้าไปจอดอย่างไร จะมองว่าเป็นเรื่องส่วนตัวหรือสร้างสถานการณ์ก็ได้ ยังไม่สรุป" โฆษก บช.น.กล่าว</p>
<p>ผู้สื่อข่าวถามว่า หากคนร้ายเปลี่ยนวิธีมาใช้คาร์บอมบ์เช่นที่โพไซดอน จะดูแลอย่างไร <persName>พล.ต.ต.ปิยะ</persName>กล่าวว่า มีการประชุมระหว่าง <persName>พล.ต.ต.วรศักดิ์ นพสิทธิพร</persName> และ <persName>พล.ต.ต.อำนวย นิ่มมะโน</persName> รอง ผบช.น. เรื่องการเพิ่มการตรวจตรา เช่นเอ็นบีทีจากที่อยู่แนวรั้วให้ออกมามากขึ้น และส่วนที่ 2 ทาง <persName>พล.ต.ท.สัณฐาน ชยนนท์</persName> ผบช.น. สั่งให้จัดชุดไล่ล่าด้วย</p>
<p>ผู้สื่อข่าวถามว่า ระเบิดที่เอ็นบีทีถือเป็นการพยายามฆ่าหรือไม่ <persName>พล.ต.ต.อำนวย</persName>กล่าวว่า ระเบิดต่างๆ ที่โยนในจุดต่างๆ คนร้ายไม่ได้ประสงค์ต่อชีวิต ทั้งกรมบังคับคดี หรือหน้าบ้านหัวหน้าพรรคการเมืองย่านฝั่งธนฯ ก็ไม่ได้ให้โดนคน อย่างไรก็ตาม หากเป็นที่มีคนพลุกพล่าน แม้ไม่ได้เล็งเห็นผล หากโดนคนเพราะระเบิดควบคุมไม่ได้ก็อาจจะถึงตายได้ ก็ต้องดำเนินคดีพยายามฆ่า ส่วนที่โพไซดอนคนร้ายอาจมุ่งว่าก่อเหตุในช่วงนี้ เจ้าหน้าที่อาจมองว่าเป็นเรื่องการเมือง ทั้งที่เป็นเรื่องส่วนตัวมากกว่า</p>
<p>ทั้งนี้ เวลา 09.30 น. <persName>พล.ต.ต.สุรพล พินิจชอบ</persName> ผบก.พฐ. <persName>พ.ต.อ.ไพศาล วงศ์วัชรมงคล</persName> ผกก.สน.สุทธิสาร <persName>พ.ต.อ.วรชิต กาญจนะเสน</persName> ผกก.กลุ่มงานเก็บกู้วัตถุระเบิด บก.ตปพ. นำกำลังเข้าตรวจสอบบริเวณลานจอดรถโพไซดอน เพื่อเก็บชิ้นส่วนของรถและตรวจหาวัตถุระเบิดไปตรวจสอบ</p>
<p>เรียกด.ต.เค้นอ้างโอนลอยให้คน กทม.</p>
<p><persName>พล.ต.ต.สมหมาย กองวิสัยสุข</persName> ผู้บังคับการตำรวจภูธรจังหวัด (ผบก.ภ.จว.)เชียงใหม่ เปิดเผยว่า ได้เรียกตัว <persName>ด.ต.สมศักดิ์ ใจจุมปา</persName> อายุ 43 ปี ผบ.หมู่ สภ.สันทราย จ.เชียงใหม่ ช่วยราชการศูนย์ป้องกันและปราบปรามยาเสพติดตำรวจภูธรภาค 5 มาสอบปากคำ เมื่อเวลา 13.30 น. หลังได้รับการประสานจากกรุงเทพฯ ว่า <persName>ด.ต.สมศักดิ์</persName> เป็นเจ้าของรถยนต์โตโยต้า โคโรน่า สีบรอนซ์เงิน ทะเบียน กอ 7048 เชียงใหม่ รุ่นปี 2531 ที่เสียหายยับเยินจากเหตุระเบิดคาร์บอมบ์ บริเวณลานจอดรถด้านข้างสถานบริการโพไซดอน</p>
<p>"ด.ต.สมศักดิ์ให้การว่า รับซื้อรถยนต์คันนี้มาจากนางวาริน พรหมติงการ ซึ่งนำมาขายให้กับ ด.ต.สมศักดิ์ ที่เต๊นท์รถยนต์มือสองหน้าวัดกู่เสือ อำเภอสารภี ในราคา 26,000 บาท เมื่อวันที่ 16 มีนาคม 2553 ก่อนที่จะขายด้วยการโอนลอยให้กับชายที่มาจากกรุงเทพฯ ไปในราคา 40,000 กว่าบาท ในวันเสาร์ที่ 3 เมษายนที่ผ่านมา โดยอ้างว่าไม่ทราบชื่อและไม่รู้จัก" <persName>พล.ต.ต.สมหมาย</persName>กล่าว</p>
<p><persName>พล.ต.ต.สมหมาย</persName>กล่าวว่า จะไม่กดดัน <persName>ด.ต.สมศักดิ์</persName> แต่ได้ให้ <persName>ด.ต.สมศักดิ์</persName> เขียนรายงานมาให้ละเอียดว่าขายไปให้ใครอย่างไรมาให้ทราบ ตอนนี้ยังไม่สามารถออกหมายจับใครได้ เพราะเป็นเรื่องของกรุงเทพฯ และเหตุเกิดที่นั่น    </p>
<p>"<persName>พรทิวา</persName>" ไม่เชื่อเกมกดดันพรรคร่วม</p>
<p><persName>นางพรทิวา นาคาศัย</persName> รัฐมนตรีว่าการกระทรวงพาณิชย์ เลขาธิการพรรคภูมิใจไทย (ภท.) กล่าวถึงเหตุระเบิดโพไซดอนว่า "ตั้งแต่เข้ามาทำงานการเมือง โดยส่วนตัวก็ไม่ได้มีส่วนเกี่ยวข้องในการบริหาร เป็นธุรกิจกงสีที่ทีมคุณพ่อเป็นผู้ดูแล   สาเหตุที่เกิดขึ้นเพราะเหตุใดก็เป็นเรื่องของผู้บริหารกับตำรวจจะตรวจสอบข้อเท็จจริง และไม่ทราบว่ามีเรื่องขัดแย้งทางธุรกิจหรือไม่"</p>
<p>ส่วนมีข้อสังเกตว่าอาจเป็นการสร้างสถานการณ์กดดันพรรคร่วมรัฐบาลนั้น นางพรทิวากล่าวว่า "ส่วนตัวมองว่าไม่น่าจะเกี่ยวข้องกัน เพราะไม่ได้มีการเกี่ยวข้องกัน"</p>
<p>ตร.ปักใจบึ้มถี่ยิบฝีมือ2กลุ่มใหญ่</p>
<p><persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา (สบ 10) <persName>พล.ต.ต.สุเมธ เรืองสวัสดิ์</persName> รอง ผบช.น. <persName>พล.ต.ต.ฉันทวิทย์ รามสูต</persName> ผบก.สส.บช.น. <persName>พ.ต.อ.เจริญ ศรีศศลักษณ์</persName> รอง ผบก.น.2 <persName>พ.ต.อ.พิรพล อัจกลับ</persName> ผกก.สส.บก.น.2 พร้อมเจ้าหน้าที่ผู้เกี่ยวข้องร่วมกันประชุมที่ห้องประชุมปารุสกวัน 1 กองบัญชาการตำรวจนครบาล (บช.น.) เมื่อเวลา 14.00 น. เพื่อติดตามกรณีเหตุระเบิด ตั้งแต่การประกาศใช้ พ.ร.บ.การรักษาความมั่นคงภายในราชอาณาจักร ตั้งแต่วันที่ 12 มีนาคมที่ผ่านมา ทั้งใน กทม.และปริมณฑลรวม 26 คดี รวมถึงคดีที่เกิดขึ้นที่สถานบริการโพไซดอน และหน้าสถานีโทรทัศน์เอ็นบีที </p>
<p><persName>พล.ต.อ.ภาณุพงศ์</persName>กล่าวก่อนเข้าประชุมว่า จากพยานหลักฐาน พบกลุ่มสร้างสถานการณ์ 2 กลุ่มใหญ่ โดยแยกตำหนิ รูปพรรณ ยานพาหนะไว้แล้ว และทราบข้อมูลในแต่ละคดีและสามารถเชื่อมโยงได้ หากหลักฐานพร้อมจะแจ้งให้ทราบ ทั้งนี้ <persName>พล.ต.อ.ปทีป</persName>กำชับให้รวบรวมหลักฐานให้ชัดเจน เพื่อไม่ให้เป็นประเด็นทางการเมือง จะยึดหลักฐานในที่เกิดเหตุไปสู่ตัวคนร้าย เหตุที่เกิดขึ้นเมื่อคืนที่ผ่านมารวบรวมหลักฐานได้พอสมควร และขอเรียกร้อง วิงวอนให้ 2 กลุ่มนี้หยุดการกระทำ ตำรวจมีข้อมูลมากแล้ว หากพร้อมและขอหมายจับได้จะจับกุมทันที คดีคืบหน้าพอสมควร</p>
<p>ป่วนเหนือ-ยิงเอ็ม79ใส่แม็คโคร เชียงใหม่</p>
<p>นอกจากพื้นที่ กทม.แล้ว เมื่อเวลา 00.05 น. วันที่ 5 เมษายน <persName>ร.ต.อ.ธนพัต ครสิงห์</persName> พนักงานสอบสวน สภ.แม่ปิง อ.เมือง จ.เชียงใหม่ รับแจ้งเหตุคนร้ายยิงระเบิดเอ็ม 79 ใส่ห้างแม็คโคร สาขาหนองประทีป ถนนซุปเปอร์ไฮเวย์เชียงใหม่-ลำปาง อ.เมือง จ.เชียงใหม่ จึงออกไปตรวจสอบพร้อมชุดเก็บกู้ระเบิดตำรวจภูธรภาค 5 บริเวณที่เกิดเหตุเป็นลานจอดรถด้านหน้าห้าง ซึ่ง รปภ.  2 คน ให้การว่าเวลาประมาณ 23.00 น. ได้ยินเสียงดังคล้ายเสียงเปิดขวดบริเวณใกล้ป้ายทางเลี้ยวจากถนนใหญ่เข้ามาบริเวณห้าง จึงเดินออกไปสำรวจพบปลอกส่วนหัวของลูกระเบิดสังหารชนิดเอ็ม 79  เป็นทองเหลืองแตกออกเป็น 2 ชิ้นตกอยู่ที่พื้น จึงประสานเจ้าหน้าที่ภายในออกมาระดมช่วยกันค้นหาส่วนหัวกระสุน พบตกอยู่ห่างประมาณ 150 เมตร จึงนำยางรถยนต์มาครอบไว้ก่อนแจ้งเจ้าหน้าที่ตำรวจมาเก็บกู้ โดยใช้ระบบแรงอัดไฟฟ้ากระตุ้นจนหัวกระสุนระเบิดออกเสียงดัง</p>
<p><persName>พ.ต.อ.บุญยวัตร เกิดกล่ำ</persName> ผกก.กลุ่มงานสืบสวน ภ.จว.เชียงใหม่ ที่เข้าร่วมตรวจสอบ กล่าวว่า รปภ.ให้การว่ากลุ่มคนร้ายน่าจะใช้รถยนต์กระบะวีโก้สีบรอนซ์ พร้อมรถยนต์อีกคันขับตามกันมาบนถนนซุปเปอร์ไฮเวย์ แต่ยังไม่แน่ชัดว่าจะวิ่งอยู่ในเลนขาเข้าหรือขาออก เนื่องจากระยะการยิงน่าจะไม่เกิน 12 เมตร ทำให้เอ็ม 79 ตกใส่พื้นปูนใกล้ป้ายทางเข้าก่อนที่จะแฉลบเข้าไปด้านในแต่ไม่ระเบิด เพราะรอบการยิงไม่ถึงทำให้เกลียวระเบิดทำงานไม่ทัน ยังเชื่อว่าผู้ก่อเหตุต้องการเพียงป่วนเมือง เพื่อสร้างสถานการณ์ให้เป็นข่าว ไม่ได้พุ่งเป้าที่จะทำลายชีวิตและทรัพย์สินแต่อย่างใด <persName>พ.ต.อ.บุญยวัตร</persName>กล่าว</p>
<p>รง.เฟอร์นิเจอร์พ่อเลี้ยง<persName>ณรงค์</persName>ก็โดน</p>
<p>นอกจากนี้ คนร้ายยังใช้เอ็ม 79 ยิงถล่ม โรงงานตนานุวัฒน์เฟอร์นิเจอร์ เลขที่ 108/1 หมู่ 5 ต.แม่เหียะ อ.เมือง จ.เชียงใหม่ ของ<persName>นายณรงค์ ตนานุวัฒน์</persName> รองประธานหอการค้าภาคเหนือ หรืออดีตประธานหอการค้าจังหวัดเชียงใหม่ และอดีตผู้จัดการพื้นที่พิเศษเชียงใหม่ไนท์ซาฟารี ซึ่งตั้งอยู่ด้านหลังห้างสรรพสินค้าแม็คโคร สาขาหางดงอีกด้วย โดยเมื่อเวลา 11.00 น. วันที่ 5 เมษายน <persName>พล.ต.ต.ปริญญา จันทร์สุริยา</persName> รอง ผบช.ภ.5 <persName>พล.ต.ต.อรรคเดช ทรงวรวิทย์</persName> รอง ผอ.กอ.รมน.เชียงใหม่ พร้อมด้วย <persName>พ.ต.ท.ฐานันดร วิทยาวุฑฒิกุล</persName> รอง ผกก.พิสูจน์หลักฐาน จ.เชียงใหม่ และเจ้าหน้าที่พิสูจน์หลักฐานเข้าเก็บชิ้นส่วนสะเก็ดระเบิดเอ็ม 79 ที่กระจัดกระจายทั้งบนหลังคา ภายในตัวอาคาร พื้นด้านหน้า และสนามหญ้า หน้าโรงงานตนานุวัฒน์เฟอร์นิเจอร์ รวม 18 จุด โดยเฉพาะบริเวณฝาผนังบริเวณหลังคาโรงงานจุดระเบิดกระแทกสูงประมาณ 7 เมตร พบรอยทะลุแตกยาว 15-20 เซนติเมตร ทำให้บนหลังคาพบสะเก็ดระเบิดแตกละเอียดจำนวนมาก และสะเก็ดระเบิดยังกระเด็นกระจัดกระจายไปยังสนามหญ้า 4 จุด บนพื้นปูนหน้าโรงงาน 13 จุด มีกระเบื้องหลังคาเสียหาย 15 แผ่น และฝาทะลุเป็นรู</p>
<p><persName>นายณรงค์</persName>กล่าวว่า รปภ.โทรศัพท์แจ้งให้ทราบเมื่อเวลา 06.30 น. ว่าโรงงานถูกระเบิดตั้งแต่ช่วงกลางดึกที่ผ่านมา จึงรีบแจ้ง <persName>พ.ต.ท.ศิริพงษ์ สิงหราช</persName> พนักงานสอบสวน สภ.เมืองเชียงใหม่ จากการตรวจสอบภาพวงจรปิดพบว่าเหตุระเบิดเกิด เมื่อเวลา 23.02 น. วันที่ 4 เมษายน มีภาพให้เห็นชัดเจน แต่ไม่เห็นบุคคลต้องสงสัย มีเพียงรถจักรยานยนต์และรถยนต์แล่นผ่านไปก่อนหน้าที่จะเกิดเหตุ ซึ่งเจ้าหน้าที่กำลังตรวจสอบหาร่องรอยและเบาะแสคนร้ายอยู่</p>
<p>เจ้าตัวเพิ่งให้สัมภาษณ์ปมการเมือง</p>
<p>"ผมยืนยันว่าไม่เคยมีศัตรู หรือความขัดแย้งใดๆ กับใครมาก่อน เพราะไม่ฝักใฝ่ฝ่ายใด เรื่องนี้จึงไม่น่าจะเกี่ยวข้องกับผมเองอย่างแน่นอน แม้ว่าจะเพิ่งให้สัมภาษณ์ประเด็นการเมืองและให้ความเห็นว่าอยากให้เหตุการณ์ความวุ่นวายทางการเมืองยุติลงโดยเร็ว เพราะเชียงใหม่เสียหายมากในแง่เศรษฐกิจ แต่เป็นการบันทึกเทปไว้ออกอากาศเช้านี้ มองไว้ 2 ประเด็น คือลงมือพลาดเป้า หรือจะเป็นการข่มขู่แต่เรื่องอะไรไม่ทราบได้ แต่เหตุการณ์เกิดตั้งแต่เมื่อคืนแล้วก็ไม่น่าใช่การเมือง" <persName>นายณรงค์</persName>กล่าว</p>
<p>ผู้สื่อข่าวสอบถาม <persName>พล.ต.ต.ปริญญา</persName> รอง ผบช.ภ.5 ว่าเกิดเหตุระเบิดเอ็ม 79 ในวันและเวลาไล่เลี่ยกันและเป็นที่หน้าห้างแม็คโครทั้งคู่น่าจะเกี่ยวพันกันหรือไม่ <persName>พล.ต.ต.ปริญญา</persName>กล่าวว่า ตอบยากไม่รู้เหมือนกัน เพราะเจ้าหน้าที่ยังเก็บชิ้นส่วนขนาดใหญ่ไม่พบ ที่ผ่านมาก็พยายามเพิ่มมาตรการเต็มที่แล้ว แต่ครั้งนี้เกิดเหตุในซอยก็ลำบากที่จะป้องกัน</p>
<p>อย่างไรก็ตาม ภายหลังการหารือและประเมินสถานการณ์แหล่งข่าวเจ้าหน้าที่ตำรวจหลายนายระบุตรงกันว่า คนร้ายน่าจะตั้งใจยิงเข้าใส่โรงงาน มากกว่าที่จะเป็นการยิงพลาดเป้า </p>
<p><persName>พล.ต.ต.สมหมาย กองวิสัยสุข</persName> ผบก.ภ.จว.เชียงใหม่ ระบุว่า เหตุระเบิดเอ็ม 79 สองครั้งซ้อนน่าจะเป็นกลุ่มเดียวกัน คนทำเป็นคนชั่ว เพราะถ้าไม่รู้และไม่มีอำนาจจะไม่กล้าทำอย่างนี้ เนื่องจากที่ผ่านมาได้เน้นการตั้งด่านสกัดพื้นที่ตอนใน เช่น ศูนย์ราชการ ธนาคารกรุงเทพฯ และเอ็นบีทีเป็นหลัก ทำให้คนร้ายไม่สามารถทำอะไรได้สะดวก จึงเปลี่ยนเป้าหมาย ทั้งนี้ ห้างแม็คโครไม่น่าจะเกี่ยวข้อง เนื่องจากเป็นกลุ่มทุนจากฮอลแลนด์ แต่จุดประสงค์คนร้ายคือทำให้เกิดความน่ากลัวในหมู่ประชาชน</p></body>
</news>
