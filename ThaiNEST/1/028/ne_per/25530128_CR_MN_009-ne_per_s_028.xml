<teiHeader>
<fileDesc>
<titleStmt>
  <title>"วงกต" สั่งทำบัญชีผู้ละเมิดทรัพย์สินทางปัญญา -ห้ามตร.รับส่วย  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012685  </bibl>
</sourceDesc>
</fileDesc>
</teiHeader>
<news>
<headline>"<persName>วงกต</persName>" สั่งทำบัญชีผู้ละเมิดทรัพย์สินทางปัญญา -ห้ามตร.รับส่วย</headline>
<lead>รอง ผบ.ตร.สั่งทำบัญชีผู้ละเมิดทรัพย์สินทางปัญญาทั่วประเทศ เพื่อรู้ข้อมูลเชิงลึกเอาจริงในการปราบปราม พร้อมห้ามตำรวจท้องเรียกรับ-หาประโยชน์ เชื่อมาตรการนี้จะทำให้ปัญหาลดน้อยลง</lead>
<neck></neck>
<body><p>วันนี้ (28 ม.ค.) ที่สำนักงานตำรวจแห่งชาติ (ตร.) <persName>พล.ต.อ.วงกต มณีรินทร์</persName> รองผู้บัญชาการตำรวจแห่งชาติ ฝ่ายป้องกันและปกราบ (รอง ผบ.ตร.ปป.2) กล่าวภายหลัง <persName>นายอลงกรณ์ พลบุตร</persName> รมช.กระทรวงพาณิชย์ ในฐานะประธานอนุกรรมการป้องกันและปราบปรามการละเมิดทรัพย์สินทางปัญญา แต่งตั้งให้ตนเองเป็นประธานคณะทำงานป้องกันและปราบปรามการละเมิดทรัพย์สินทางปัญญา ด้านการสืบสวนและปราบปราม เมื่อวันที่ 20 ม.ค.ที่ผ่านมาว่า หลังรับคำสั่งได้เรียก รอง ผบช.ที่รับผิดชอบงานด้านการละเมิดทรัพย์สินทางปัญญาของ บช.น. บช.ภ.1-9 เพื่อสั่งการให้มีการจัดทำบัญชี ผู้ละเมิดทรัพย์สินทางปัญญาทั่วประเทศ โดยจำแนกเป็น 3 กลุ่ม ได้แก่ กลุ่มแรก คือ ผู้ค้ารายย่อย ให้ระดับสถานีตำรวจเป็นผู้จัดทำบัญชีและจับกุม กลุ่มที่สองคือ ผู้ค้าส่ง ให้ระดับกองบังคับการ เป็นผู้รับผิดชอบจัดทำบัญชีและจับกุม และกลุ่มสุดท้าย คือ ผู้ผลิต ให้ระดับกองบัญชาการเป็นผู้จัดทำบัญชีและจับกุม โดยให้รายงานผลให้ทราบในที่ประชุม วันที่ 29 ม.ค.เวลา 09.00 น.</p>
<p><persName>พล.ต.อ.วงกต</persName> กล่าวว่า การจัดทำบัญชีดังกล่าว มีวัตถุประสงค์เพื่อให้ทราบความรุนแรงของปัญหา ซึ่งผู้ปฏิบัติเองจะได้มีเป้าหมายในการทำงาน โดยใช้หลักการสืบสวนสอบของตำรวจมาปรับใช้ในการแสวงหาข้อมูลในการทำบัญชี ขณะเดียวกัน กลุ่มผู้ค้าหรือผู้กระทำผิดจะได้ทราบว่าขณะนี้เจ้าหน้าที่เอาจริงเอาจังในการกวดขันจับกุม ซึ่งจะได้ไม่กระทำผิด นอกจากนี้ตนได้กำชับห้ามตำรวจท้องที่ไปมีพฤติกรรมเรียกรับ หรือรับผลประโยชน์ จากการละเมิดทรัพย์สินทางปัญญาโดยเด็ดขาด ซึ่งเชื่อว่ามาตรการดังกล่าวจะทำให้การละเมิดทรัพย์สินทางปัญญาลดน้อยลงอยู่ในระดับที่ควบคุมได้ </p></body>
</news>
