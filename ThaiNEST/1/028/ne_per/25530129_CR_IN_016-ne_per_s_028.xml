<teiHeader>
<fileDesc>
<titleStmt>
  <title>ปส.วิสามัญแก๊งยาบ้าคาทางด่วนพระราม2  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2553-01-29 15:02:33  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=208824  </bibl>
</sourceDesc>
</fileDesc>
</teiHeader>
<news>
<headline>ปส.วิสามัญแก๊งยาบ้าคาทางด่วนพระราม2</headline>
<lead>ตำรวจ ปส.วิสามัญ แก๊งค้ายาบ้าคาทางด่วนพระราม 2 ค้นรถ พบยาบ้าซ่อนในรถจำนวนมาก</lead>
<neck></neck>
<body><p><persName>พล.ต.ต.อติเทพ ปัญจมานนท์</persName> ผู้บัญชาการตำรวจปราบปรามยาเสพติด เข้าทำการตรวจสอบ จุดเกิดเหตุ วิสามัญคนร้ายค้ายาเสพติด บริเวณทางลงทางด่วนถนนพระราม 2 พบรถกระบะอีซูซุ สีเทา หมายเลขทะเบียน กง-1186 สุพรรณบุรี จอดชิดในเลนขวาภายในรถ พบศพ ชายอายุประมาณ 30 ปี เสียชีวิตคาพวงมาลัย โดย <persName>พ.ต.ต.ปรเมศว์ เมฆสั้น</persName> สารวัตรสืบสวน สน.บางมด เปิดเผยว่าชายดังกล่าว เป็นคนร้ายที่ค้ายาเสพติด ซึ่งเจ้าหน้าที่ ปส. ตามตัวมานาน และได้วิสามัญ เบื้องต้น จากการตรวจค้นภายในรถ พบยาบ้าซุกซ่อนในเบาะนั่งด้านหลังจำนวนมาก ซึ่งขณะนี้เจ้าหน้าที่อยู่ระหว่างการตรวจสอบอย่างละเอียด  อย่างไรก็ตาม เหตุดังกล่าวนั้น ส่งผลให้การจราจร บริเวณทางลงทางด่วนพระราม 2 ติดขัด เนื่องจาก เจ้าหน้าที่ต้องทำการปิดการจราจร 1 ช่องทาง เพื่อตรวจสอบ เหตุดังกล่าวอย่างละเอียด</p>
<p>ความคืบหน้าเหตุเจ้าหน้าที่ตำรวจ ปส. วิสามัญคนร้ายตายคารถ ขณะขับกระบะซิ่งหนีเจ้าหน้าที่ตำรวจลงทางด่วน ขั้นที่ 1 ช่วงทางลง ถ.พระราม 2 เมื่อสักครู่ที่ผ่านมานั้น ล่าสุด จากการตรวจสอบภายในรถพบยาบ้าที่ซุกซ่อนไว้ประมาณ 50,000 เม็ด และทราบชื่อพ่อค้ายาบ้าที่ถูกยิงตายคาพวงมาลัยรถ คือ <persName>นายมานพ แจ้งพรม</persName> เป็นคนใน ต.สะพานลาด อ.อู่ทอง จ.สุพรรณบุรี และพบอาวุธปืนของคนร้ายตกอยู่ในที่เกิดเหตุ 1 กระบอก ซึ่งขณะนี้อยู่ระหว่างรอแพทย์เข้าชันสูตรพลิกศพ หาพยานหลักฐานเพิ่มเติม  อย่างไรก็ตาม ในเบื้องต้น พยานระบุว่า ระหว่างเกิดเหตุคนร้ายได้ขับรถหลบหนีเจ้าหน้าที่ตำรวจจากทางด่วนด้วยความเร็ว และพยายามซิ่งลงที่ทางด้านล่าง ขณะที่เจ้าหน้าที่ตำรวจก็สามารถขับแซงไปได้ และเบรกรถขวางรถของคนร้ายไว้ได้ และคนร้ายทำทีเป็นจะยกมือไหว้ แต่กลับชักปืนยิงใส่เจ้าหน้าที่ตำรวจทันที จึงถูกยิงสวนจนตายคา"พวงมาลัย" เมื่อตรวจสอบภายในรถ ก็พบยาบ้าจำนวนมากซุกซ่อนอยู่ดังกล่าว </p></body>
</news>
