<teiHeader>
<fileDesc>
<titleStmt>
  <title>หิ้วน้าหลานแก๊งปาระเบิดแบงก์กรุงเทพ สีลม ฝากขัง ค้านประกัน หวั่นหนี  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-08 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=202416  </bibl>
</sourceDesc>
</fileDesc>
</teiHeader>
<news>
<headline>หิ้วน้าหลานแก๊งปาระเบิดแบงก์กรุงเทพ สีลม ฝากขัง ค้านประกัน หวั่นหนี</headline>
<lead></lead>
<neck></neck>
<body><p>ที่ศาลอาญากรุงเทพใต้ ถ.เจริญกรุง  63 วันที่ 8 มี.ค.  พนักงานสอบสวน สน.ยานนาวา ควบคุมตัว <persName>นายเอกชัย มูลเกษ</persName> อายุ 21 ปี อยู่บ้านเลขที่ 67/180 ซ.จันทน์ 23 แยก 17 แขวงทุ่งวัดดอน เขตยานนาวา กทม. ผู้ต้องหาในความผิดฐานร่วมกันมีเครื่องกระสุนปืนที่นายทะเบียนไม่สามารถออก ใบอนุญาตให้ได้ ร่วมกันกระทำให้เกิดระเบิดจนเป็นเหตุให้เกิดอันตรายแก่ทรัพย์สินของผู้อื่น ตาม พ.ร.บ.อาวุธปืน พ.ศ. 2490 ร่วมกันทำให้เกิดระเบิดจนเป็นเหตุให้เกิดอันตรายแก่ทรัพย์สินของผู้อื่นตาม ประมวลกฎหมายอาญา มาตรา 83, 84, 217, และ 222 กับ<persName>นายไสว ยางสันเทียะ</persName> อายุ 42 ปี อยู่บ้านเลขที่ 67/180 ซ.จันทน์ 23 แยก 17 แขวงทุ่งวัดดอน เขตยานนาวา กทม. ผู้ต้องหาฐานเป็นผู้ใช้จ้างวานหรือยุยงให้บุคคลอื่นให้ร่วมกระทำให้เกิด ระเบิดจนเป็นเหตุให้เกิดอันตรายแก่ทรัพย์สินของผู้อื่น ตามประมวลกฎหมายอาญา มาตรา 83, 84, 217 และ 222 มาขออำนาจศาลฝากขังครั้งแรก  เป็นเวลา 12 วันจนถึง 19 มี.ค. นี้ เนื่องจากการสอบสวนยังไม่แล้วเสร็จ ต้องสอบพยานอีกหลายปาก และผลการตรวจสอบลายพิมพ์นิ้วมือ ประวัติอาชญากรรมผู้ต้องหา  และอื่น ๆ</p>
<p>โดยคำร้องฝากขังสรุปว่า เมื่อวันที่ 27 ก.พ. เวลากลางคืน<persName>นายไสว</persName> ได้ชักชวน <persName>นายเอกชัย</persName> ซึ่งเป็นหลานชาย ให้ขี่รถจักรยานยนต์ให้ผู้ต้องหาอีกคนหนึ่งซึ่งอยู่ระหว่างหลบหนีซ้อนท้ายไป ก่อเหตุขว้างระเบิดใส่ ธนาคารกรุงเทพ  ฯ สาขาสีลม ถนนสีลม แขวงสีลม เขตบางรัก กทม. แรงระเบิดทำให้กระจกตู้โทรศัพท์สาธารณะแตกเสียหาย กิ่งไม้หักโค่น กระจกด้านหน้าธนาคารแตกเสียหาย 1 บาน ร้าวอีกหลายบาน ป้ายธนาคารถูกสะเก็ดระเบิดเป็นรูพรุน นอกจากนี้ ยังมีรถยนต์ที่จอดอยู่ และขับผ่านไปมาเสียหายอีก 2 คัน ก่อนจะหลบหนีไป และถูกเจ้าหน้าที่ตำรวจติดตามจับกุม<persName>นายเอกชัย</persName>ได้ที่ศูนย์การค้า วรรัตน์ ย่านถนนจันทน์ และขยายผลจนสามารถจับกุม<persName>นายไสว</persName>ได้ที่บ้านพักย่านถนนจันทน์ เมื่อวันที่ 6 มี.ค.ที่ผ่านมา  ผู้ต้องหาให้การรับสารภาพ</p>
<p>ท้ายคำร้องพนักงานสอบสวนขอคัดค้านการประกันตัว เนื่องจากเป็นคดีอุกฉกรรจ์ มีอัตราโทษสูง หากได้รับการปล่อยตัวชั่วคราว เกรงผู้ต้องหาจะหลบหนีหรือไปยุ่งเหยิงกับพยานหลักฐาน</p>
<p>ศาลพิจารณาคำร้องและสอบถามผู้ต้องหาแล้วแล้วไม่คัดค้าน จึงอนุญาตให้ฝากขังได้</p></body>
</news>
