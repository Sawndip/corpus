<teiHeader>
<fileDesc>
<titleStmt>
  <title>หนุ่ม19โร่ร้องสื่อ เอาผิดตร.ปราจีนฯซ้อมรับสารภาพวิ่งราวทอง  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-21 18:10:51  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264072264&catid=17  </bibl>
</sourceDesc>
</fileDesc>
</teiHeader>
<news>
<headline>หนุ่ม19โร่ร้องสื่อ เอาผิดตร.ปราจีนฯซ้อมรับสารภาพวิ่งราวทอง</headline>
<lead></lead>
<neck></neck>
<body><p>ที่สำนักงานตำรวจแห่งชาติ(ตร.)  เมื่อเวลา 13.00น .  วันที่ 21 ม.ค. <persName>นายฤทธิรงค์  ชื่นจิตร</persName>  อายุ 19 ปี  นักศึกษามหาวิทยาลัยแห่งหนึ่ง พร้อมด้วย <persName>นายสมศักดิ์  ชื่นจิตร</persName> อายุ 48 ปี เจ้าของธุรกิจขายอะไหล่รถจักนรยานยนต์  บิดา  นำเอกสารต่าง ๆ พร้อมด้วยซีดีภาพ เข้าร้องเรียนต่อสื่อมวลชนว่า ถูกเจ้าหน้าที่สืบสวน สภ.เมืองปราจีนบุรี ซ้อมให้รับสารภาพวิ่งราวทองหนัก 3บาท แม้อัยการจะสั่งไม่ฟ้องแล้วยังถูกข่มขู่ให้หยุดเอาเรื่องเจ้าหน้าที่ตำรวจ ชุดดังกล่าว</p>
<p><persName>นายฤทธิรงค์</persName> เปิดเผยว่า เมื่อวันที่ 28 มกราคม 2552  ที่ผ่านมา  ตนถูกเจ้าหน้าที่ตำรวจ สภ.เมืองปราจีนบุรี 3 นาย ซ้อมให้รับสารภาพว่า วิ่งราวทองหนัก 3 บาทไป  บริเวณทางแยก ถ.กลับรถใต้สะพานข้ามสะพานแม่น้ำปราจีนบุรี  แต่ในที่สุดพนักงานสอบสวนก็สั่งไม่ฟ้องเสนอไปยังอัยการก็สั่งไม่ฟ้องเช่นกัน หลังจากนั้น ตนต้องการความยุติธรรมให้กับตนเอง โดยร้องเรียนไปที่สภ.เมืองปราจีนบุรี  สำนักงานยุติธรรม จ.ปราจีนบุรี  กระทรวงยุติธรรม และร้องเรียน<persName>พล.ต.อ.จงรัก  จุฑานนท์</persName> รองผบ.ตร. เมื่อวันที่ 10 มี.ค. 52 แต่ขณะนี้เรืองผ่านมาจะครบ 1ปีแล้ว ไม่มีหน่วยงานใดให้ความยุติธรรมได้เลย หนำซ้ำตนและพ่อยังถูกลุ่มคนมาขู่ทำร้ายว่าให้ยอมความและหยุดร้องเรียนด้วย</p>
<p>“ในตอนแรกผมหมดหวังคิดว่า แผ่นดินนี้คงมีความยุติธรรมให้เฉพาะพวกคนมีสี  แต่หลังจากที่ผมได้อ่านพระดำรัสของพระองค์ภา เจ้าหญิงนักกฎหมายไทย บางตอน ก็ทำให้มีความหวังที่จะเรียกความยุติธรรมคืนมา  และได้ถวายหนังสือร้องทุกข์ขอความเป็นธรรมกับพระองค์ด้วย “ <persName>นายฤทธิรงค์</persName> กล่าว</p>
<p>ด้าน<persName>นายสมศักดิ์</persName> กล่าวว่า เรื่องนี้สร้างความทุกข์ กังวลใจให้ครอบครัวมาก ลูกชายต้องการความยุติธรรม เพราะโดนซ้อมหนัก ทั้งโดนหนังสือปาหน้า ถุงดำครอบศรีษะแล้วซ้อม เหยียบที่กุญแจมือที่ไขว้หลัง นับเป็นเหตุการณ์เฉียดตายของลูกชาย  แต่หลังจากร้องเรียนแล้ว ก็ไม่มีหน่วยงานใดดำเนินการใด  ๆ ซ้ำร้าย ยังมีนักการเมืองท้องถิ่นเป็นตัวกลางมาเจรจาให้หยุดร้องเรียน โดยเสนอเงินให้ 1แสนบาท แต่พวกตนก็ไม่ยอม ต่อมาก็โดนกลุ่มคนโทรศัพท์มาขู่ทำร้าย และมีชายฉกรรจ์อ้างตัวเป็นตำรวจกองปราบมาเจราจาบอกว่า จะนำเรื่องคดีของลูกชายขึ้นมาอีกครั้ง เพราะขณะนี้แม้อัยการจะไม่สั่งฟ้องแล้วแต่ยังไม่จบกระบวนการเนื่องจาก ผู้ว่าราชการจังหวัดยังไม่ได้เซ็นต์รับทราบ  ซึ่งการร้องเรียนครั้งนี้ก็หวังว่า จะมีหน่วยงานใดเข้ามาดำเนินการและให้ความยุติธรรมกับครอบครัวของตน </p></body>
</news>
