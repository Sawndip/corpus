<teiHeader>
<fileDesc>
<titleStmt>
  <title>รวบ2มือวางระเบิด"พล.ต.อ.สมเพียร"เปลี่ยนทั้งชื่อ-นามสกุลตบตาจนท. เผยกลุ่มเดียวที่ยิงหมวดตี้-ผู้กองแคน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-03 15:16:30  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270282609&catid=17  </bibl>
</sourceDesc>
</fileDesc>
</teiHeader>
<news>
<headline>รวบ2มือวางระเบิด"<persName>พล.ต.อ.สมเพียร</persName>"เปลี่ยนทั้งชื่อ-นามสกุลตบตาจนท. เผยกลุ่มเดียวที่ยิงหมวดตี้-ผู้กองแคน</headline>
<lead></lead>
<neck></neck>
<body><p>เมื่อเวลา 02.00 น.วันที่ 3 มิ.ย. <persName>พล.ต.ต.สุชาติ  ธีระสวัสดิ์</persName> หัวหน้างานสืบสวนคดีสำคัญ ศปก.ส่วนหน้า พร้อมด้วย <persName>พล.ต.ต.พงษ์ศักดิ์ นาควิจิตร</persName> ผบ.ตชด.ภาค4 <persName>พ.ต.อ.พยุหะ บุษบงศ์</persName> ผกก.ตชด.43 <persName>พ.ต.ท.พหล เกตุแก้ว</persName> ผบ.ฉก.ตชด.43 <persName>พ.อ.คมกฤษ  รัตนฉายา</persName> ผบ. ทหารพรานที่ 41  ได้สนธิกำลังเข้าตรวจค้นภายในร้านน้ำชาวินิซัน ตั้งอยู่หน้ามหาวิทยาลัยราชภัฎสงขลา หลังจากสืบทราบว่ามีผู้ต้องหาตามหมายจับ ป.วิอาญา กลุ่มที่ก่อเหตุลอบวางระเบิด <persName>พล.ต.อ.สมเพียร เอกสมญา</persName> อดีต ผกก.สภ.บันนังสตา จ.ยะลา เสียชีวิต หลบหนีมากบดานอยู่ ได้จับกุม <persName>นายไซนูดีน ซาฟารุ</persName> อายุ 25 ปี อยู่บ้านเลขที่ 465/1 หมู่ 1 ต.เขื่อนบางลาง อ.นันนังสตาร์ จ.ยะลา และ<persName>นายอิสมาแอล บูซู</persName> อายุ 26 ปี อยู่บ้านเลขที่ 158 หมู่2 ต.บาเจาะ อ.บันนังสตา จ.ยะลา</p>
<p>จากการตรวจสอบพบว่า ทั้งสองคนได้ทำการปลอมแปลงบัตรประชาชนโดยเปลี่ยนทั้งชื่อและที่อยู่ใหม่หมด โดย <persName>นายไซนูดีน</persName> เปลี่ยนชื่อเป็น <persName>นายมูหมัดเซาดี ยูโซ๊ะ</persName> อยู่บ้านเลขที่ 31/8 หมู่10 ต.ฝาละมี อ.ปากพะยูน จ.พัทลุง ส่วน <persName>นายอิสมาแอล</persName> เปลี่ยนชื่อเป็น <persName>นายอับดุลเลาะ  อาบูอาติ</persName> อยู่ในพื้นที่ ต.โคกม่วง อ.เขาชัยสน จ.พัทลุง</p>
<p>รายงานข่าวระบุว่า จากการสอบสวนในเบื้องต้นทั้งสองคนให้การรับสารภาพว่า อยู่ในกลุ่มของผู้ก่อความไม่สงบในพื้นที่ 3 จังหวัดชายแดนภาคใต้และเคยก่อเหตุความไม่สงบมาหลายคดี แต่ในส่วนของคดีลอบวางระเบิด <persName>พล.ต.อ.สมเพียร</persName> นั้น ทั้งสองคนยังไม่ยอมให้การใดๆ</p>
<p>อย่างไรก็ตามจากการสืบสวนของเจ้าหน้าที่พบว่ากลุ่มคนร้ายที่ก่อเหตุลอบวางระเบิด<persName>พล.ต.อ.สมเพียร</persName> มีอยู่ทั้งหมด 9 คน โดยทั้งสองคนที่เจ้าหน้าที่จับกุมได้ร่วมก่อเหตุด้วยโดยพยายามลอบวางระเบิด <persName>พล.ต.อ.สมเพียร</persName> มาแล้วก่อนหน้านี้ถึง2 ครั้ง นอกจากนี้ยังพบว่าเป็นกลุ่มเดียวกันกับที่ยิง <persName>ร.ต.ท.กิตติคุณ  บุญลือ</persName> หรือ<persName>หมวดตี้</persName> และ <persName>ร.ต.อ.ธรณิศ ศรีสุข</persName> หรือ<persName>ผู้กองแคน</persName> เสียชีวิตเมื่อปี 51  และขณะนี้เจ้าหน้าที่กำลังอยู่ระหว่างควบคุมตัวผู้ต้องหาทั้งสองคนไปสอบสวนที่ศูนย์ปฏิบัติการตำรวจส่วนหน้าจ.ยะลา</p></body>
</news>
