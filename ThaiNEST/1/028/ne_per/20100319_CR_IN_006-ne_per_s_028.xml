<teiHeader>
<fileDesc>
<titleStmt>
  <title>เสธ.แดงหอบเงิน4แสนประกันเคทองอีกรอบ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-19 12:11:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=217008  </bibl>
</sourceDesc>
</fileDesc>
</teiHeader>
<news>
<headline><persName>เสธ.แดง</persName>หอบเงิน4แสนประกันเคทองอีกรอบ</headline>
<lead><persName>เสธ.แดง</persName> รุดยื่นประกันตัว <persName>เคทอง</persName> ต่อศาลอีกรอบ ในข้อหาคลิปเสียงปลุกระดม เพิ่มวงเงินประกันเป็น 4 แสนบาท อ้างถูกตัดต่อคลิปเสียง ศาลพิจารณาคำร้องให้ประกันหรือไม่</lead>
<neck></neck>
<body><p><persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก พร้อมด้วยทนายความเดินทางมายังศาลอาญารัชดา เพื่อยื่นคำร้องพร้อมหลักทรัพย์ เป็นเงินสด 400,000 บาท ในการขอประกันตัว<persName>นายพรวัฒน์ ทองสมบูรณ์</persName> หรือ <persName>เคทอง</persName>
ผู้ต้องหาคดีนำเข้าสู่ระบบคอมพิวเตอร์ ซึ่งข้อมูลคอมพิวเตอร์อันเป็นเท็จ โดยประการที่น่าจะก่อให้เกิดความเสียหายต่อความมั่นคงของประเทศ หรือ ก่อให้เกิดความตื่นตระหนกแก่ประชาชน มีอาวุธปืนและเครื่องกระสุนปืน ไว้ในครอบครองโดยไม่ได้รับอนุญาต และพกพาอาวุธปืนไปในเมือง หมู่บ้าน หรือทางสาธารณะ โดยไม่มีเหตุอันควร โดย<persName>พล.ต.ขัตติยะ</persName> กล่าวว่า ตนได้เพิ่มหลักทรัพย์ประกันตัว<persName>นายพรวัฒน์</persName> จากเดิม 200,000 บาท เป็น 400,000 บาท</p>
<p>นอกจากนี้ ในคำร้องขอประกันตัว ยังได้ชี้แจงให้ศาลเห็นว่า ผู้ต้องหาไม่ได้กระทำผิดตามที่ถูกกล่าวหา แต่ถูกกลั่นแกล้ง ตัดต่อคลิปภาพ และเสียง นำไปโพสต์ลงในเว็บไซต์ www.youtube.com ก่อนนำมาเผยแพร่ในเว็บไซต์ ผู้จัดการออนไลน์ ซึ่งอยู่ฝ่ายตรงข้ามกับกลุ่มคนเสื้อแดง ประกอบกับเกิดเหตุระเบิด ที่หน้าธนาคารกรุงเทพพอดี เป็นเหตุให้ผู้ต้องหาถูกเจ้าหน้าที่ตำรวจจับกุมดำเนินคดีดังกล่าว ทั้งนี้ ศาลอยู่ระหว่างการพิจารณาคำร้องว่า จะอนุญาตให้ประกันตัวผู้ต้องหาหรือไม่</p></body>
</news>
