<teiHeader>
<fileDesc>
<titleStmt>
  <title>ตร.ดึง นร.นายร้อยเสริมทัพปราบโจรช่วงสงกรานต์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-12 16:51:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051126  </bibl>
</sourceDesc>
</fileDesc>
</teiHeader>
<news>
<headline>ตร.ดึง นร.นายร้อยเสริมทัพปราบโจรช่วงสงกรานต์</headline>
<lead>“<persName>พงศพัศ</persName>” ปล่อยแถวนักเรียนนายร้อยสายปราบปราม 100 นาย เสริมโครงการฝากบ้านกับตำรวจ ช่วง 13-18 เม.ย. เพื่อช่วยตำรวจท้องปฏิบัติงานมีประสิทธิภาพเพิ่มมากขึ้น เผย กทม.ประชาชนฝากบ้านไว้กับตำรวจมากสุด 1.2 พันหลัง เขตบางเขนฝากมากสุด</lead>
<neck></neck>
<body><p>วันนี้ (12 เม.ย.) สำนักงานตำรวจแห่งชาติ เวลา 10.30 น. <persName>พล.ต.ท.พงศพัศ พงษ์เจริญ</persName> ผู้ช่วยผบ.ตร. ฐานะโฆษกสำนักงานตำรวจแห่งชาติ ได้เป็นประธานในการปล่อยแถวนักเรียนนายร้อยอบรมสายป้องกันปราบปรามจำนวน 100 นาย เพื่อเป็นการเสริมการปฏิบัติของตำรวจนครบาล สำหรับโครงการฝากบ้านกับตำรวจระหว่างวันที่ 13 ถึง 18 เมษายน 2553 ณ ห้องโถงอาคาร 1 สำนักงานตำรวจแห่งชาติ</p>
<p><persName>พล.ต.ท.พงศพัศ</persName>กล่าวว่า ทุกสถานีตำรวจได้เปิดโครงการฝากบ้านไว้กับตำรวจในช่วงเทศกาลสงกรานต์นี้แล้ว โดยคาดว่าจะมีประชาชนเป็นจำนวนมากเข้าร่วมโครงการ โดย <persName>พล.ต.อ.ปทีป ตันประเสริฐ</persName> รรท.ผบ.ตร.ได้อนุมัติให้นักเรียนนายร้อยอบรม สายป้องกันและปราบปรามอาชญากรรม เข้าร่วมปฏิบัติงานในโครงการ ซึ่งโครงการฝากบ้านกับตำรวจ เป็นโครงการหนึ่งของสำนักงานตำรวจแห่งชาติ ที่ได้ดำเนินการมาอย่างต่อเนื่อง และได้รับความไว้วางใจจากประชาชนเป็นอย่างดี โดยเปิดโอกาสให้ประชาชนที่ต้องเดินทางไปต่างจังหวัดและไม่มีคนเฝ้าบ้าน สามารถฝากบ้านไว้กับตำรวจได้ โดยโทรศัพท์ไปยังสถานีตำรวจในเขตพื้นที่ที่อยู่อาศัย และแจ้งให้ทราบว่าจะเข้าโครงการฝากบ้าน ตำรวจจะสอบถามเพียงข้อมูลที่จำเป็นเพื่อวางมาตรการในการป้องกันอาชญากรรม และจะเก็บข้อมูลทั้งหมดเป็นความลับ</p>
<p>สำหรับการนำนักเรียนนายร้อยอบรมมาร่วมปฏิบัติงานกับตำรวจนครบาลนั้น โฆษกสำนักงานตำรวจแห่งชาติกล่าวว่า เนื่องจากในขณะนี้ตำรวจนครบาลต้องรับผิดชอบงานหลายด้าน การนำนักเรียนนายร้อยอบรมสายป้องกันปราบปรามอาชญากรรมเข้ามาเสริมการปฏิบัติ งาน จะช่วยให้การปฏิบัติงานของตำรวจท้องที่มีประสิทธิภาพเพิ่มมากขึ้น เนื่องจากนักเรียนนายร้อยอบรมเหล่านี้ เป็นข้าราชการตำรวจที่เคยทำงานในด้านการป้องกันและปราบปรามอยู่แล้ว เพียงแต่ว่าอยู่ระหว่างการฝึกอบรมเพื่อเตรียมบรรจุและแต่งตั้งเป็นนายตำรวจ ชั้นสัญญาบัตร จึงเป็นเรื่องที่ทุกคนสามารถจะทำงานได้อย่างเต็มที่ตามสถานการณ์ต่างๆ ที่อาจเกิดขึ้น โดยตำรวจทุกนายและในทุกพื้นที่จะปฏิบัติหน้าที่ให้ดีที่สุด ให้สมกับที่ประชาชนได้มอบความไว้วางใจ</p>
<p>สำหรับช่วงเทศกาลสงกรานต์ ปี 2552 ที่ผ่านมา มีประชาชนในเขตกรุงเทพมหานคร ฝากบ้านไว้กับตำรวจนครบาลมากที่สุด จำนวน 1,264 หลัง โดย สน.บานเขน รับฝากบ้านไว้มากที่สุด 56 หลัง รองลงไป 10 อันดับ ได้แก่ โชคชัย 55 หลัง, คันนายาว 40 หลัง, บางนา 37 หลัง, ดอนเมือง 36 หลัง, บึงกุ่ม 35 หลัง, มีนบุรี 33 หลัง, บางชัน 32 หลัง, พระโขนง 31 หลัง, ประชาชื่น 30 หลัง และธรรมศาลา 30 หลัง ส่วนในเขตปริมณฑล มีประชาชนฝากบ้านไว้รวม 690 หลัง โดยจังหวัดสมุทรปราการ มีประชาชนฝากบ้านไว้มากที่สุด รองลงไปได้แก่ จังหวัดปทุมธานี นนทบุรี พระนครศรีอยุธยา ฉะเชิงเทรา และนครปฐม</p></body>
</news>
