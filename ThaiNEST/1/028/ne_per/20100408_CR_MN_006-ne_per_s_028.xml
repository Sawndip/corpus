<teiHeader>
<fileDesc>
<titleStmt>
  <title>ตร.จ่อนัด “เสธ.แดง” ถกแก้ปมบึ้มรายวัน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 16:22:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049111  </bibl>
</sourceDesc>
</fileDesc>
</teiHeader>
<news>
<headline>ตร.จ่อนัด “<persName>เสธ.แดง</persName>” ถกแก้ปมบึ้มรายวัน</headline>
<lead>“<persName>ภาณุพงศ์</persName>” เผย 33 คดี บึ้มกรุง พบฝีมือ 2 กลุ่มใหญ่ หวังสร้างสถานการณ์ แย้ม คาร์บอมบ์โพไซดอน จ่อหมายจับคนลงมือ หวังเชื่อมโยงขยายผลมือบึ้ม-ผู้บงการเบื้องหลังคดีอื่น เชื่อ คนร้ายถล่มตึกทีพีไอ-พรรคการเมืองใหม่ เป็นชุดเดียวกัน เล็งนัด “<persName>เสธ.แดง</persName>” ถกแก้ปมระเบิด</lead>
<neck></neck>
<body><p>วันนี้ (8 เม.ย.) เมื่อเวลา 14.00 น.ที่กองบัญชาการตำรวจนครบาล (บช.น.) <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา (สบ10) กำกับดูแลกองบัญชาการตำรวจนครบาล ในฐานะประธานคณะทำงานสืบสวนคลี่คลายคดีระเบิดในพื้นที่ กทม.และปริมณฑล ช่วงที่มีการชุมนุมของกลุ่มคนเสื้อแดง ได้เรียกประชุมชุดทำงานสืบสวนนครบาลติดตามความคืบหน้าการสืบสวนรวบรวมพยาน หลักฐานทางคดี โดยมีนายตำรวจชั้นผู้ใหญ่เข้าร่วมอย่างพร้อมเพรียง ประกอบด้วย <persName>พล.ต.ต.สุเมธ เรืองสวัสดิ์</persName> รองผู้บัญชาการตำรวจนครบาล (รอง ผบช.น.) รับผิดชอบงานด้านการสืบสวน <persName>พล.ต.ต.ฉันทวิทย์ รามสูต</persName> ผู้บังคับการสืบสวนนครบาล (ผบก.สส.) พร้อมเจ้าหน้าที่ฝ่ายสืบสวนทุกหน่วยที่เกี่ยวข้อง เร่งรัดการสืบสวนนำไปสู่การออกหมายจับกุมคนร้ายที่ลงมือให้ได้โดยเร็ว</p>
<p><persName>พล.ต.อ.ภาณุพงศ์</persName> เปิดเผยก่อนเข้าร่วมประชุม ว่า จากเหตุระเบิดที่มีต่อเนื่องเรื่อยมาของช่วงที่มีการชุมนุมของกลุ่มคนเสื้อ แดงในที่ต่างๆ <persName>พล.ต.อ.ปทีป ตันประเสริฐ</persName> รักษาราชการแทน ผบ.ตร.แสดงความเป็นห่วงในความไม่สงบเรียบร้อยและความปลอดภัยในชีวิต ทรัพย์สินพี่น้องประชาชน จึงมอบหมายให้ตนเองมาติดตามความคืบหน้าของคดี โดยพบว่า ตั้งแต่วันที่ 12 มีนาคม ที่ผ่านมา มีเหตุระเบิดเกิดขึ้นใน กทม.และปริมณฑล รวม 33 คดี และในต่างจังหวัด 9 คดี ซึ่งบางส่วนก็คืบหน้าไปบ้างแล้ว อาทิ คดีคาร์บอมบ์ที่โพไซดอน มีพยานหลักฐานเกือบสมบูรณ์แล้ว เชื่อมั่นว่า อีกไม่กี่วันน่าจะออกหมายจับคนร้ายและคนบงการเบื้องหลังได้</p>
<p>“ตอนนี้ทราบแล้วว่าผู้กระทำผิดเป็นใคร ส่วนผู้อยู่เบื้องหลังก็จะสืบสวนต่อไป ส่วนคดีล่าสุดเมื่อคืนนี้ที่พรรคการเมืองใหม่ และตึกทีพีไอนั้น คนร้ายทั้ง 2 คดี น่าเชื่อว่าเป็นชุดเดียวกัน เพราะมีการใช้อาวุธ เอ็ม 16 และเอ็ม 79 ซึ่งทั้ง 2 คดี ตำหนิ รูปพรรณ ยานพาหนะต่างๆ ใกล้เคียงกัน เชื่อว่า เป็นชุดเดียวกัน ซึ่งในส่วนนี้จะพยายามทำภาพให้ชัดเจนเพื่อนำไปสู่การออกหมายจับ สำหรับคดีระเบิดที่ช่อง 5 เมื่อวันที่ 27 มีนาคม และมูลนิธิรัฐบุรุษ เมื่อวันที่ 30 มีนาคมนั้น ทั้ง 2 คดีนี้ก็เป็นคนร้ายชุดเดียวกัน กล้องวงจรปิดในที่เกิดเหตุจับภาพได้ ยังอยู่ในส่วนการทำภาพให้ชัดเจนเพื่อออกหมายจับ โดยจะไปเชื่อมโยงกับคดีที่ สน.สำราญราษฎร์ ที่คนร้ายใช้อาร์พีจียิง และในรถพบ เอ็ม 67 อีก 3 ลูก ซึ่งเมื่อตรวจสอบล็อตนัมเบอร์ ตำหนิรูปพรรณพิเศษ ซึ่งใกล้เคียงกับคดีที่คนร้ายส่วนใหญ่ใช้ เอ็ม 67 เชื่อว่า น่าจะมาจากล็อตเดียวกัน” <persName>พล.ต.อ.ภานุพงษ์</persName> กล่าวและว่า</p>
<p>ส่วนความคืบหน้าคดีคนร้ายใช้อาวุธปืนขนาด .38 ยิงใส่ธนาคารกรุงเทพสาขาสะพานขาว และธนาคารกรุงเทพ สาขาบางยี่ขัน นั้น ผู้ชำนาญการได้ตรวจสอบแล้ว พบว่า หัวกระสุนมาจากปืนกระบอกเดียวกัน ซึ่งถือว่าเป็นความคืบหน้าพอสมควร โดยคดีทั้งหมดได้นำแผนประทุษกรรมคนร้าย ตำหนิรูปพรรณ ยานพาหนะที่คนร้ายใช้ ลักษณะอาวุธ และตรวจโดยผู้ชำนาญแล้ว ก็พอสรุปความคืบหน้าในส่วนนี้</p>
<p>“<persName>ปทีป</persName>” ย้ำออกหมายจับให้แม่นยำ</p>
<p><persName>พล.ต.อ.ภานุพงศ์</persName> กล่าวต่อไปว่า ในส่วนของคดีที่คาดว่าจะสามารถออกหมายจับได้นั้น รรท.ผบ.ตร.เน้นย้ำให้ดูแลอย่างใกล้ชิดสามารถนำไปสู่การออกหมายจับให้ถูกต้อง ซึ่งถือว่าคืบหน้าตามลำดับ ส่วนผู้อยู่เบื้องหลังจะรวบรวมหลักฐานสาวไปให้ถึงต่อไป สำหรับคดีคนร้ายยิงระเบิดใส่ที่ทำการพรรคประชาธิปัตย์นั้น ผู้ชำนาญการและเจ้าหน้าที่ที่เกี่ยวข้องได้เก็บรวมรวมพยานหลักฐานไว้หมดแล้ว กำลังตรวจสอบในส่วนของตำหนิ รูปพรรณสัณฐาน คนร้าย เพื่อดูว่า สามารถเชื่อมโยงใกล้เคียงกับคดีใด หรือไม่ หากเทียบเคียงได้ก็จะนำไปเข้ากลุ่มที่เรามีอยู่แล้ว โดยคดีทั้งหมด จากแผนประทุษกรรม มี 2 กลุ่มใหญ่ แต่แยกกันทำและใช้อาวุธที่ต่างกันทำ</p>
<p><persName>พล.ต.อ.ภานุพงศ์</persName> กล่าวถึงความคืบหน้าคดีคาร์บอมบ์ในลานจอดรถอาบอบนวดโพไซดอนว่า คดีนี้ไม่มีปัญหา โดยทราบเจ้าของรถแล้ว รู้ว่าอยู่ไหน บุคคลต่าง ๆ ที่เชื่อมโยง ให้พนักงานสอบสวนที่เกิดเหตุประสาน บช.ภ.5 คดีนี้คืบหน้าไปมาก ไม่กี่วันนี้จะสามารถรวบรวมพยานหลักฐานจับกุมเบื้องต้นได้</p>
<p>ชี้คนร้ายบึ้ม ทั่ว กทม.สร้างสถานการณ์</p>
<p>ส่วนข้อซักถามที่ว่าสาเหตุของระเบิดเป็นความขัดแย้งเรื่องการเมือง หรือเป็นการสร้างสถานการณ์นั้น <persName>พล.ต.อ.ภาณุพงศ์</persName> กล่าวว่า คดีระเบิดที่เกิดขึ้นทั้งหมดส่วนใหญ่เป็นการสร้างสถานการณ์ทั้งนั้นจากผู้ ไม่หวังดี เพราะไม่เน้นถึงกับชีวิต ยกเว้นในบางครั้งทำแล้วมีคนอยู่ใกล้เคียงก็บาดเจ็บบ้าง แต่ตำรวจไม่นิ่งนอนใจ เรียกผู้ชำนาญ ผู้เกี่ยวข้องทั้งหมด โดยให้ตนติดตามความคืบหน้าของคดี ซึ่งเป็นในส่วนงานสืบสวน ด้านงานป้องกันปราบปรามได้กำชับ ผบช.น.และ ผบช.ภ.ต่างๆ ให้ปรับแผนสายตรวจ กำชับตำรวจและนำกำลังที่ไม่เกี่ยวกับงาน ปจ.ทั้งฝ่ายจราจร ธุรการ มาช่วยด้วย โดยให้เน้นเรื่องงานป้องกัน งานสืบสวนก็ทำควบคู่ไป เชื่อว่าหากบ้านเมืองดีขึ้น สถานการณ์ต่างๆ ก็จะหายไป</p>
<p>ผู้สื่อข่าวถามว่า คนร้าย 2 กลุ่มที่พบมีความเชื่อมโยงกันหรือไม่ และมีใครสั่งการ <persName>พล.ต.อ.ภาณุพงศ์</persName> กล่าวว่า ตอนนี้เป็น 2 กลุ่มใหญ่ แต่ยังไม่ทราบว่าเชื่อมโยงกันหรือไม่ ตอนนี้ภาพยังไม่ปรากฏ แต่ในส่วนการออกหมายจับคดีที่โพไซดอนนั้น ได้มีการตั้งศูนย์ที่ทำการที่ บช.ภ.5 โดยคืบหน้าไปมาก เพราะคนร้ายทิ้งหลักฐานมาก</p>
<p>ผู้สื่อข่าวถามถึงคดียิงระเบิดที่กองทัพบกเพราะเป็นครั้งที่ 2 นั้น <persName>พล.ต.อ.ภาณุพงศ์</persName> กล่าวว่า ในส่วนนี้ก็คงเป็นไปตามข่าวที่ปรากฏ หากส่วนใดเรามีพยานหลักฐาน เชื่อมโยงได้จะนำมาประกอบกัน ส่วนคดีระเบิดแสวงเครื่องที่หน้าจุฬาฯก็ตรวจสอบอยู่ โดยช่วงหลังมีระเบิดแสวงเครื่องทั้งหมดใน กทม.มี 9 คดี ซึ่งในลักษณะการกระทำเริ่มมีการใช้ปุ๋ยยูเรียประกอบกับท่อพีวีซี ซึ่งเป็นส่วนหนึ่งที่แผนประทุษกรรมแตกต่างไป โดยกำลงตรวจสอบข้อมูลที่กองพิสูจน์หลักฐาน (พฐ.) ที่ตั้งไว้</p>
<p>ต่อข้อถามว่า เหตุระเบิดในที่ต่างๆมีความเกี่ยวข้องกับการก่อการร้ายตามที่สันติบาลเตือน หรือไม่ <persName>พล.ต.อ.ภาณุพงศ์</persName> กล่าวว่า เรายังไม่ทราบ แต่เชื่อว่า เป็นการสร้างสถานการณ์แค่นั้น ยังไม่ถึงการก่อการร้าย ทหาร ตำรวจยังเชื่อมั่นว่าหากสถานการณ์คลี่คลาย บ้านเมืองก็จะสงบ และหากนำผู้กระทำผิดมาดำเนินคดีได้ก็จะสงบลง โดย รรท.ผบ.ตร.ก็ประชุม ศอ.รส.ทุกวัน เชื่อมั่นว่าเหตุการณ์จะสงบโดยเร็ว</p>
<p>ผู้สื่อข่าวยังถามถึงเหตุระเบิดที่โพไซดอน ว่า เป็นระเบิดทีเอ็นทีหรือไม่ ที่ปรึกษา (สบ10) กล่าวว่า ใช่ ในส่วนของพยานหลักฐานที่พบค่อนข้างเก็บลำบากทั้งอีโอดี (หน่วยเก็บกู้วัตถุระเบิด) และ พฐ.ก็กำลังตรวจสอบอยู่ เพราะเบื้องต้นชิ้นส่วนนั้นเป็นการใช้นาฬิกา โทรศัพท์มือถือ โดยแรงอัดทำให้เรายังเก็บหลักฐานไม่ได้ โดยพยายามตรวจสอบอยู่ โดยตั้งทีมเป็นคณะทำงาน เพื่อนำมาวิเคราะห์ว่าคนร้ายประกอบจากส่วนใด พฐ.ยังทำงานตลอด</p>
<p>ถามว่า เหตุระเบิดมีลักษณะคล้ายภาคใต้ได้จับตาเป็นพิเศษหรือไม่ <persName>พล.ต.อ.ภาณุพงศ์</persName> กล่าวว่า คงไม่ขยายถึงขนาดนั้น แต่เชื่อว่าน่าจะเป็นการสร้างสถานการณ์ เพื่อให้เกิดความหวาดกลัว ไม่มั่นใจ คงไม่โยงกับภาคใต้ หากจับได้ก็จะสงบลง โดยจะโยงถึงใครหรือไม่ต้องจับได้ก่อน</p>
<p>เมื่อถามว่า สีของกระเดื่องมีประโยชน์ต่อคดีหรือไม่ <persName>พล.ต.อ.ภาณุพงศ์</persName> กล่าวว่า ผู้ชำนาญก็ตรวจสอบเบื้องต้นพบว่าเลขนัมเบอร์ วันที่ผลิต มีการตะไบออก และมีการแต้มสี ซึ่งเชื่อได้ว่าน่าจะมาจากล็อตเดียวกัน น่าจะมาจากแหล่งเดียวกัน</p>
<p>ขอแรง “<persName>เสธ.แดง</persName>” ช่วยสืบ ตามจับมือบึ้ม</p>
<p>ผู้สื่อข่าวถามว่า จะมีการเรียก <persName>พล.ต.ขัตติยะ สวัสดิผล</persName> ผู้ทรงคุณวุฒิกองทัพบก หรือ <persName>เสธ.แดง</persName> มาสอบสวนหรือไม่นั้น <persName>พล.ต.อ.ภาณุพงศ์</persName> กล่าวว่า ความจริงแล้วผมกับ<persName>พี่แดง</persName>ก็สนิทกัน เพราะรุ่นทันกันก็นับถือกัน ก็ตั้งใจว่า ว่างๆ จะโทร.หรือนัดมาคุยกัน เพื่อเอา<persName>พี่แดง</persName>มาช่วยสืบด้วย เพราะเป็น ตท.รุ่น 11 ตนรุ่น 12 สนิทกัน เชื่อว่า น่าจะเป็นประโยชน์เพราะ<persName>พี่แดง</persName>มีความรู้ในหลายเรื่อง และยังมี่ประสบการณ์ต่างๆ มากมาย และเชื่อว่า ทุกคนหวังดีต่อชาติบ้านเมืองอยู่แล้ว โดยจะมาในฐานะรุ่นพี่ และเป็นนักรบเก่าที่มีความชำนาญ ต้องมีการขอความรู้กันหน่อย</p></body>
</news>
