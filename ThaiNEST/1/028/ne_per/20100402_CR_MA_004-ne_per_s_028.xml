<teiHeader>
<fileDesc>
<titleStmt>
  <title>ปาระเบิดเพลิงใส่รถ พนง.หน้านสพ.มติชน ภาพชัด2ชายฉกรรจ์ควบจยย.ก่อเหตุ ส.นักข่าวประณามมือป่วน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-02 19:44:22  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270194397&catid=17  </bibl>
</sourceDesc>
</fileDesc>
</teiHeader>
<news>
<headline>ปาระเบิดเพลิงใส่รถ พนง.หน้านสพ.มติชน ภาพชัด2ชายฉกรรจ์ควบจยย.ก่อเหตุ ส.นักข่าวประณามมือป่วน</headline>
<lead></lead>
<neck></neck>
<body><p>เมื่อเวลา 01.05 น.วันที่ 2 เมษายน เกิดเหตุคนร้าย2 คนขับขี่รถจักรยานยนต์ยี่ห้อยามาฮ่า รุ่นมีโอ สีดำส้ม ไม่ติดแผ่นป้ายทะเบียน ก่อเหตุเผารถยนต์ยี่ห้อโตโยต้า สีแดง หมายเลขทะเบียน ฐฐ 4609 กรุงเทพมหานคร ของ<persName>นายเลิศรบ เชื่อมั่น</persName> อายุ 38 ปี พนักงานรับส่งเอกสารบริษัทมติชน จำกัด (มหาชน)  ที่จอดอยู่ข้างแนวกำแพงรั้วบริษัทมติชน จำกัด (มหาชน) ข้างตู้เอทีเอ็มธนาคารกรุงเทพ ฝั่งตรงข้ามบ้านเลขที่ 57/2 ซอยเทศบาลรังรักษ์ใต้ 1 แขวงลาดยาว เขตจตุจักร โดยคนร้ายใช้ถุงน้ำมันที่บรรจุไว้เรียบร้อยแล้ว ขว้างไปที่กระโปรงรถยนต์ด้านหน้าแล้วจุดไฟเผา ก่อนขับขี่รถจักรยานยนต์มุ่งหน้าซอยเทศบาลรังรักษ์ใต้ 10  และขับขี่ย้อนกลับมาก่อเหตุซ้ำอีกครั้งเป็นเหตุให้ไฟไหม้รถยนต์คันดังกล่าว ก่อนคนร้ายเลี้ยวขวามุ่งหน้าเสาไฟฟ้าแรงสูง เพื่อเลี้ยวเข้าสู่ถนนเลียบคลองประปาหลบหนีไป</p>
<p>หลังจากนั้นเจ้าหน้าที่รักษาความปลอดภัยและพนักงานบริษัทมติชน ช่วยกันนำถังดับเพลิงมาฉีดสกัดใช้เวลา 10 นาทีจึงควบคุมเพลิงไว้ได้ ตรวจสอบพบฝากระโปรงด้านหน้าและสายไฟในห้องเครื่องรถยนต์ได้รับความเสียหาย</p>
<p>จากการตรวจสอบกล้องโทรทัศน์วงจรปิดพบคนร้ายที่เป็นคนขับขี่รถจักรยานยนต์สูงประมาณ 170-175 เซนติเมตร สวมเสื้อคลุมสีดำ กางเกงยีนส์ สวมหมวกกันน็อคสีดำ ส่วนคนซ้อนท้ายสูงประมาณ 160-165 เซนติเมตร สวมเสื้อแขนยาวสีฟ้า กางเกงยีนส์ สวมหมวกนิรภัย</p>
<p>ต่อมา <persName>พ.ต.ท.กิตติ โพธิ์สุข</persName> พนักงานสอบสวน(สบ 2) สน.ประชาชื่น เดินทางมาตรวจสอบที่เกิดเหตุ และลงบันทึกประจำวันไว้เป็นหลักฐาน ก่อนนำเทปกล้องวงจรปิดของบริษัทมติชน ไปตรวจสอบเพื่อเร่งสืบสวนจับกุมคนร้ายมาดำเนินคดีตามกฎหมายต่อไป </p>
<p>ด้าน<persName>นายเลิศรบ</persName> กล่าวว่า ไม่เคยมีเรื่องบาดหมางกับใครมาก่อน และจอดรถไว้ที่บริษัทเป็นประจำไม่เคยเกิดเหตุ อย่างไรก็ตาม คาดว่า การก่อเหตุดังกล่าวน่าจะเป็นการสร้างสถานการณ์</p>
<p><persName>พ.ต.อ.เจริญ ศรีศศลักษณ์</persName> รองผู้บังคับการตำรวจนครบาล (รอง ผบก.น.2) เปิดเผยว่า ฝ่ายสืบสวน สน.ประชาชื่นตรวจสอบกล้องวงจรปิดตามบ้านเรือนประชาชนและร้านสะดวกซื้อบริเวณเส้นทางผ่านเข้า-ออกจุดเกิดเหตุ โดยเน้นไปที่คนถือถุงพลาสติค พร้อมกับตรวจหากลุ่มวัยรุ่นที่มั่วสุมเสพยาเสพติดละแวกใกล้เคียงชุมชน เพราะกลุ่มวัยุร่นเชื่อว่า เจ้าของรถผู้เสียหายแจ้งเบาะแสให้กับตำรวจจึงถูกกวาดล้างจับกุมบ่อยครั้ง ส่วนประเด็นทางการเมืองไม่น่าใช่ ตนจะเดินทางไปควบคุมการสืบสวนหากลุ่มคนร้าย</p>
<p>สมาคมนักข่าวฯห่วงรุนแรง ประณามมือป่วน</p>
<p><persName>นายวีระศักดิ์ พงศ์อักษร</persName> เลขาธิการสมาคมนักข่าวนักหนังสือพิมพ์ แห่งประเทศไทย กล่าวเมื่อวันที่ 2 เมษายนว่า จากสาเหตุที่คนร้าย2 คนขับขี่รถจักรยานยนต์ ก่อเหตุเผารถยนต์ยี่ห้อโตโยต้า สีแดง หมายเลขทะเบียน ฐฐ 4609 กรุงเทพมหานคร ของ<persName>นายเลิศรบ เชื่อมั่น</persName> อายุ 38 ปี พนักงานรับส่งเอกสารบริษัทมติชน จำกัด (มหาชน) ที่จอดอยู่ข้างแนวกำแพงรั้วบริษัทมติชน จำกัด (มหาชน) เมื่อเวลา 01.05 น.วันที่ 2 เมษายน นั้นเราไม่ได้บักใจว่าเป็นการกระทำของฝ่ายใด ฝ่ายหนึ่ง เพียงแต่เป็นห่วงว่า การก่อความรุนแรง ลอบวางปาและยิงระเบิด ในสถานที่ต่างๆ และสถานที่ปฎิบัติงานของสื่อมวลชนนั้น มีอัตราถี่มากขึ้นอย่างน่าเป็นห่วง</p>
<p>เพราะในช่วงไม่ถึงหนึ่งเดือนที่ผ่านมา มีผู้ลอบวาง ปาและยิงระเบิดตามสถานที่ต่างๆทั้งที่เป็นหน่วยงานของรัฐ และพื้นที่สาธารณะกว่า 20 ครั้ง และก่อนหน้านี้เมื่อคืนวันเสาร์ที่ 27 มีนาคม 2553 ในห้วงเวลาที่ห่างกันไม่ถึง 3 ชั่วโมง มีผู้ขว้างระเบิดใส่สถานีโทรทัศน์กองทัพบกช่อง 5 และยิงลูกระเบิดชนิด เอ็ม 79 ใส่อาคารของสถานีโทรทัศน์แห่งประเทศไทย ช่อง 11 ถนนวิภาวดีรังสิต ทำให้มีผู้บาดเจ็บหลายราย</p>
<p>"ผมเห็นว่า การคุมคามองค์กรสื่อ เริ่มมีให้เห็นมากขึ้น อย่างน่าวิตก ไม่สามารถบักใจได้ว่าฝ่ายใดกระทำ แต่เข้าใจได้ว่า เป็นกลุ่มที่จ้องหาประโยชน์ จากผลของความรุนแรง ทั้งจากประโยชน์ทางการเมืองหรืออย่างอื่น สังคมจึงควรออกมาประนามการกระทำของกลุ่มดังกล่าว เพื่อที่การเจรจา หรือการสร้างสันติสุขของคนในชาติ จะได้บังเกิดขึ้น"</p>
<p>ขณะเดียวกัน ขอย้ำอีกครั้งว่า สื่อมวลชนไม่ว่าจะเป็นผู้ปฏิบัติงานภาคสนามหรือองค์กรสื่อไม่ใช่คู่ขัดแย้งกับใคร และพยายามทำหน้าที่ในการรายงานข่าวและความคิดเห็นอย่างรอบด้านที่สุด แต่ก็ไม่อาจทำให้ทุกฝ่าย ซึ่งมีความเห็นทางการเมืองแตกต่างกันพึงพอใจได้ทั้งหมดเพราะการนำเสนอข่าวหรือการแสดงความคิดเห็นใดๆที่ประชาชนเห็นว่า ไม่ถูกต้องหรือละเมิดจริยธรรม ก็สามารถใช้กลไกทางกฎหมายหรือกลไกทางวิชาชีพ</p>
<p><persName>นายวีระศักดิ์</persName> ยังเห็นว่า รัฐบาลและเจ้าหน้าที่ที่เกี่ยวข้อง ต้องเพิ่มมาตรการในการดูแลรักษาความสงบเรียบร้อยและความปลอดภัยของประชาชน พร้อมทั้งเร่งสอบสวนหาตัวผู้กระทำผิดมาลงโทษตามกฎหมายโดยเร็ว เนื่องจากสถานการณ์ ยังไม่ลดระดับความรุนแรงลงเลย ตรงกันข้ามมีแนวโน้มขยายผลมากขึ้นเรื่อยๆ ยิ่งจะมีการชุมนุมใหญ่อีกครั้งในวันเสาร์ที่ 3 เม.ย.นี้และเริ่มมีองค์กร ที่คิดเห็นแตกต่าง ออกมาชุมนุม ด้วยนั้น รัฐบาลและหน่วยงานที่เกี่ยวข้องยิ่งต้องเพิ่มมาตรการในการดูแลรักษาความสงบเรียบร้อยและความปลอดภัยของประชาชนทุกฝ่าย</p>
<p>"ผบช.น."วอนมือบึ้มหยุดป่วน</p>
<p>ด้าน <persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล (ผบช.น.) กล่าวถึงเหตุระเบิดป่วนเมืองว่า ลืมไปแล้ว ไม่มีเสียงระเบิดมาหลายวัน วางกำลังไว้จำนวนมาก ก็ลองดู บช.น.พยายามดูแลให้ดีที่สุด คดีต่างๆ ที่เกิดขึ้นพยายามติดตามอยู่ การสืบสวนคืบหน้าพอสมควร มีประชาชนแจ้งเบาะแสเข้ามาพอสมควร แต่เมื่อลงรายละเอียดแล้วไม่ใช่ ขอวิงวอนอย่าทำเลยระเบิดมันไม่ดี ตอนนี้เศรษฐกิจกำลังเดินไปได้</p>
<p>ด้าน<persName>นายอมรพันธุ์ นิมานันท์</persName> ผู้ว่าราชการจังหวัดเชียงใหม่ กล่าวถึงเหตุระเบิดที่เกิดขึ้นบ่อยครั้งในพื้นที่ จ.เชียงใหม่ โดย <persName>พล.ต.ต.สมหมาย กองวิสัยสุข</persName> ผู้บังคับการตำรวจภูธรจังหวัด (ผบก.ภ.จว.) เชียงใหม่ ระบุว่าเป็นกลุ่มคนมีสีนั้นว่า ไม่ทราบว่าเป็นฝีมือของกลุ่มคนมีสีตามที่ <persName>พล.ต.ต.สมหมาย</persName>ระบุหรือไม่ แต่เชื่อว่าคนก่อเหตุต้องมีความรู้ เคยทำ เคยใช้ และทำเป็น แต่คงไม่ไปกดดันการทำงานของพนักงานสอบสวน</p>
<p>"ไม่ว่าเอ็ม 26 เอ็ม 79 หรือเอ็ม 67 ที่ตัวกระเดื่องจะมีหมายเลขรหัสอยู่ระหว่างการผลิตจากบริษัท ชิ้นส่วนมีโค้ด น่าจะตามต้นตอหรืออยู่ในครอบครองของใคร หน่วยงานไหนได้ อย่างไรก็ตาม เชื่อว่าเจตนาเป็นการสร้างสถานการณ์ป่วนเมือง หากคาดหวังต่อชีวิต แต่ต้องเพิ่มมาตรการป้องกันเหตุระมัดระวังตรวจตรามากขึ้น" <persName>นายอมรพันธุ์</persName>กล่าว</p></body>
</news>
