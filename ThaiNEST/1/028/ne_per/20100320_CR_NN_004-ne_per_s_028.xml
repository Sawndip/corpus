<teiHeader>
<fileDesc>
<titleStmt>
  <title>คนร้ายสุดอุกอาจ ยิงผู้ใหญ่บ้านต่อหน้าคนนับ10  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=204142  </bibl>
</sourceDesc>
</fileDesc>
</teiHeader>
<news>
<headline>คนร้ายสุดอุกอาจ ยิงผู้ใหญ่บ้านต่อหน้าคนนับ10</headline>
<lead></lead>
<neck></neck>
<body><p>เกิดเหตุคนถูกยิงเสียชีวิตที่หมู่บ้านหนองนาง ต.หนองนาง อ.ท่าบ่อ จ.หนองคาย เมื่อเจ้าหน้าที่เข้าตรวจสอบ พบศพ <persName>นายสานิตย์ บุษบา</persName> อายุ 48 ปี ผู้ใหญ่บ้านหนองนางและเป็นเจ้าของบ้าน มีบาดแผลถูกยิงด้วยอาวุธปืนบริเวณท้ายทอย กระสุนทะลุออกกลางกระหม่อม ส่วนหลังคาบ้านมีรูกระสุนหลายรู บริเวณใกล้กันในโรงเรียนบ้านหนองนาง พบปลอกกระสุนปืนลูกซอง เบอร์ 12 ตกอยู่ 1 ปลอก</p>
<p><persName>นายวิจิตร แข็งแรง</persName> ผู้ช่วยผู้ใหญ่บ้านหนองนางซึ่งอยู่ในเหตุการณ์ เปิดเผยว่า ก่อนเกิดเหตุวันที่ 18 มี.ค. หมู่บ้านหนองนางจัดงานบุญเดือน 4 และมีมหรสพช่วงกลางคืน จากนั้น มีวัยรุ่นจากหมู่บ้านข้างเคียง 2 หมู่บ้านเข้ามาเที่ยวงานแล้วทะเลาะกัน ผู้ตายจึงนัดวัยรุ่นทั้ง 2 กลุ่ม มาเจรจากันที่บ้าน มีผู้เข้าร่วมประมาณ 10 คน แต่ระหว่างรอให้ทุกคนมาครบผู้ตายถือวิทยุสื่อสารออกมาหาตนซึ่งยืนอยู่หน้า บ้านก่อน ทันใดนั้น มีคนร้ายยิงปืนใส่ผู้ตาย 1 นัดเสียชีวิตทันที จากนั้น คนร้ายยังยิงปืนใส่หลังคาบ้านผู้ตายอีก 1 นัด</p>
<p>เบื้องต้นเจ้าหน้าที่ตำรวจ สันนิษฐานว่าคนร้ายซุ่มยิงผู้ตายจากหลังกำแพงโรงเรียน ซึ่งอยู่ใกล้จุดที่ผู้ตายยืนอยู่ จากนั้น จึงยิงขู่ชาวบ้านอีก 1 นัด ก่อนฉวยโอกาสชาวบ้านตกใจหลบหนีไป</p>
<p>สำหรับ<persName>นายสานิตย์</persName> เพิ่งได้รับเลือกตั้งเป็นผู้ใหญ่บ้านได้ 1 ปี เป็นคนตั้งใจทำงาน เป็นที่รักของชาวบ้าน ทั้งนี้ ในช่วง 2 วันที่ผ่านมา มีการจับกุมคดียาบ้าที่ จ.อุดรธานี โดยผู้ต้องหาเป็นชาวบ้านในหมู่บ้านข้างเคียงกับบ้านหนองนาง จึงมีความเป็นไปได้ว่า แก๊งค้ายาบ้าคิดว่าผู้ตายเป็นคนชี้เบาะแสให้ตำรวจจึงฆ่าล้างแค้น ส่วนอีกประเด็นให้น้ำหนักรองลงมาอาจจะเป็นความขัดแย้งการเมืองท้องถิ่น</p></body>
</news>
