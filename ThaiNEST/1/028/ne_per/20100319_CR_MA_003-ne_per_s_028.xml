<teiHeader>
<fileDesc>
<titleStmt>
  <title>ศาลออกหมายจับ "สุภรณ์-ธีระชัย" เบี้ยวฟังคำสั่งศาลฎีกา คดีหมิ่นประมาท "อภิสิทธิ์"กล่าวหาร่ำรวยผิดปกติ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-19 10:58:55  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268971152&catid=17  </bibl>
</sourceDesc>
</fileDesc>
</teiHeader>
<news>
<headline>ศาลออกหมายจับ "<persName>สุภรณ์</persName>-<persName>ธีระชัย</persName>" เบี้ยวฟังคำสั่งศาลฎีกา คดีหมิ่นประมาท "<persName>อภิสิทธิ์</persName>"กล่าวหาร่ำรวยผิดปกติ</headline>
<lead></lead>
<neck></neck>
<body><p>เมื่อเวลา 09.30 น. วันที่ 19 มีนาคม ที่ห้องพิจารณา 908 ศาลอาญา ถนนรัชดาภิเษก ศาลมีคำสั่งให้ออกหมายจับ <persName>นายสุภรณ์ อัตถาวงศ์</persName> อดีต ส.ส.นครราชสีมา พรรคไทยรักไทย และแกนนำแนวร่วมประชาชนต่อต้านเผด็จการแห่งชาติ  (นปช.) หรือ “ <persName>แรมโบ้อีสาน</persName>” และ<persName>นายธีระชัย แสนแก้ว</persName> อดีต ส.ส.อุดรธานี พรรคไทยรักไทย เป็นจำเลยที่ 1-2 ในความผิดฐานหมิ่นประมาทผู้อื่นโดยการโฆษณา เนื่องจากเห็นว่ามีพฤติการณ์หลบหนีไม่มาฟังคำพิพากษาศาลฎีกา</p>
<p>คดีนี้ <persName>นายอภิสิทธิ์ เวชชาชีวะ</persName> นายกรัฐมนตรี และหัวหน้าพรรคประชาธิปัตย์ เป็นโจทก์ยื่นฟ้อง <persName>นายสุภรณ์</persName> และ<persName>นายธีรชัย</persName> เป็นจำเลย กรณีเมื่อเดือนพฤษภาคม 2545 ทั้งสองขณะที่ดำรงตำแหน่ง ส.ส. สมัยรัฐบาล <persName>พ.ต.ท.ทักษิณ ชินวัตร</persName> ตั้งโต๊ะแถลงข่าวที่อาคารรัฐสภาต่อสื่อมวลชนก่อนการอภิปรายไม่ไว้วางใจรัฐบาล กล่าวหา<persName>นายอภิสิทธิ์</persName> โจทก์ ซึ่งขณะนั้นเป็น ส.ส.ฝ่ายค้าน ว่าการยื่นบัญชีทรัพย์สินและหนี้สินของโจทก์ หลังจากพ้นตำแหน่งรัฐมนตรีประจำสำนักนายกรัฐมนตรีในสมัย<persName>นายชวน หลีกภัย</persName> เป็นนายกรัฐมนตรี แล้วเป็นเวลา  1 ปี  มีทรัพย์สินเพิ่มขึ้นจาก 29 ล้านบาทเป็น 50 ล้านบาท น่าจะมีพฤติการณ์ร่ำรวยผิดปกติ ทั้งที่โจทก์ได้ ชี้แจงแล้วว่าเงินที่เพิ่มประมาณ 20 ล้านบาทเป็นส่วนแบ่งมรดก ดังนั้นการกระทำของจำเลยทั้งสองเป็นการทำให้โจทก์เสื่อมเสียชื่อเสียงถูกดูหมิ่นเกลียดชัง</p>
<p>ศาลชั้นต้น และศาลอุทธรณ์ พิพากษาว่าจำเลยทั้งสองกระทำผิดตามฟ้อง ให้จำคุก<persName>นายสุภรณ์</persName> จำเลยที่ 1 รวม 4 กระทง ๆ ละ 3 เดือน เป็นเวลา 12 เดือน และปรับ 4 กระทง ๆ ละ 5,000 บาท เป็นเงิน 20,000 บาท ส่วน<persName>นายธีระชัย</persName> จำเลยที่ 2 จำคุก 2 กระทง ๆ ละ 3 เดือน รวมจำคุก 6 เดือน และปรับ 2 กระทง ๆ ละ 5,000 บาท รวมเป็นเงิน 10,000 บาท แต่จำเลยทั้งสองไม่เคยต้องโทษอาญามาก่อน โทษจำคุกจึงให้รอลงอาญา 2 ปี ต่อมาโจทก์ยื่นฎีกาขอให้ศาลไม่รอการลงโทษจำเลย ขณะที่จำเลย ยื่นฎีกาขอให้พิพากษายกฟ้อง</p>
<p>โดยในการนัดฟังคำพิพากษาวันนี้มีเพียงทนายโจทก์มาศาล ส่วน<persName>นายสุภรณ์</persName> และ<persName>นายธีระชัย</persName> จำเลยไม่ได้เดินทางมาศาลและไม่ได้มอบหมายทนายความมาศาลแจ้งเหตุขัดข้อง ศาลพิเคราะห์แล้วเห็นว่า การส่งหมายศาล จำเลยได้รับหมายศาลโดยชอบผ่านตัวแทนแล้ว แต่ไม่มาศาลโดยไม่แจ้งเหตุขัดข้อง เห็นว่ามีพฤติการณ์น่าจะหลบหนีจึงให้ออกหมายจับจำเลยทั้งสองมาฟังคำพิพากษาต่อไป โดยศาลนัดฟังคำพิพากษาอีกครั้งในวันที่ 21 เมษายน นี้ เวลา 09.00 น.</p></body>
</news>
