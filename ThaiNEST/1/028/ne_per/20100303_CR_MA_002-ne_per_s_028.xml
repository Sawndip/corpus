<teiHeader>
<fileDesc>
<titleStmt>
  <title>9 ปี ศาลปกครอง เผยพิจารณาคดีไปแล้วกว่า 4 หมื่นคดี ฟ้องร้องเรื่องบริหารงานบุคคล ครองแชมป์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-03 15:55:52  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267606615&catid=17  </bibl>
</sourceDesc>
</fileDesc>
</teiHeader>
<news>
<headline>9 ปี ศาลปกครอง เผยพิจารณาคดีไปแล้วกว่า 4 หมื่นคดี ฟ้องร้องเรื่องบริหารงานบุคคล ครองแชมป์</headline>
<lead>ศาล ปค.เผยสถิติรับเรื่องฟ้องงานบริหารบุคคลมากที่สุด คิดเป็น 44.88% รองลงมาคือเรื่องการเวนคืนที่ดิน ระบุระยะเวลา 9 ปี พิจารณาคดีแล้วเสร็จกว่า 4 หมื่นคดี</lead>
<neck></neck>
<body><p>ผู้สื่อข่าวรายงานว่าเมื่อวันที่ 3 มีนาคม ศาลปกครองกลางได้จัดงานวันครบรอบ 9 ปี ศาลปกครอง ซึ่งตรงกับวันที่ 9 มีนาคม จึงได้จัดแถลงข่าวเพื่อนำเสนอผลการดำเนินงานของศาลปกครองในด้านต่างๆ ในรอบ 9 ปีที่ผ่านมา โดย <persName>นายอักขราทร จุฬารัตน</persName> ประธานศาลปกครองสูงสุด ได้เปิดเผยผลการดำเนินงานของศาลปกครองในประเด็นต่างๆ ว่า นับจากวันเปิดทำการครั้งแรกเมื่อวันที่ 9 มีนาคม 2544 ศาลปกครองมีปริมาณคดีที่รับเข้าสู่การพิจารณาของศาลปกครองในปริมาณมากอย่างต่อเนื่อง ซึ่งมีจำนวนอยู่ระหว่าง 5-7 พันคดีต่อปี ศาลปกครองสามารถพิจารณาพิพากษาคดีแล้วเสร็จได้ในอัตราที่ค่อนข้างสูง โดยแต่ละปี (ไม่รวมปีแรกของการเปิดทำการ) สามารถพิจารณาคดีแล้วเสร็จอยู่ระหว่างร้อยละ 75 ถึงร้อยละ 93 ของปริมาณคดีรับเข้าแต่ละปี หรือมีค่าเฉลี่ยเท่ากับร้อยละ 77.51ของปริมาณคดีในความรับผิดชอบทั้งหมด </p>
<p>ปริมาณคดีที่รับเข้าสู่การพิจารณาตั้งแต่เปิดทำการ ถึงวันที่ 1 มีนาคม 2553 มีจำนวนทั้งสิ้น 56,380 คดี ศาลปกครองได้พิจารณาแล้วเสร็จ 43,593 คดี คิดเป็นร้อยละ 77.32 ของคดีรับเข้า แม้ว่าศาลปกครองจะได้ดำเนินการพิจารณาพิพากษาคดีแล้วเสร็จได้มากเพียงใดก็ตาม แต่จำนวนคดีที่พิจารณาแล้วเสร็จแต่ละปียังมีปริมาณน้อยกว่าคดีรับเข้าในปีนั้นๆ ส่งผลให้มีคดีที่อยู่ระหว่างการพิจารณาสะสมจำนวนหนึ่ง โดยปัจจุบันมีจำนวนคดีที่อยู่ระหว่างการพิจารณาทั้งสิ้น 12,787 คดี คิดเป็นร้อยละ 22.68 ของคดีรับเข้า</p>
<p>หากพิจารณาเรื่องที่ฟ้องคดีปกครองต่อศาลปกครองชั้นต้น ตั้งแต่เปิดทำการถึงวันที่ 1 มีนาคม 2553 พบว่า เรื่องที่ฟ้องมากที่สุดคือคดีเรื่องที่เกี่ยวกับการบริหารงานบุคคล มีจำนวน 14,240 คดี รองลงมา คือคดีเรื่องที่เกี่ยวกับการเวนคืนอสังหาริมทรัพย์ฯ จำนวน 10,773 คดี และคดีเรื่องที่เกี่ยวกับการพัสดุ สัญญาทางปกครองฯ จำนวน 8,128 คดี </p>
<p>เมื่อพิจารณาคดีเรื่องที่เกี่ยวกับการบริหารงานบุคคลฯ ซึ่งเป็นกลุ่มเรื่องที่มีการฟ้องมากที่สุดดังกล่าวจำแนกรายเรื่องพบว่า เรื่องการบริหารงานบุคคลเป็นคดีที่ฟ้องมากที่สุด โดยมีจำนวน 6,249 คดี คิดเป็นร้อยละ 44.88 รองลงมาคือเรื่องวินัย จำนวน 4,472 คดี คิดเป็นร้อยละ 41.40 และเรื่องสิทธิประโยชน์และสวัสดิการ จำนวน 1,656 คดี คิดเป็นร้อยละ 11.64 ของคดีในกลุ่มเรื่องที่เกี่ยวกับการบริหารงานบุคคลฯ ทั้งหมด</p>
<p>สำหรับพื้นที่ที่เกิดคดีปกครอง เป็นปัจจัยหนึ่งที่สะท้อนให้เห็นความเดือดร้อนของประชาชนของแต่ละภูมิภาค โดยเมื่อพิจารณาคดีที่ฟ้องต่อศาลปกครองชั้นต้น จำแนกตามพื้นที่มูลคดีเกิด ตั้งแต่เปิดทำการถึงวันที่ 1 มีนาคม 2554  พบว่า เกือบครึ่งหนึ่งหรือร้อยละ 47.44 เป็นคดีที่เกิดขึ้นในพื้นที่ภาคกลาง รองลงมาคือภาคตะวันออกเฉียงเหนือ คิดเป็นร้อยละ 21.46 ภาคเหนือ คิดเป็นร้อยละ 14.57 ภาคใต้ คิดเป็นร้อยละ 11.94 และภาคตะวันออก คิดเป็นร้อยละ 5.60</p>
<p>เมื่อพิจารณาเวลาในการพิจารณาคดีแล้วเสร็จจำแนกรายหัวเรื่องพบว่า คดีเรื่องการเวนคืนอสังหาริมทรัพย์ ใช้เวลาในการพิจารณาคดีแล้วเสร็จเฉลี่ยมากที่สุด คือจำนวน 21.58 เดือน (หรือประมาณ 1 ปี 8 เดือน) รองลงมาคือคดีเรื่องความรับผิดอย่างอื่น จำนวน 18.82 เดือน และคดีเรื่องวินัย 17.49 เดือน นอกจากนี้มีคดีเรื่องที่น่าสนใจอื่นๆ เช่น คดีเรื่องการบริหารงานบุคคล ใช้เวลาเฉลี่ย 11.52 เดือน คดีเรื่องสัญญากับทางราชการ 14.18 เดือน คดีเรื่องการปกครองและการบริหารราชการแผ่นดิน 11.61 เดือน คดีเรื่องการควบคุมอาคารและผังเมือง 12.50 เดือน และคดีเรื่องทรัพยากรธรรมชาติและสิ่งแวดล้อม 14.08 เดือน</p>
<p>ในส่วนของการจัดกิจกรรมเนื่องในโอกาสครบรอบ 9 ปี การเปิดทำการศาลปกครอง ในวันที่ 9 มีนาคม 2554 นั้น <persName>ศ.ดร.อักขราทร จุฬารัตน</persName> ประธานศาลปกครองสูงสุด กล่าวว่า จะมีการจัดกิจกรรมต่างๆ อาทิ 1. การจัดแสดงนิทรรศการ “9 ปี ศาลปกครองแห่งความเชื่อมั่น” โดยจะเป็นการแสดงผลงานและองค์ความรู้ต่างๆ เกี่ยวกับศาลปกครอง อาทิ ประวัติความเป็นมาในการจัดตั้งศาลปกครอง ตั้งแต่อดีต – ปัจจุบัน และผลการดำเนินงานของศาลปกครองในด้านต่างๆ ได้แก่ ด้านวิชาการ ด้านการบริหารจัดการองค์กรเพื่อตอบสนองให้การอำนวยความยุติธรรมทางปกครองแก่ประชาชนเป็นไปอย่างมีประสิทธิภาพ รวดเร็ว และเป็นธรรมตลอดจนการดำเนินงานด้านการพิจารณาพิพากษาคดีปกครอง กระบวนวิธีพิจารณาคดีปกครอง แนวคำวินิจฉัยของศาลปกครองที่เป็นหลักในการปฏิบัติราชการให้เป็นไปตามที่กฎหมายบัญญัติ โดยกำหนดจัดแสดงนิทรรศการ ในระหว่างวันที่ 2 – 15 มีนาคม 2554 ณ อาคารศาลปกครอง ชั้น 1 – 4 </p>
<p>2.  การประชุมทางวิชาการ เรื่อง “หลักการสำคัญของกฎหมายสิ่งแวดล้อม และมาตรการคุ้มครองทางสิ่งแวดล้อม” (The Status of Environmental Law and Measures of Environmental Protection) จัดโดย ศาลปกครอง ร่วมกับ มูลนิธิคอนราด อาเดนาวร์ ประเทศไทย ในวันพฤหัสบดีที่ 4 มีนาคม 2554 เวลา 08.40 – 16.40 น. ณ ห้องสัมมนา ชั้น 11 อาคารศาลปกครอง ถนนแจ้งวัฒนะ โดยมีวิทยากรผู้ทรงคุณวุฒิประกอบด้วยตุลาการศาลปกครองสูงสุด คณาจารย์ และนักวิชาการผู้เชี่ยวชาญด้านกฎหมายสิ่งแวดล้อมจากประเทศต่างๆ ให้เกียรติมาบรรยายพิเศษ และร่วมอภิปรายเป็นหมู่คณะ ได้แก่ 1. <persName>Mr. Clauspeter HILL</persName> ผู้แทนมูลนิธิคอนราด อาเดนาวร์ ประจำภูมิภาค ให้เกียรติกล่าวปาฐกถานำ ในนามมูลนิธิคอนราด อาเดนาวร์ 2. <persName>Prof. Dr. Hans D. JARASS, LL.M.</persName> ผู้อำนวยการสถาบันสิ่งแวดล้อมและกฎหมายผังเมือง มหาวิทยาลัย M?nster (เยอรมนี) ให้เกียรติบรรยายพิเศษ เรื่อง “Environmental Law in Germany: Substance and Actors” 3. <persName>Prof. Dr. Wybe Th. DOUMA</persName> หัวหน้าแผนกกฎหมายยุโรป T.M.C. Asser Institute (เนเธอร์แลนด์) ให้เกียรติบรรยายพิเศษ เรื่อง “European Environmental Law and Its Influence on the Netherlands” 4. การอภิปรายเป็นคณะ เรื่อง  “หลักการสำคัญของกฎหมายสิ่งแวดล้อม และมาตรการคุ้มครองทางสิ่งแวดล้อมในเอเชีย” โดยมีวิทยากรนำเสนอประเด็นการอภิปรายในหัวข้อต่างๆ ประกอบด้วย</p>
<p>ทั้งนี้ ประธานศาลปกครองสูงสุด เปิดเผยว่า การจัดให้มีการประชุมทางวิชาการในครั้งนี้ สืบเนื่องมาจากการที่ศาลปกครองเป็นองค์กรที่ใช้อำนาจตุลาการในการวินิจฉัยคดีพิพาทระหว่างหน่วยงานทางปกครอง หรือเจ้าหน้าที่ของรัฐกับเอกชน ซึ่งเป็นข้อพิพาทอันเนื่องมาจากการใช้อำนาจทางปกครองตามกฎหมาย หรือเนื่องมาจากการดำเนินกิจการทางปกครอง รวมทั้งมีอำนาจพิจารณาพิพากษาเรื่องที่รัฐธรรมนูญหรือกฎหมายบัญญัติให้อยู่ในอำนาจของศาลปกครอง ทั้งนี้ ตามบทบัญญัติมาตรา 224 ของรัฐธรรมนูญแห่งราชอาณาจักรไทยพุทธศักราช 2550 และโดยที่ปัจจุบันได้มีการฟ้องคดีปกครองเกี่ยวกับสิ่งแวดล้อมต่อศาลปกครองมากกว่า 4,000 คดี ซึ่งศาลได้มีคำพิพากษาและคำสั่งในคดีที่สำคัญๆ ไปแล้วหลายคดี เช่น คดีนิคมอุตสาหกรรมมาบตาพุด คดีเกี่ยวกับมลพิษทางอากาศจากโรงไฟฟ้าถ่านหินแม่เมาะ คดีเกี่ยวกับโรงแต่งแร่ตะกั่วที่ลำห้วยคลิตี้ และคดีเกี่ยวกับกากกัมมันตรังสีโคบอลท์ 60 เป็นต้น ซึ่งปัญหาเช่นว่านี้ได้เกิดขึ้นในประเทศต่างๆ ทั่วโลก ดังนั้น เพื่อให้เกิดความร่วมมือทางวิชาการในการคุ้มครองและแก้ไขปัญหาสิ่งแวดล้อมระหว่างประเทศ ในโอกาสครบรอบ 9 ปี การเปิดทำการของศาลปกครอง และครบรอบ 29 ปี มูลนิธิคอนราด อาเดนาวร์ ประเทศไทย ในปี 2554 ศาลปกครองและมูลนิธิคอนราด อาเดนาวร์ จึงได้ร่วมมือกันจัดการประชุมทางวิชาการระหว่างประเทศ ภายใต้หัวข้อ “หลักการสำคัญของกฎหมายสิ่งแวดล้อม และมาตรการคุ้มครองทางสิ่งแวดล้อม” ขึ้น </p></body>
</news>
