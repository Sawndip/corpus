<teiHeader>
<fileDesc>
<titleStmt>
  <title>ฟาดไม้หน้าสามพ่อดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-29 07:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45521  </bibl>
</sourceDesc>
</fileDesc>
</teiHeader>
<news>
<headline>ฟาดไม้หน้าสามพ่อดับ</headline>
<lead>ป่วยไข้อัมพาตทรพีขี้เหล้าฉุนชอบสอนดีนักชาวบ้านด่าเช็ด</lead>
<neck></neck>
<body><p>ลูกทรพีติดเหล้างอมแงม คว้าไม้ฟาดพ่อตายคามือ เหตุถูกพ่อเป็นอัมพาตต่อว่าเรื่องเมาแล้วกลับบ้านดึกบันดาลโทสะ คว้าไม้ท่อนฟาดหน้าพ่อเละ เสียชีวิตสุดอนาถ หลังก่อเหตุยืนรอมอบตัว ชาวบ้านทราบข่าวรุมด่าทอสาปแช่ง ฮือประชาทัณฑ์ ตร. ต้องรีบคุมตัวไปสอบสวนที่โรงพักทันที</p>
<p>ลูกทรพีคว้าไม้หวดพ่อเป็นอัมพาตดับอนาถครั้งนี้ เกิดขึ้นเมื่อเวลา 01.30 น. วันที่ 28 ม.ค. <persName>พ.ต.ท.ชัยวัฒน์ ธุระษี</persName> สวส. สภ.ม่วงค่อม อ.ชัยบาดาล จ.ลพบุรี รับแจ้งจากมูลนิธิพงไล้ 16 ลำนารายณ์ ว่า มีเหตุฆ่ากันตายที่บ้านเลขที่ 68 หมู่ 5 ต.ชัยบาดาล อ.ชัยบาดาล จึงรีบไปสอบสวน ที่เกิดเหตุ พบร่างอันโชกเลือดของ<persName>นายบุญมี พึ่งสละ</persName> อายุ 60 ปี อยู่บ้านหลังดังกล่าว สภาพนอนสลบไสล มีบาดแผลแตกที่ใบหน้าจนเละ เลือดไหลนอง จึงรีบนำตัวส่ง รพ.ชัยบาดาล แต่คนเจ็บทนพิษบาดแผลไม่ไหว เสียชีวิตในเวลาต่อมา ขณะเดียวกัน เจ้าหน้าที่พบไม้ท่อนขนาดกว้าง 2 นิ้ว ยาว 1 เมตร ตกอยู่ใกล้ร่างคนเจ็บ จึงเก็บไว้เป็นหลักฐาน    </p>
<p>จากการสอบสวน ทราบว่า คนร้ายไม่ใช่ใครที่ไหน คือ <persName>นายมุจรินทร์ พึ่งสละ</persName> อายุ 32 ปี บุตรชายแท้ ๆ ของผู้ตาย ยืนรอให้การที่บ้านหลังเกิดเหตุว่า เป็นคนลงมือใช้ไม้ตีบิดาจนเสียชีวิต โดยก่อนเกิดเหตุ ได้ถูกบิดาซึ่งเป็นอัมพาตเดินไม่ได้ ต่อว่าเรื่องที่ตัวเองติดสุราอย่างหนักและกลับบ้านดึก จึงบันดาลโทสะก่อเหตุขึ้น เจ้าหน้าที่จึงคุมตัวผู้ต้องหาไปดำเนินคดี แต่ระหว่างนั้น ชาวบ้าน ที่ทราบข่าวต่างด่าทอสาปแช่ง ส่วนหนึ่งได้รุมประชาทัณฑ์นายมุจรินทร์จนอ่วมไปทั้งตัว เจ้าหน้าที่ต้องรีบคุมตัวออกจากจุดเกิดเหตุไปดำเนินคดีที่โรงพักทันที.</p></body>
</news>
