<teiHeader>
<fileDesc>
<titleStmt>
  <title>ช่างศูนย์อีซูซุรัดคอชิงรถอาจารย์สาว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-03 07:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46436  </bibl>
</sourceDesc>
</fileDesc>
</teiHeader>
<news>
<headline>ช่างศูนย์อีซูซุรัดคอชิงรถอาจารย์สาว</headline>
<lead></lead>
<neck></neck>
<body><p>เมื่อเวลา 19.30 น. วันที่ 2 ก.พ. <persName>ร.ต.อ.ราชันย์ เพ็ชรรุจิ</persName> ร้อยเวร สภ.เมือง อ่างทอง รับแจ้งเหตุมีผู้หญิงถูกทำร้ายร่างกายมารักษาตัวที่ รพ.อ่างทอง จึงรุดไปตรวจสอบยังห้องฉุกเฉิน พบ<persName>นางดาว</persName> (นามสมมุติ) อายุ 36 ปี อาจารย์ประจำวิชาคณิตศาสตร์ โรงเรียนมีชื่อแห่งหนึ่งใน จ.อ่างทอง มีบาดแผลถูกรัดบริเวณลำคอ และใบหน้า  ถูกทำร้ายจนเขียวช้ำ    </p>
<p>จากการสอบสวน<persName>นางดาว</persName> ให้การว่า เมื่อเวลา 15.30 น.ของวันนี้ ตนได้นำรถปิกอัพอีซูซุไปเปลี่ยนสายพานที่ศูนย์บริการ  อีซูซุอ่างทอง โดยหลังจากช่างเปลี่ยนสาย พานเสร็จแล้ว ตนก็ขับรถออกจากศูนย์มุ่งหน้ากลับโรงเรียน ระหว่างนั้นได้มีช่างอีซูซุขับรถจักรยานยนต์ตามมา และบอกตนว่าเปลี่ยนสายพานให้ผิดเบอร์ ให้กลับไปเปลี่ยนใหม่ ตนจึงขับรถไปยังศูนย์อีซูซุแห่งเดิม เปลี่ยนสายพานเสร็จเวลาประมาณ 16.30 น.    </p>
<p>จากนั้นช่างคนดังกล่าวก็ขอขึ้นรถบอกว่าต้องไปลองรถ ตนจึงให้นั่งไปด้วย พอมาถึงบริเวณทางเข้าหน้าวัดตาลเจ็ดช่อ ห่างจากศูนย์อีซูซุประมาณ 200 เมตร ช่างคนดังกล่าวก็ออกลายเป็นโจร ใช้สายพานเครื่องยนต์รัดคอ และกดหัวตนลงกับพื้นจนหายใจไม่ออก ก่อนที่ตนจะสลบได้ยินเสียงคนร้ายพูดว่าจะขอถ่ายคลิปวิดีโอไว้เพื่อแบล็กเมล์ จากนั้นคนร้ายจึงชิงรถและทรัพย์สินในรถ ได้แก่ โทรศัพท์มือถือ บัตรต่าง ๆ และเงินสดหลบหนีไป พอตนฟื้นขึ้นมาจึงขอความช่วยเหลือนำส่ง รพ.ดังกล่าว ซึ่งเจ้าหน้าที่จะได้ติดตามจับกุมคนร้ายต่อไป.</p></body>
</news>
