<teiHeader>
<fileDesc>
<titleStmt>
  <title>"นครบาล"ฟันธงบึ้ม2จุดเขตป้อมปราบฯ หวังสร้างสถานการณ์ "อภิสิทธิ์" ชี้พวกบอมบ์ป่วนหวังล้มกระดาน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-04 20:30:38  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270386273&catid=17  </bibl>
</sourceDesc>
</fileDesc>
</teiHeader>
<news>
<headline>"นครบาล"ฟันธงบึ้ม2จุดเขตป้อมปราบฯ หวังสร้างสถานการณ์ "<persName>อภิสิทธิ์</persName>" ชี้พวกบอมบ์ป่วนหวังล้มกระดาน</headline>
<lead>โฆษก บ.ชน.แถลงบึ้ม 2 จุดเขตป้อมปราบฯหวังก่อกวน-สร้างสถานการณ์ เชื่อเป็นฝีมือกลุ่มเดียวกัน ตร.นางเลิ้งยังไม่พบเบาะแสคนร้าย นายกฯชี้มุ่งล้มกระดานนำไปสู่การเปลี่ยนแปลงในลักษณะอื่นเพื่อต้องการหนีโทษ</lead>
<neck></neck>
<body><p>ชี้บึ้ม2จุดป้อมปราบณแก๊งเดียวกัน</p>
<p><persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาลหรือโฆษก บช.น. แถลงเมื่อวันที่ 4 เมษายน ว่า เหตุระเบิด 2 จุดเมื่อคืนวันที่ 4 เมษายนที่ผ่านมา แตกต่างจากการใช้อาวุธก่อสถานการณ์จำนวนกว่า 20 ครั้งที่ผ่านมา จุดแรกระเบิดที่พบอยู่บนท้ายรถขยะที่จอดอยู่หน้าชุมสายโทรศัพท์ทีโอที สาขาผดุงกรุงเกษม ถนนกรุงเกษม แขวงวัดโสมนัส เขตป้อมปราบศัตรูพ่าย กทม. ซึ่งเก็บมาจากมาจากบริเวณซอยศุภมิตร ทางเข้าสำนักงานเขตป้อมปราบฯ ใกล้แยก จปร. ระหว่างจอดรอรถเก็บขยะมาเก็บต่อเวลา 20.30 น. ขณะกำลังยกเข่งเทใส่รถขยะก็เห็นห่อผ้าแกะดูพบวัตถุคล้ายระเบิดจึงหยิบขึ้นมาวางบนท้ายรถขยะแล้วแจ้งให้หน่วยเก็บกู้และตรวจพิสูจน์วัตถุระเบิดใช้ปืนฉีดน้ำแรงดันสูงทำลาย พบว่า เป็นระเบิดแสวงเครื่อง ใช้ปุ๋ยยูเรียใส่ท่อพีวีซี จุดชนวนด้วยเข็มนาฬิกา ซึ่งระเบิดดังกล่าวได้จุดชนวนเรียบร้อยเวลาผ่านไปแล้วแต่ไม่ระเบิดเนื่องจากแบตเตอรี่อ่อน</p>
<p>ขณะที่เหตุระเบิดเวลา 21.00 น. จุดเกิดเหตุอยู่กองขยะริมทางเท้าบริเวณแยกสะพานขาว หน้าบ้านเลขที่ 260-262 ถนนหลานหลวง แขวงคลองมหานาค เขตป้อมปราบฯ กทม. จากการตรวจสอบสะเก็ดระเบิดก็เป็นระเบิดชนิดเดียวกันกับที่พบในรถขยะ คือ จุดชนวนด้วยนาฬิกา เป็นปุ๋ยยูเรียใส่ในท่อพีวีซี ตรวจสอบภายในไม่มีตะปู หรือวัสดุอื่นใดที่จะก่อให้เกิดอันตราย "สองกรณีผู้ก่อเหตุน่าจะเป็นกลุ่มเดียวกันลักษณะการกระทำคล้ายคลึง" <persName>พล.ต.ต.ปิยะ</persName>กล่าว</p>
<p>ผู้สื่อข่าวถามว่า ระเบิดที่แตกต่างนั้นคนร้ายใช้เป็นระเบิดแสวงเครื่องแล้วแสดงว่ารุนแรงเพิ่มมากขึ้น ใช่หรือไม่ <persName>พล.ต.ต.ปิยะ</persName>กล่าวว่า ครั้งนี้เป็นการก่อกวนสร้างสถานการณ์เอาปุ๋ยยูเรียไปใส่ในท่อพีวีซีไม่ใช่ระเบิด เอ็ม 67 หรือ เครื่องยิงเอ็ม 79 วัสดุที่เป็นอันตรายได้ก็เศษท่อพีวีซีเท่านั้น มองว่าเป็นการก่อกวนสร้างสถานการณ์มากกว่ามุ่งทำลายชีวิต และทรัพย์สิน ขณะนี้แจ้งให้เจ้าหน้าที่ ปจ.สังเกตวัตถุระเบิดลักษณะดังกล่าวเป็นพิเศษ</p>
<p>สน.นางเลิ้งยังไม่ได้เบาะแส</p>
<p><persName>พ.ต.อ.รังสรรค์ ประดิษฐ์ผล</persName> ผกก.สน.นางเลิ้ง กล่าวถึงเหตุระเบิดทั้ง 2 จุดว่า หลังเกิดเหตุได้สอบปากคำพยานพนักงานเก็บขยะและพนักงานขับรถเก็บขยะ ของสำนักงานเขตป้อมปราบศัตรูพ่าย โดยพยานพบเพียงผู้ต้องสงสัยท่าทางพิรุธมายืนที่ท้ายรถเก็บขยะ แต่ไม่สามารถจดจำรูปพรรณของคนร้ายได้เนื่องจากเวลาเกิดเหตุเป็นตอนกลางคืน ซึ่งกล้องวงจรปิดของ บริษัท ตั่งซั่นฮวดผลิตภัณฑ์ จำกัด ที่เป็นจุดระเบิดจุดที่สองนั้น ทราบว่าเพิ่งจะนำมาติดตั้ง แต่ยังไม่ได้มีการเชื่อมต่อบันทึกภาพ ส่วนหน้าองค์การโทรศัพท์ก็ไม่มีกล้องวงจรปิด โดยหลังจากนี้จะทำการประสานขอภาพวงจรปิดในบริเวณใกล้เคียงเพื่อหาเบาะแสของคนร้าย สาเหตุคาดว่าคนร้ายน่าจะต้องการสร้างสถานการณ์ เนื่องจากระเบิดมีการเชื่อมต่อแบบหลวมๆ อย่างไรก็ตาม ได้กำชับให้เจ้าหน้าที่ฝ่ายสืบสวนลงพื้นที่หาเบาะแสเพิ่มเติม เพื่อติดตามตัวคนร้ายมาดำเนินคดีตามกฎหมายต่อไป</p>
<p>นายกฯชี้บึ้มหวังล้มกระดาน</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวผ่านรายการ "เชื่อมั่นประเทศไทยกับ<persName>นายกฯอภิสิทธิ์</persName>" ทางสถานีวิทยุโทรทัศน์แห่งประเทศไทยและสถานีวิทยุกระจายเสียงแห่งประเทศไทย ว่า มีบางฝ่ายไม่ต้องการให้หยุดที่ยุบสภา แต่ไปไกลกว่านั้น มีบางส่วนวางแผนอื่นๆ จะเห็นว่าคู่ขนานไปกับการชุมนุมจะมีเรื่องของการก่อวินาศกรรม การระเบิดตลอดเวลา ซึ่งรัฐบาลพยายามที่จะเร่งรัดคดีต่างๆ เหล่านี้ สะท้อนให้เห็นว่าฝ่ายไหนก็ตามที่ยังต้องการสร้างสถานการณ์เพื่อนำไปสู่การเปลี่ยนแปลงในลักษณะอื่นด้วย ซึ่งบางคนหวังว่าถ้ามีการล้มกระดานจะเป็นการล้มคดีความต่างๆ ได้ด้วย ยิ่งไปกว่านั้นมีคนบางกลุ่มไปไกลจนถึงพูดจาเกี่ยวข้องกับสถาบันหลักของชาติซึ่งก็ไปสร้างอารมณ์ที่รุนแรงมากสำหรับคนที่ต้องการที่จะปกป้อง สิ่งต่างๆ เหล่านี้จำเป็นที่จะต้องมาพูดคุยกันอย่างเปิดเผย แม้กระทั่งเรื่องที่ละเอียดอ่อน เช่น กรณีกฎหมายการหมิ่นพระบรมเดชานุภาพ ซึ่งมีบางคนมากล่าวหาว่าเป็นเครื่องมือทางการเมือง ขณะนี้ได้แก้ปัญหาไประดับหนึ่งแล้ว โดยการตั้งคณะกรรมการพิเศษขึ้นมาดูโดยเฉพาะ และยังมีการติดตามตามเว็บไซต์ต่างๆ เช่น เว็บไซต์ประชาไท เพื่อให้มีทางออกให้เป็นที่ยอมรับกันได้ของทุกฝ่าย</p>
<p><persName>เสธ.แดง</persName>ว่าจปร.20ไร้ฮาร์ดคอร์</p>
<p><persName>พล.ต.ขัตติยะ</persName> หรือ "<persName>เสธ.แดง</persName>" <persName>สวัสดิผล</persName> ผู้ทรงคุณวุฒิกองทัพบก กล่าวถึงกระแสข่าว จปร.20 บางคนเกี่ยวพันกับเหตุระเบิดในพื้นที่ กทม.ว่า ปกติ จปร.20 ไม่ยุ่งกับใคร และไม่มีประเด็นเกี่ยวข้อง เพราะไม่ใช่พวกฮาร์ดคอร์ จปร.20 เป็นเด็กเรียบร้อยทั้งนั้น ทั้ง <persName>พล.อ.จงศักดิ์ พานิชกุล</persName> อดีตประธานคณะที่ปรึกษากระทรวงกลาโหมที่มีนิสัยเรียบร้อยเป็นนักจัดรายการ นักพูด <persName>พล.อ.วิชิต ยาทิพย์</persName> อดีตรอง ผบ.ทบ. ก็อยู่ในกรอบของ <persName>พล.อ.ชวลิต ยงใจยุทธ</persName> ประธานพรรคเพื่อไทย (พท.) ที่เป็นคนประนีประนอม <persName>พล.อ.มนตรี สังขทรัพย์</persName> อดีตรองผู้บัญชาการทหารสูงสุด ที่เป็นประธานรุ่น จปร.20 ก็เป็นหัวหน้านักเรียนที่เรียบร้อย ไม่ก้าวร้าว และไม่มีแนวทางฮาร์ดคอร์ ดังนั้น การที่ตำรวจพูดอย่างนี้เป็นการพูดไปเรื่อย ซึ่งไม่ได้เกี่ยวข้องกันเลย</p>
<p>ศิษย์เก่าจุฬาฯเหนือติดป้ายต้านบึ้ม</p>
<p>ขณะที่สมาคมนิสิตเก่าจุฬาลงกรณ์มหาวิทยาลัยภาคเหนือ ถนนบุญเรืองฤทธิ์ อ.เมือง จ.เชียงใหม่ ขึ้นป้ายผ้าพื้นสีน้ำเงินตัวอักษรสีขาวข้อความ "เห็นต่างได้ แต่อย่าทำร้ายกัน" โดย<persName>นายชำนาญ จันทร์เรือง</persName> นายกสมาคมและหนึ่งในนักวิชาการด้านกฎหมายของมหาวิทยาลัยเที่ยงคืน ที่ออกมาผลักดันให้รัฐบาลเร่งยุบสภาไปก่อนหน้านี้ร่วมกับ 155 นักวิชาการ เปิดเผยว่า ที่ประชุมสมาคมมีมติให้ขึ้นป้ายข้อความดังกล่าว เพราะทนไม่ไหวกับสภาพบ้านเมืองที่มีแต่เสียงระเบิดตูมตามตลอดเวลาซึ่งถือว่าไม่ใช่วิธีที่ถูกต้อง เพราะหากมีความคิดต่างก็ไม่ควรให้ประชาชนต้องมาเดือดร้อน ไม่ว่าจะเป็นการกระทำของผู้ใดก็ตาม</p></body>
</news>
