<teiHeader>
<fileDesc>
<titleStmt>
  <title>ฝากขังผลัดแรกมือปาระเบิดเพลิงพล.ม.2แล้ว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-20 17:00:42  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=217230  </bibl>
</sourceDesc>
</fileDesc>
</teiHeader>
<news>
<headline>ฝากขังผลัดแรกมือปาระเบิดเพลิงพล.ม.2แล้ว</headline>
<lead>พงส.นำตัวมือปาระเบิดเพลิง ใส่รถถัง หน้า พล.ม.2 ฝากขังผลัดแรกที่ศาลอาญา ในข้อหาทำให้เสียทรัพย์แล้ว ไร้ญาติมาประกันตัว ส่งตัวเข้าเรือนจำพิเศษกรุงเทพ ต่อไป</lead>
<neck></neck>
<body><p>ที่ศาลอาญาถนนรัชดาภิเษก <persName>พ.ต.ท.เทวา บุญชาเรียง</persName> พนักงานสอบสวน สน.ดินแดง ควบคุมตัว <persName>นายวิกรณ์ มาลัยศรี</persName> อายุ 36 ปี ผู้ต้องหาคดีปาระเบิดเพลิงใส่รถถัง หน้ากองพลทหารม้าที่ 2 รักษาพระองค์ มายื่นคำร้องฝากขังครั้งแรก
เป็นเวลา 12 วัน ตั้งแต่วันที่ 20-30 มีนาคม นี้ เนื่องจากการสอบสวนยังไม่เสร็จสิ้นต้องสอบปากคำพยานอีก รอผลตรวจพิสูจน์หลักฐาน รวมทั้งผลการตรวจพิมพ์ลายนิ้วมือผู้ต้องหาด้วย สำหรับคำร้องระบุ พฤติการณ์ว่า เมื่อวันที่ 18 มีนาคม
เวลาประมาณ 22.30 น. ผู้ต้องหาได้ขับรถแท็กซี่พาคนร้ายไม่ทราบชื่อ เพื่อไปเผารถถัง หน้ากองพลทหารม้าที่ 2 รักษาพระองค์ โดยผู้ต้องหาได้ขับรถไปจอดแล้วให้คนร้ายก่อเหตุปาระเบิดบรรจุน้ำมันก๊าด ไปที่รถถังดังกล่าว จากนั้นคนร้ายวิ่งหลบหนีขึ้นรถของผู้ต้องหาที่จอดรออยู่ ก่อนพากันหลบหนีไป โดยต่อมาเจ้าหน้าที่ตำรวจ สามารถจับกุมผู้ต้องหาได้ จึงแจ้งข้อหาร่วมกันพยายามทำให้เกิดเพลิงไหม้แก่วัตถุใดๆ เป็นอันตรายแก่บุคคล หรือทรัพย์สินของผู้อื่น และร่วมกันทำให้เสียทรัพย์ โดยผู้ต้องหาให้การรับสารภาพตลอดข้อกล่าวหา ศาลพิจารณาคำร้องแล้ว สอบถามผู้ต้องหาไม่คัดค้านจึงอนุญาตให้ฝากขังได้</p></body>
</news>
