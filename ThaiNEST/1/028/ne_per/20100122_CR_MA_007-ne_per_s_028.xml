<teiHeader>
<fileDesc>
<titleStmt>
  <title>ทนายยันลูกน้อง"เสธ.แดง" ไม่เกี่ยวอาวุธสงครามเป็นแค่คนเฝ้าบ้าน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-22 14:22:05  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264144955&catid=17  </bibl>
</sourceDesc>
</fileDesc>
</teiHeader>
<news>
<headline>ทนายยันลูกน้อง"<persName>เสธ.แดง</persName>" ไม่เกี่ยวอาวุธสงครามเป็นแค่คนเฝ้าบ้าน</headline>
<lead></lead>
<neck></neck>
<body><p>เมื่อเวลา 11.30 น. <persName>พ.ต.ต.มาโนชญ์ สวนดอกไม้</persName> พงส.(สบ2) กก.1 บก.ป.พร้อมกำลัง ควบคุมตัว <persName>จ.ส.อ.ณัฎฐ์สิทธิ์ สุวรรณราช</persName> สังกัดกองพันทหารม้าที่ 3 รักษาพระองค์ กองทัพบก ลูกน้องของ <persName>พล.ต.ขัตติยะ สวัสดิผล</persName> หรือ “<persName>เสธ.แดง</persName>” ผู้ทรงคุณวุฒิกองทัพบก ไปขออำนาจศาลทหารฝากขัง โดยคำร้องระบุว่าเมื่อวันที่ 21 มกราคม 2553 เวลา 16.00 น.ผู้บังคับการกองพันทหารสารวัตรที่ 11 กับพวก ได้ขอความร่วมมือทำการตรวจค้นบ้านพัก <persName>จ.ส.อ.ณัฎฐ์สิทธิ์</persName> ซึ่งอยู่ในความรับผิดชอบของกองพันทหารม้าที่ 3 รักษาพระองค์ พบตัว <persName>จ.ส.อ.ณัฏฐ์สิทธิ์</persName> อยู่ที่บ้านพักดังกล่าว จึงขอตรวจค้นภายในบ้านพักโดยอาศัยอำนาจของผู้ควบคุมอาคารบ้านพัก ตาม พ.ร.บ.ว่าด้วยวินัยทหาร พ.ศ.2497 และระเบียบบ้านพักอาศัยของทางราชการทหาร  โดยผลการตรวจค้นพบอาวุธปืน เครื่องกระสุน วัตถุระเบิด และเสื้อเกราะ จำนวน 32 รายการ จึงนำตัว <persName>จ.ส.อ.ณัฏฐ์สิทธิ์</persName> พร้อมของกลางที่เชื่อว่ามีไว้เป็นความผิด หรือได้มาหรือได้ใช้ในการกระทำความผิด นำส่งพนักงานสอบสวน สน.เตาปูน และต่อมา ได้ส่งมอบให้พนักงานสอบสวนกองปราบปราม ดำเนินคดีตามกฎหมาย</p>
<p>โดยท้ายคำร้องพนักงานสอบสวนได้ขอคัดค้านการ ประกันตัวเนื่องจากการสอบสวนยังไม่เสร็จสิ้น ต้องสอบสวนพยานอีก 10 ปาก รอผลการตรวจพิสูจน์ของกลาง รอผลการตรวจประวัติการต้องโทษจากกองทะเบียนประวัติอาชญากร และคดีนี้เป็นคดีสำคัญอาจเกี่ยวข้องกับการยิงลูกระเบิดในสถานที่สำคัญหลาย แห่ง จึงเกรงว่าหากผู้ต้องหาจะหลบหนี หรือเข้าไปยุ่งเกี่ยวกับพยานหลักฐานต่างๆ</p>
<p>ขณะ ที่ <persName>พลทหารมนัสชัย อำพร</persName> และ<persName>นายเอกลักษณ์ วิเศษวงศา</persName> อายุ 24 ปี ลูกน้องของ<persName>เสธ.แดง</persName>นั้น ทางพนักงานสอบสวนกองปราบปราม ได้ควบคุมตัวไปขออำนาจศาลอาญาถนนรัชดาภิเษก ผลัดฟ้องฝากขังเป็นครั้งแรก มีกำหนด 12 วัน ตั้งแต่วันที่ 22 มกราคม ถึง 2 กุมภาพันธ์ 2553 โดยท้ายคำร้องพนักงานสอบสวนได้ขอคัดค้านการประกันตัวด้วยเหตุผลเดียวกัน</p>
<p>ด้าน <persName>นายอุทัย เสน่หา</persName> ทนายความของ<persName>นายเอกลักษณ์</persName> และ<persName>พลฯ มนัสชัย</persName>  เดินทางมาที่กองปราบ พร้อมกล่าวว่า  ของกลางทั้งหมดถูกพบที่บ้านพักนั้น  ผู้ต้องหาทั้งสองคนเป็นเพียงผู้ดูแลบ้านเท่านั้น ซึ่งไม่มีส่วนเกี่ยวข้องกับอาวุธของกลางแต่อย่างใด โดยปกติจะมีคนพลัดเวรกันเฝ้าบ้านเป็นกะหลายคน แต่เมื่อวานที่เจ้าหน้าที่ได้เข้าตรวจค้นที่บ้านพักนั้น เป็นช่วงเข้าเวรของผู้ต้องหาทั้ง 2 คนนี้ </p></body>
</news>
