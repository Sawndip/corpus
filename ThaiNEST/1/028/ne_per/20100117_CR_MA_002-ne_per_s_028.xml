<teiHeader>
<fileDesc>
<titleStmt>
  <title>มือปืนซุ่มยิงผช.เจ้าอาวาสดับคาเก๋งหลังบุกบ้านสาว ใหญ่ยามวิกาล  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-17 08:04:42  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1263690300&catid=17  </bibl>
</sourceDesc>
</fileDesc>
</teiHeader>
<news>
<headline>มือปืนซุ่มยิงผช.เจ้าอาวาสดับคาเก๋งหลังบุกบ้านสาว ใหญ่ยามวิกาล</headline>
<lead></lead>
<neck></neck>
<body><p>เมื่อเวลา 21.30 น. วันที่ 16 ม.ค. หัวค่ำที่ผ่านมา <persName>ร.ต.ท.ศิวกร จันทะเมนชัย</persName> ร้อยเวรสอบสวน สภ.บ้านโพธิ์ จ.ฉะเชิงเทรา ได้รับแจ้งเกิดเหตุมีพระภิกษุสงฆ์ถูกยิงมรณภาพ ภายในบริเวณหน้าบ้านของ <persName>นางลัดดา พุทธรัตน์</persName> อายุ 43 ปี ตั้งอยู่เลขที่ 100/2 ม.1 ต.แหลมประดู่ อ.บ้านโพธิ์ จ.ฉะเชิงเทรา จึงรายงานผู้บังคับบัญชาทราบตามลำดับชั้น ก่อนเดินทางไปสอบสวนยังที่เกิดเหตุ พร้อมด้วยกำลังฝ่ายสืบสวน</p>
<p>เมื่อถึงที่เกิดเหตุ เป็นบ้านคอนกรีตชั้นเดียวแบบยกพื้นสูงประมาณ 80 ซม. หลังสีขาว ปลูกสร้างอยู่เลียบกับริมถนนคันคลองชลประทาน กลางทุ่งนา มีชาวบ้านมามุงดูอยู่จำนวนกว่า 50 คน เป็น ภายในบริเวณหน้าบ้านหลังดังกล่าว พบรถยนต์เก๋งรุ่นเก่า ยี่ห้อโตโยต้า โคโรนา สีฟ้า หมายเลขทะเบียน กค-496 ฉะเชิงเทรา จอดอยู่ในลักษณะหันหน้าเข้าไปยังในตัวบ้าน ภายในรถบริเวณบนเบาะที่นั่งคนขับ พบร่างของ<persName>พระสนม สิงท้าย</persName> อายุ 50 ปี ผู้ช่วยเจ้าอาวาสวัดใหม่ศรีมงคล ตั้งอยู่พื้นที่ ม.4 ต.แหลมประดู่ นั่งเสียชีวิตในลักษณะพิงพนักแหงนหน้า</p>
<p>จากการตรวจค้นตามร่างกาย รวมทั้งเป้-ย่าม สายคาดเอว พบมีเครื่องรางของขลังเป็นจำนวนมาก นอกจากนี้ตามลำตัว จากหัวจรดเท้า ยังพบรอยสักยันต์ หลากหลายลวดลาย โดยที่บริเวณหน้าอกเหนือราวนมด้านขวามีรอยกระสุน ถูกยิงด้วยอาวุธปืนลูกซอง เบอร์ 12 ในระยะเผาขน จนมีหมอนรองกระสุนปักติดคาอยู่ที่ปากบาดแผล ที่กระจกด้านหน้ารถมีรอยแตกร้าวตลอดทั้งบาน และมีรูกระสุนปืนเจาะเข้าจนเป็นรูโหว่อยู่ที่แผ่นกระจกฝั่งด้านคนขับ 1 รู</p>
<p><persName>นพ.กสิวัฒน์ ศรีประดิษฐ์</persName> แพทย์เวร รพ.บ้านโพธิ์ พร้อมด้วยเจ้าหน้าที่จากกองวิทยาการ พิสูจน์หลักฐาน ภ. จว.ฉะเชิงเทรา กล่าวว่า จากการชันสูตรเบื้องต้น ผู้เสียชีวิต ถูกยิงด้วยอาวุธปืนลูกซองเพียงนัดเดียว มีกระสุนเจาะเข้าที่บริเวณหน้าอกด้านขวาเหนือราวนม จำนวน 12 รู มีกระสุนทะลุออกทางด้านหลัง จำนวน 3 รู เจาะเข้าส่วนสำคัญทะลุปอด และหลอดลม จนระบบการหายใจถูกทำลาย เป็นสาเหตุทำให้เสียชีวิต </p>
<p>จากการสอบสวน <persName>นางลัดดา</persName> ให้การว่า ขณะเกิดเหตุตนกำลังนั่งดูละครโทรทัศน์อยู่ภายในบ้าน พร้อมด้วยบุตรชาย และบุตรสาว รวม 3 คน ส่วนสามี คือ <persName>นายประเทือง พุทธรัตน์</persName> อายุ 45 ปี ได้ออกไปนอนเฝ้าบ่อกุ้ง และบ่อเลี้ยงปลา ซึ่งอยู่ห่างจากบ้านพักประมาณ 1 กม. หลังละครภาคค่ำใกล้จบ ได้ชวนบุตรสาว บุตรชาย ทั้งสองคนกินข้าว โดยขณะที่กำลังจะเดินเข้าไปภายในครัว ได้ยินเสียง คล้ายกับเสียงการจุดประทัด ดังอยู่ที่หน้าบ้าน เนื่องจากเสียงไม่ดังมากนัก  แต่เมื่อออกมาดูจึงพบว่า มีพระสงฆ์ถูกยิงเสียชีวิตอยู่ที่หน้าบ้าน ซึ่งตนก็ไม่ทราบว่า พระสงฆ์ขับรถเข้ามาที่หน้าบ้านได้อย่างไร โดยพระที่ขับรถมานั้นเป็นผู้ช่วยเจ้าอาวาสวัดใหม่ ซึ่งรู้จักกันดี เนื่องจากได้ให้ความเคารพนับถือกัน</p>
<p>ขณะที่เจ้าหน้าที่ยังไม่ปักใจเชื่อคำให้การในเบื้องต้นของ<persName>นางลัดดา</persName>มากนัก <persName>พล.ต.ต.มณฑล มีอนันต์</persName> ผบก. ภ. จว.ฉะเชิงเทรา ซึ่งได้เดินทางมาสอบสวนยังที่เกิดเหตุด้วยตนเอง จึงได้พยายามสอบสวน สอบถามอยู่หลายครั้งจนในที่สุดนางลัดดาจึงได้กล่าวยอมรับว่า <persName>พระสนม</persName> ได้เข้ามาหาที่บ้าน 2-3 วันครั้ง โดยที่จะขับรถมาเพียงลำพัง และขณะมาพบกันก็มีลูกๆ ของตนอยู่ด้วย แต่ยังปฏิเสธว่าไม่ทราบว่าใครเป็นผู้ก่อเหตุยิงพระสนมจนเสียชีวิต</p>
<p>ด้าน <persName>พล.ต.ต.มณฑล</persName> กล่าวว่า เบื้องต้นเชื่อว่าสาเหตุน่าจะมาจากเรื่องชู้สาว เนื่องจากเป็นพระภิกษุสงฆ์ ไม่สมควรขับรถออกจากวัดมาเพียงลำพัง เข้ามายังบ้านของอุบาสิกาในยามวิกาล ส่วนคนร้ายที่ลงมือสังหารนั้น เชื่อว่าเป็นคนไม่ไกลตัวจากเจ้าของบ้านมากนัก ต้องขอเวลาสอบสวนให้แน่ชัดก่อน</p></body>
</news>
