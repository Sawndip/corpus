<teiHeader>
<fileDesc>
<titleStmt>
  <title>ปปง.จับตานักการเมืองป้องปรามการฟอกเงิน ยอมรับมีการทำเงินเข้าปท.ผิดปกติ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-04 12:30:32  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267680642&catid=17  </bibl>
</sourceDesc>
</fileDesc>
</teiHeader>
<news>
<headline>ปปง.จับตานักการเมืองป้องปรามการฟอกเงิน ยอมรับมีการทำเงินเข้าปท.ผิดปกติ</headline>
<lead>ปปง.เริ่มใช้กฎหมายบังคับให้ 9 อาชีพใหม่ ในเดือน มิ.ย.นี้ ซึ่งเป็นกลุ่มเสี่ยงการฟอกเงิน ต้องรายงานการทำธุรกรรมเงินสดตั้งแต่ 2 ล้านบาทขึ้นไป หรือมีธุรกรรมต้องสงสัย แจ้งต่อ ปปง.ทราบ</lead>
<neck></neck>
<body><p>เมื่อวันที่ 4 มีนาคม <persName>พ.ต.อ.สีหนาท ประยูรรัตน์</persName> รักษาการเลขาธิการสำนักงานป้องกันและปราบปรามการฟอกเงิน (ปปง.) จัดประชุม 9 กลุ่มอาชีพที่ต้องปฏิบัติตามกฎหมายฟอกเงิน โดยต้องรายงานธุรกรรมการเงินที่เป็นเงินสดทุกๆ 2 ล้านบาท โดยกำชับให้กลุ่มที่ปรึกษาทางการเงิน ร้านค้าเพชร ทอง อัญมณี และของเก่า ต้องรายงานธุรกรรมการเงินทุก 2 ล้าน หากไม่ปฏิบัติตามมีโทษปรับ 5 แสน และวันละอีก 5 พันบาท จนกว่าจะปฏิบัติตามให้ถูกต้องตามกฎหมาย ทั้งนี้ คาดว่ากฎหมายจะมีผลบังคับใช้ในเดือน มิ.ย.นี้</p>
<p>อย่างไรก็ตาม ปปง.จะเน้นให้ผู้ประกอบการร่วมกันตรวจสอบสมาชิกในชมรม ร้านค้าย่อยๆ ก็ขอให้ร่วมเป็นสมาขิกสมาคม เพื่อไม่ให้มีความผิดจากการไม่ปฏิบัติตามกฎหมาย โดยจากตัวเลขจากประมาณการทั้งกลุ่ม 9 อาชีพ มีการทำธุร กรรมการเงินมากกว่าแสนล้านบาทต่อปี</p>
<p><persName>พ.ต.อ.สีหนาท</persName> ยังกล่าวถึงการตรวจสอบการโอนเงินจากต่างประเทศมาในประเทศ ว่า ปปง.ได้ร่วมกับดีเอสไอ จะเป็นการเข้าไปวิเคราะห์ธุรกรรมการเงินเพื่อเชื่อมโยงผู้กระทำความผิดกฎหมายฟอกเงิน ไม่เจาะจงตรวจสอบเฉพาะผู้ที่ออกมาเคลื่อนไหวทางการเมืองเท่านั้น แต่ยอมรับว่ามีบุคคลบางรายนำเงินเข้ามาในประเทศจำนวนมากผิดปกติ จึงต้องเร่งตรวจสอบ โดยข้อมูลทั้งหมดจะส่งให้ดีเอสไอดำเนินการทางกฎหมาย เนื่องจาก ปปง.ไม่มีมีอำนาจยึดอายัด ทำได้เพียงวิเคราะห์การเงิน ทั้งนี้ ยอมรับว่ากลุ่มนักการเมืองเป็นกลุ่มที่ต้องให้ความสนใจในการตรวจสอบเป็นพิเศษ เนื่องจากเสี่ยงต่อการกระทำความผิดฟอกเงิน โดยจะเน้นให้ตรวจสอบนักการเมืองที่มาจากประเทศที่มีการทุจริตสูง เสี่ยงต่อการฟอกเงิน ส่วนนักการเมืองในประเทศหากจะตรวจสอบก็ต้องขอมติจากคณะกรรมการปปง. และยอมรับว่า สำหรับนักการเมืองไทยหากนำเงินฝากในธนาคารต่างประเทศก็จะถูกปปง.ประเทศนั้นๆ จับตา เพราะประเทศไทยติดอันดับประเทศที่มีการทุจริต
</p></body>
</news>
