<teiHeader>
<fileDesc>
<titleStmt>
  <title>เริ่มแล้ว! โครงการฝากบ้านกับ ตร.ช่วงสงกรานต์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 10:58:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046967  </bibl>
</sourceDesc>
</fileDesc>
</teiHeader>
<news>
<headline>เริ่มแล้ว! โครงการฝากบ้านกับ ตร.ช่วงสงกรานต์</headline>
<lead>โฆษก ตร.แจ้งทุก สน.เริ่มเปิดโครงการฝากบ้านไว้กับตำรวจในช่วงเทศกาลสงกรานต์ที่จะมาถึงนี้ แล้ว คาดปีนี้มีประชาชนเข้าร่วมโครงการเป็นจำนวนมาก พิเศษปีนี้นำนักเรียนนายร้อยสายปรามปราบ 100 นาย เข้าร่วมปฏิบัติงานด้วย เผย ปีที่ผ่านมา สน.บางเขนมีประชาชนฝากบ้านไว้กับตำรวจมากที่สุด 56 หลัง</lead>
<neck></neck>
<body><p>วันนี้ (5 เม.ย.) ที่สำนักงานตำรวจแห่งชาติ <persName>พล.ต.ท.พงศพัศ พงษ์เจริญ</persName> โฆษกสำนักงานตำรวจแห่งชาติ เผยว่า ทุกสถานีตำรวจได้เปิดโครงการฝากบ้านไว้กับตำรวจในช่วงเทศกาลสงกรานต์นี้แล้ว โดยคาดว่าจะมีประชาชนเป็นจำนวนมากเข้าร่วมโครงการดังกล่าว และเพื่อเป็นการเสริมการปฏิบัติของตำรวจนครบาล ซึ่งเป็นพื้นที่ที่มีประชาชนฝากบ้านไว้กับตำรวจมากที่สุด โดย <persName>พล.ต.อ.ปทีป ตันประเสริฐ</persName> รรท.ผบ.ตร.ได้อนุมัติให้นักเรียนนายร้อยอบรม สายป้องกันและปราบปรามอาชญากรรม จำนวน 100 นาย เข้าร่วมปฏิบัติงานในโครงการฝากบ้านกับตำรวจระหว่างวันที่ 13-18 เม.ย. 2553 นี้ด้วย</p>
<p><persName>พล.ต.ท.พงศพัศ</persName>กล่าวว่า โครงการฝากบ้านกับตำรวจ เป็นโครงการหนึ่งของสำนักงานตำรวจแห่งชาติ ที่ได้ดำเนินการมาอย่างต่อเนื่อง และได้รับความไว้วางใจจากประชาชนเป็นอย่างดี โดยเปิดโอกาสให้ประชาชนที่ต้องเดินทางไปต่างจังหวัดและไม่มีคนเฝ้าบ้าน สามารถฝากบ้านไว้กับตำรวจได้ โดยโทรศัพท์ไปยังสถานีตำรวจในเขตพื้นที่ที่อยู่อาศัย และแจ้งให้ทราบว่าจะเข้าโครงการฝากบ้าน ตำรวจจะสอบถามเพียงข้อมูลที่จำเป็น เพื่อวางมาตรการในการป้องกันอาชญากรรม และจะเก็บข้อมูลทั้งหมดเป็นความลับ</p>
<p>สำหรับการนำนักเรียนนายร้อยอบรมมาร่วมปฏิบัติงานกับตำรวจนครบาลนั้น โฆษกสำนักงานตำรวจแห่งชาติ กล่าวว่า เนื่องจากในขณะนี้ตำรวจนครบาลต้องรับผิดชอบงานหลายด้าน การนำนักเรียนนายร้อยอบรมสายป้องกันปราบปรามอาชญากรรมเข้ามาเสริมการปฏิบัติ งาน จะช่วยให้การปฏิบัติงานของตำรวจท้องที่มีประสิทธิภาพเพิ่มมากขึ้น เนื่องจากนักเรียนนายร้อยอบรมเหล่านี้ เป็นข้าราชการตำรวจที่เคยทำงานในด้านการป้องกันและปราบปรามอยู่แล้ว เพียงแต่ว่าอยู่ระหว่างการฝึกอบรมเพื่อเตรียมบรรจุและแต่งตั้งเป็นนายตำรวจ ชั้นสัญญาบัตร จึงเป็นเรื่องที่ทุกคนสามารถจะทำงานได้อย่างเต็มที่ตามสถานการณ์ต่างๆ ที่อาจเกิดขึ้น โดยตำรวจทุกนายและในทุกพื้นที่จะปฏิบัติหน้าที่ให้ดีที่สุดให้สมกับที่ ประชาชนได้มอบความไว้วางใจ</p>
<p>สำหรับช่วงเทศกาลสงกรานต์ ปี 2552 ที่ผ่านมา มีประชาชนในเขตกรุงเทพมหานคร ฝากบ้านไว้กับตำรวจ จำนวน 1,264 หลัง สน.บานเขน รับฝากบ้านไว้มากที่สุด 56 หลัง รองลงไป 10 อันดับ ได้แก่ โชคชัย 55 หลัง, คันนายาว 40 หลัง, บางนา 37 หลัง, ดอนเมือง 36 หลัง, บึงกุ่ม 35 หลัง, มีนบุรี 33 หลัง, บางชัน 32 หลัง, พระโขนง 31 หลัง, ประชาชื่น 30 หลัง และ ธรรมศาลา 30 หลัง ส่วนในพื้นที่เขตปริมณฑล มีประชาชนฝากบ้านไว้รวม 690 หลัง โดยจังหวัดสมุทรปราการ มีประชาชนฝากบ้านไว้มากที่สุด รองลงไปได้แก่ จังหวัดปทุมธานี นนทบุรี พระนครศรีอยุธยา ฉะเชิงเทรา และนครปฐม</p></body>
</news>
