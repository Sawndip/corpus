<teiHeader>
<fileDesc>
<titleStmt>
  <title>คุก2ด.แม่ลูกอ่อนฉกผ้าอ้อมห้างดังสารภาพไม่มีเงินเร่งส่งรัฐช่วยเหลือ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=197510  </bibl>
</sourceDesc>
</fileDesc>
</teiHeader>
<news>
<headline>คุก2ด.แม่ลูกอ่อนฉกผ้าอ้อมห้างดังสารภาพไม่มีเงินเร่งส่งรัฐช่วยเหลือ</headline>
<lead></lead>
<neck></neck>
<body><p>เมื่อวันที่ 30 มกราคม ที่ศาลแขวงพระนครเหนือ ศาลอ่านคำพิพากษาในคดีหมายเลขดำ ว.1010/2553 ที่พนักงานอัยการฝ่ายคดีพิเศษศาลแขวง 1 เป็นโจทก์ฟ้อง <persName>น.ส.เมธีกานต์ พจนธารี</persName> อายุ 25 ปี อยู่บ้านเลขที่ 43 ซอยสุกัญญากิจ ถนนริมคลองประปา แขวงและเขตบางซื่อ กทม. เป็นจำเลย ในความผิดฐานลักทรัพย์</p>
<p> โจทก์ฟ้องว่า เมื่อเวลา 18.00 น. วันที่ 29 ม.ค.53 จำเลยอุ้มลูกสาววัย 10 เดือน เข้าไปซื้อของที่ห้างเทสโก้ โลตัส ได้ลักทรัพย์ ผ้าอ้อมเด็ก ชุดนอนสตรี กางเกงชั้นใน เสื้อชั้นใน เสื้อสายดี่ยว กางเกงขาสั้น และกระติ๊กน้ำเด็ก รวมมูลค่า 1,951 บาท จากห้างสรรพสินค้าเทสโก้โลตัส สาขาประชาชื่น แขวงและเขตบางซื่อ กทม. เบื้องต้นจำเลยให้การรับสารภาพ </p>
<p> พิพากษาว่า จำเลยกระทำผิดตามประมวลกฎหมายอาญา มาตรา 334 ฐานลักทรัพย์ ลงโทษจำคุกเป็นเวลา 2 เดือน ปรับ 4,000 บาท จำเลยให้การรับสารภาพลดโทษให้กึ่งหนึ่ง เหลือจำคุกเป็นเวลา 1 เดือน ปรับ 2,000 บาท โทษจำคุกให้รอการลงโทษ 2 ปี </p>
<p>ผู้สื่อข่าวรายงานว่า คดีดังกล่าวเกิดขึ้นภายหลัง <persName>น.ส.เมธีกานต์</persName> อุ้มลูกสาว วัย 10 เดือน เข้าไปซื้อของที่ห้างเทสโก้ โลตัส แต่ไม่ยอมให้พนักงานคิดเงินในส่วนที่เป็นของกลาง ก่อนจะเข็นรถออกจากห้าง แต่ถูกทางเจ้าหน้าที่ห้างควบคุมตัวไว้ได้ ก่อนแจ้ง ตำรวจ สน.เตาปูน ให้จับกุมตัวไปดำเนินคดี ต่อมา <persName>พล.ต.ท.พงศพัศ พงษ์เจริญ</persName> ผู้ช่วย ผบ.ตร. จะเดินทางไปช่วยเจรจาให้ แต่ทางตัวแทนห้าง ยืนยันจะดำเนินคดี จน <persName>พล.ต.ท.พงศพัศ</persName> ต้องใช้ตำแหน่งยื่นประกันตัว <persName>น.ส.เมธีกานต์</persName> ออกไป</p>
<p><persName>น.ส.เมธีกานต์</persName> รับสารภาพว่าตนมาจับจ่ายซื้อสินค้าจำเป็นสำหรับลูกสาวที่ห้าง แต่ถึงเวลาจ่ายเงิน ไม่มีเงินเพียงพอจึงเกิดความคิดชั่ววูบตัดสินใจหิ้วถุงใส่รถเข็นเดินออกมาจากช่องคิดเงินทันที และถูกเจ้าหน้าที่ตำรวจจับกุม และไม่คิดที่จะทำอีกแล้ว </p>
<p>ด้าน <persName>พล.ต.ท.พงศพัศ</persName> กล่าวหลังจากได้เข้าฟังคำพิพากษาจากศาลว่า ต้องขอขอบพระคุณศาลที่ท่านได้มีความเมตตากรุณาเป็นอย่างสูง ที่ได้มีคำพิพากษาดังกล่าว และชัดเจนว่าการกระทำดังกล่าวแม้จะมีเหตุผลและเคยเป็นอย่างไรก็ตาม แต่การกระทำดังกล่าวถือเป็นการกระทำความผิด และถือเป็นบทเรียนสำหรับแม่ลูกอ่อนผู้นี้และเป็นอุทาหรณ์ให้กับคนอื่นๆ ที่คิดจะกระทำในลักษณะเช่นเดียวกันว่าควรจะกระทำไม่ได้</p>
<p> สำหรับการช่วยเหลือจะต้องได้รับความร่วมมือจากองค์กรภาครัฐและเอกชนในการช่วยเหลือต่อไป จากนั้น ในเวลาประมาณ 10.45 น.โฆษก ตร. พร้อมด้วยพนักงานสอบสวน สน.เตาปูน ได้เดินทางไปส่ง <persName>น.ส.เมธีกานต์</persName> และลูกสาวที่ห้องเช่า บ้านเลขที่ 122 ซอยสุวรรณดี 3 แขวงบางซื่อ เขตบางซื่อ เป็นที่เรียบร้อย</p>
<p>ส่วนการดำเนินการต่อไปจะได้จัดหานม ผ้าอ้อมและสิ่งของจำเป็นในการบรรเทาทุกข์ให้กับแม่ลูกอ่อนในเบื้องต้นก่อน สำหรับแก้ปัญหาในการช่วยเหลือในภาพรวมจะได้หารือกับกระทรวงพัฒนาสังคม และหน่วยงานที่เกี่ยวข้องต่อไป</p></body>
</news>
