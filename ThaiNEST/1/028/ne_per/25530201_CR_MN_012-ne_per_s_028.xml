<teiHeader>
<fileDesc>
<titleStmt>
  <title>ตร.เป็นกาวใจยุติความรุนแรงตลาดปัฐวิกรณ์!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000014338  </bibl>
</sourceDesc>
</fileDesc>
</teiHeader>
<news>
<headline>ตร.เป็นกาวใจยุติความรุนแรงตลาดปัฐวิกรณ์!</headline>
<lead>"<persName>ภานุพงศ์</persName>" นั่งกลางไกล่เกลี่ยความรุนแรงตลาดปัฐวิกรณ์ ตัวแทนของ 2 บริษัทหอบรายละเอียดที่ได้พูดคุยครั้งนี้ ไปแจ้งต่อระดับบริหารของทั้งสอง เพื่อให้หันหน้าจบปัญหาอย่างสันติ เชื่อ ทุกอย่างจะคลี่คลายไปทางที่ดี ปัญหาทุกอย่างจบลงโดยเร็ว</lead>
<neck></neck>
<body><p> วันนี้(1 ก.พ.) เมื่อเวลา 13.30 น. ที่สำนักงานตำรวจแห่งชาติ(ตร.) ตัวแทนฝ่ายกฎหมายของบริษัทโชคชัยทรัพย์ทวี และ บริษัทปัฐวิกรณ์จำกัด เข้าพบ <persName>พล.ต.อ.ภานุพงศ์ สิงหรา ณ อยุธยา</persName> ที่ปรึกษา(สบ 10) พร้อมด้วย <persName>พล.ต.ต.สุเมธ เรืองสวัสดิ์</persName> <persName>พล.ต.ต.บุญส่ง พานิชอัตรา</persName> รอง ผบช.น. และเจ้าหน้าที่ตำรวจ สน.บึงกุ่ม เพื่อเจรจากรณีข้อพิพาทปัญหาการขัดแย้งกันเกี่ยวกับการอ้างกรรมสิทธิ์ในโฉนดที่ดินจนเป็นเหตุให้มีการฟ้องร้อง และดำเนินคดีกันเกิดขึ้นจำนวนหลายคดี ตลอดจนเกิดเหตุการณ์ความรุนแรงขึ้นในพื้นที่อย่างต่อเนื่อง</p>
<p> <persName>พล.ต.อ.ภานุพงศ์</persName> กล่าวว่า ปัญหาเรื่องนี้ <persName>พล.ต.อ.ปทีป ตันประเสริฐ</persName> รรท.ผบ.ตร. มีความเป็นห่วงสถานการณ์ความรุนแรงที่เกิดขึ้น จึงสั่งการให้ตนดูแลเรื่องนี้ จึงมีการเรียกตัวแทนทั้งสองฝ่ายมาไกล่เกลี่ยถ้าจบก็จบ หากไม่จบคงต้องดำเนินการกันตามกฎหมาย เพราะขณะนี้ทั้งสองฝ่ายมีเรื่องที่อยู่ในชั้นศาลหลายคดี ซึ่งการพูดคุยในครั้งนี้จึงเป็นการหารือแนวทางเพื่อแก้ปัญหาร่วมกัน เพราะหากปล่อยให้ยืดเยื้อจะกลายเป็นปัญหาสังคม อย่างไรก็ตาม การดูแลความสงบเรียบร้อยถือเป็นหน้าที่ของตำรวจ สั่งการให้จัดกำลัง บก.น.4 ลงไปดูแล                ทั้งนี้ การเจรจาไกล่เกลี่ยใช้เวลาประมาณครึ่งชั่วโมง โดยภายหลังการเจรจา <persName>พล.ต.อ.ภานุพงศ์</persName> กล่าวว่า สรุปผลการพูดคุยกับตัวแทนทั้งสองฝ่ายจบลงด้วยดี โดยหลังจากนี้ตัวแทนจะไปพบ<persName>นายภูเทพ สิทธิถาวร</persName> กรรมการผู้จัดการบริษัทปัฐวิกรณ์ จำกัด <persName>นางวาสนา ธารวานิช</persName> กรรมการผู้จัดการบริษัทโชคชัยทรัพย์ทวี เพื่อแจ้งเรื่องที่พูดคุยกันในวันนี้ ให้ทั้งสองคนตกลงกันเองก็น่าจะจบ เพราะเป็นปัญหาในครอบครัว                ส่วนกองกำลังของทั้งสองฝ่ายคิดว่าจะถอนกำลังออกจากตลาดในวันนี้ หากเหลือไว้ก็ต้องแต่งเครื่องแบบ รปภ. ระบุชัดเจนว่าสังกัดบริษัทใด ส่วนกำลังของเจ้าหน้าที่ตำรวจที่ดูแลความสงบเรียบร้อย จะยังเหลือกำลังไว้บางส่วนจนกว่าเหตุการณ์จะสงบเรียบร้อย เชื่อว่าเหตุการณ์จะสู่ความปกติในไม่ช้า</p>
<p>ผู้สื่อข่าวถามว่า หลังการเจรจาในวันนี้หากมีเหตุความรุนแรงเกิดขึ้นอีก ทางตำรวจจะดำเนินการอย่างไร <persName>พล.ต.อ.ภานุพงศ์</persName> กล่าวว่า ในการพูดคุยครั้งนี้ตำรวจได้ชี้แจงข้อกฎหมายทั้งหมดให้ทราบแล้วว่าหากมีการกระทำความผิดอีก เจ้าหน้าที่ตำรวจจะดำเนินการอย่างไร ซึ่งทั้งสองฝ่ายรับปากว่าจะไม่มีเหตุรุนแรงอีก นับแต่วินาทีนี้เป็นต้นไป ซึ่งเหตุการณ์น่าจะสงบ เพราะต่างก็เป็นผู้ใหญ่เมื่อรับปากก็เชื่อว่าปัญหาน่าจะจบ                ส่วนเหตุคนร้ายลอบปาระเบิดเอ็ม 26 ตลาดปัฐวิกรณ์ เมื่อคืนวันที่ 31 ม.ค. <persName>พล.ต.อ.ภานุพงศ์</persName> กล่าวว่า คดีนี้ยังคงสืบสวนกันต่อไป หากมีหลักฐานถึงใครก็จับ แต่หากถามว่าใครเป็นคนลงมือคงไม่มีใครรับ อย่างไรก็ตาม การดำเนินคดีเป็นคนละส่วนกับการเจรจา โดยการพูดคุยในครั้งนี้ยืนยันว่าไม่มีใครยื่นเงื่อนไขอะไรเพื่อต่อรอง</p></body>
</news>
