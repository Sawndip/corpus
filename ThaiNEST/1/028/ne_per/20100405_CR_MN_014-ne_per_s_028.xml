<teiHeader>
<fileDesc>
<titleStmt>
  <title>ตร.ถกทีมสืบเร่งหาเบาะแสไล่จับโจรจี้ร้านทองห้างคาร์ฟูร์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 18:07:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047355  </bibl>
</sourceDesc>
</fileDesc>
</teiHeader>
<news>
<headline>ตร.ถกทีมสืบเร่งหาเบาะแสไล่จับโจรจี้ร้านทองห้างคาร์ฟูร์</headline>
<lead>ตำรวจเมืองนนทบุรี ถกทีมสืบสวนฝีมือดี เร่งคลี่คลายคดีคนร้ายจี้ร้านทอง ภายในห้างคาร์ฟูร์อย่างอุกอาจ นำอดีต รปภ.ของห้างคาร์ฟูร์ ที่ถูกไล่ออกสอบ พบเพียงปืนลักษณะใกล้เคียง แต่ทองรูปพรรณยังไม่พบ วอนประชาชนช่วยเป็นหูเป็นตา แจ้งเบาะแสตามจับคนร้าย</lead>
<neck></neck>
<body><p>วันนี้ (5 เม.ย.) เมื่อเวลา 14.00 น.<persName>พล.ต.ท.กฤษฎา พันธ์คงชื่น</persName> ผู้บัญชาการตำรวจภูธรภาค 1 พร้อมด้วย <persName>พล.ต.ต.ศุภกิจ ศรีจันทรนนท์</persName> ผู้บังคับการตำรวจภูธรจังหวัดนนทบุรี เรียกทีมสืบสวนเข้าร่วมประชุม เพื่อหาเบาะแสคนร้ายเพื่อคลี่คลายคดีคนร้ายบุกเดี่ยวจี้ทองในห้างคาร์ฟูร์ สาขาแจ้งวัฒนะ โดยด่วน เบื้องต้นได้มีการนำผู้ต้องสงสัยเป็นอดีต รปภ.ของห้างคาร์ฟูร์ ที่ถูกไล่ออกไปสอบสวน จากการตรวจสอบพบเพียงอาวุธปืนที่มีลักษณะใกล้เคียง แต่ของกลางที่เป็นทองรูปพรรณยังไม่พบ</p>
<p>ด้าน <persName>พล.ต.ท.กฤษฎา</persName> กล่าวว่า คดีที่คนร้ายบุกเดี่ยว จี้ทองในห้างคาร์ฟูร์ สาขาแจ้งวัฒนะ ถึง 2 ครั้ง ในเวลาไม่ห่างกันเท่าไร ถือว่าคนร้ายที่ก่อเหตุอุกอาจมาก เพราะขณะที่คนร้ายลงมือยังมีประชาชนเดินซื้อของอยู่เป็นจำนวนมาก และทางเจ้าหน้าที่ รปภ.ของห้างก็มีอยู่หลายคน นอกจากนี้ ยังมีตำรวจสายตรวจคอยตรวจตราอยู่ตลอดเวลา</p>
<p>ส่วนคนร้ายที่ลงมือก่อเหตุครั้งนี้ น่าจะเป็นแก๊งเดียวกับคนร้ายที่ก่อเหตุชิงทองไปเมื่อวันที่ 31 มีนาคม ที่ผ่านมา ซึ่งขณะนี้กำลังเร่งระดมทีมสืบสวนออกหาข่าวและติดตามคนร้ายมาดำเนินคดีให้ ได้</p>
<p><persName>พล.ต.ท.กฤษฎา</persName> กล่าวต่อไปว่า ขอฝากประชาสัมพันธ์ให้กับประชาชนที่คอยติดตามข่าวสารจากสื่อต่างๆ ถ้าพบเบาะแสคนร้าย หรือรู้จักก็ขอให้ความร่วมมือกับทางเจ้าหน้าที่ตำรวจด้วย โดยสามารถแจ้งไปยัง สภ.ปากเกร็ด หรือที่เบอร์มือถือ 086-6615353</p>
<p>ทั้งนี้ ผู้สื่อข่าวรายงานว่า วานนี้ (4 เม.ย.) เวลา 21.40 น. <persName>ร.ต.ท.ธวัชชัย จงยิ่งเจริญกิจ</persName> พนักงานสอบสวน สภ.ปากเกร็ด จ.นนทบุรี รับแจ้งเหตุมีคนร้ายก่อเหตุใช้อาวุธปืนบุกจี้ชิงทรัพย์ภายในห้างเพชรทองออโร ล่า ซึ่งตั้งอยู่ที่บริเวณชั้น 2 ของห้างคาร์ฟูร์ สาขาแจ้งวัฒนะ ภายหลังจากรับแจ้งเหตุจึงรายงาน <persName>พ.ต.อ.ธวัชชัย นาคฤทธิ์</persName> ผกก.สภ.ปากเกร็ด และไปตรวจสอบยังที่เกิดเหตุ</p>
<p>ในที่เกิดเหตุที่ร้านทองดังกล่าว พบผู้เสียหายซึ่งเป็นพนักงานขายทองของทางร้าน 3 ราย คือ <persName>น.ส.จิรภา เรืองวุฒิ</persName> <persName>น.ส.ณิชนันท์ พุยผง</persName> <persName>น.ส.มาเรียม ทำเจริญ</persName> ยืนรอให้การกับเจ้าหน้าที่ตำรวจด้วยสีหน้าที่ตกใจ</p>
<p>โดย <persName>น.ส.จิรภา</persName> ให้การว่า ขณะที่กำลังตนเองกับ <persName>น.ส.ณิชนันท์</persName> และ <persName>น.ส.มาเรียม</persName> พนักงานขายของร้านกำลังเตรียมเช็กยอดขายเพื่อทำการปิดร้าน ปรากฏว่า ได้ถูกคนร้าย ซึ่งแต่งกายด้วยการสวมหมวกกันน็อกสีดำแบบเต็มใบ หน้ากากฉาบปรอท สวมเสื้อยืดสีขาวคลุมทับด้วยเสื้อแจ๊กเก็ตสีดำ สวมกางเกงยีนส์สีน้ำเงิน รองเท้าผ้าใบ และสวมถุงมือสีขาว เดินตรงเข้ามาหาที่เคาน์เตอร์พร้อมกับชักอาวุธปืนพกสั้นแบบออโตเมติกสีดำ ออกมาขู่พวกตนทั้ง 3 คน ด้วยความตกใจกลัว พวกตนจึงหมอบลงอยู่หลังเคาน์เตอร์ จากนั้นคนร้ายจึงได้ปีนข้ามเคาน์เตอร์เข้ามา และลงมือกวาดทองรูปพรรณที่ตู้โชว์ด้านหลัง โดยคนร้ายได้เลือกไปยังตู้โชว์ที่มีสร้อยทองรูปพรรณเส้นใหญ่ ซึ่งมีน้ำหนักตั้งแต่ 3 บาท 4 บาท และ 5 บาท โดยคนร้ายใช้เวลาเลือกกวาดทองใส่กระเป๋าสะพายที่แนบอยู่กับลำตัวอย่างใจเย็น โดยใช้เวลาก่อเหตุประมาณ 2 นาที จึงหลบหนีวิ่งลงบันไดเลื่อนหนีออกไปทางประตูทางเข้าออกหน้าห้าง ซึ่งมีรถจักรยานยนต์ยี่ห้อยามาฮ่า มีโอ สีส้ม ขับหลบหนีมุ่งหน้าไปทางถนนพระราม 4-ปากเกร็ด โดยมี <persName>นายศิริชัย โทผล</persName> เจ้าหน้าที่รักษาความปลอดภัยของห้างที่เห็นเหตุการณ์เรียกรถแท็กซี่ติดตามรถ จักรยานยนต์ของคนร้ายไป แต่กลับถูกคนร้ายหันมาใช้อาวุธปืนยิงใส่ 1 นัด ทำให้คนขับรถแท็กซี่ไม่กล้าขับตามคนร้ายไป</p>
<p>ในเวลาต่อมาทางเจ้าหน้าที่ตำรวจจึงได้นำภาพจากกล้องวงจรปิดของทาง ร้าน ซึ่งบันทึกเหตุการณ์และรูปพรรณสัณฐานของคนร้ายไปตรวจสอบ โดยมี <persName>น.ส.สุวิชา ศรีณุ่งธรรม</persName> เจ้าของร้านทองดังกล่าว เดินทางมาดูที่ร้านและตรวจสอบจำนวนทองรูปพรรณที่ถูกคนร้ายจี้ชิงทรัพย์ไป พบว่าคนร้ายสามารถกวาดทองรูปพรรณไปได้จำนวน 104 เส้น น้ำหนักรวม 450 บาท มูลค่าประมาณ 7.75 ล้านบาท</p>
<p>ภายหลังจากการตรวจสอบกล้องวงจรปิด ในเบื้องต้นทางเจ้าหน้าที่ตำรวจเชื่อว่าคนร้ายน่าจะเป็นอดีตพนักงานของห้าง แห่งนี้ ที่เคยถูกไล่ออกจากงานไป เนื่องจากรูปพรรณและรถจักรยานยนต์ที่ใช้มีความใกล้เคียงกัน ซึ่งทางเจ้าหน้าที่ได้ออกติดตามเบาะแสของคนร้ายรายนี้แล้ว</p>
<p>สำหรับเหตุการณ์ที่คนร้ายลงมือก่อเหตุจี้ชิงทรัพย์ร้านทองที่ห้าง คาร์ฟูร์แห่งนี้ นับเป็นครั้งที่ 2 ติดต่อกันแล้ว หลังจากที่ครั้งแรกเมื่อวันที่ 31 มีนาคมที่ผ่านมาห้างทองเยาวราชกรุงเทพซึ่งตั้งอยู่ที่ชั้นล่างของห้าง คาร์ฟูร์แห่งนี้ถูกคนร้ายลงมือใช้อาวุธปืนบุกเดี่ยวจี้ชิงทรัพย์จากร้านทอง ได้ทองรูปพรรณไปจำนวน 58 เส้น น้ำหนัก 29 บาท มูลค่าประมาณ 5 แสนกว่าบาท ซึ่งทางเจ้าหน้าที่ตำรวจยังไม่สามารถติดตามจับกุมตัวมาดำเนินคดีได้ และถัดมาอีกเพียง 4 วัน ห้างแห่งนี้ก็มาถูกคนร้ายบุกจี้ชิงทรัพย์ร้านทองออโรล่าซึ่งตั้งอยู่ชั้น 2 อีก โดยครั้งนี้คนร้ายสามารถกวาดทองได้ไปจำนวนมากถึง 450 บาท มูลค่า 7 ล้านกว่าบาท โดยคาดว่าคนร้ายน่าจะเลือกลงมือก่อเหตุเลียนแบบคนร้ายรายแรกที่ลงมือก่อเหตุ ไปก่อนหน้านี้ เพราะเห็นว่าห้างดังกล่าวสามารถก่อเหตุได้ง่ายและเพิ่งถูกก่อเหตุไป จึงทำให้ทางเจ้าหน้าที่ตำรวจ หรือร้านทอง คาดไม่ถึงว่าจะถูกคนร้ายลงมือก่อเหตุซ้ำอีก ในระยะเวลาห่างกันเพียง 4 วัน</p></body>
</news>
