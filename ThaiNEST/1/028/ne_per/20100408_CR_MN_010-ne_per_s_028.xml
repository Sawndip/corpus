<teiHeader>
<fileDesc>
<titleStmt>
  <title>ปาระเบิดน้อยหน่าบึ้มกรมการขนส่งทางบก-ไพร่แดงฮือไล่ทหารซ้ำ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 23:07:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049361  </bibl>
</sourceDesc>
</fileDesc>
</teiHeader>
<news>
<headline>ปาระเบิดน้อยหน่าบึ้มกรมการขนส่งทางบก-ไพร่แดงฮือไล่ทหารซ้ำ</headline>
<lead>มือมืดเริ่มออกป่วนประจำคืนแล้ว ลอบปาระเบิดเอ็มเค 2 ใส่ลานจอดรถกรมการขนส่งทางบกที่มีกำลังทหาร 2 กองร้อยรักษาการณ์อยู่ โชคดีไม่มีใครได้รับบาดเจ็บ แต่ไพร่แดงที่สถานีวิทยุชุมชนคนแท็กซี่ที่ใกล้กับกำแพงก็ลุกฮือตะโกนไล่ทหาร ให้ออกไปจากพื้นที่ เพราะกลัวจะถูกสลาย</lead>
<neck></neck>
<body><p>เมื่อเวลา 20.00 น.วันนี้ (8 เม.ย.) <persName>พ.ต.ท.ศักดิ์พัฒน์ เหรียญทอง</persName> พนักงานสอบสวน (สบ 2) สน.บางซื่อ รับแจ้งเหตุระเบิดภายในกรมการขนส่งทางบก ถนนพหลโยธิน แขวงจอมพล เขตจตุจักร จึงรายงานให้ผู้บังคับบัญชาทราบ แล้วรุดไปตรวจสอบที่เกิดเหตุพร้อม <persName>พล.ต.ต.สาโรจน์ พรหมเจริญ</persName> ผบก.น.2 <persName>พ.ต.อ.เจริญ ศรีศศลักษณ์</persName> รอง ผบก.น.2 <persName>พ.ต.อ.สมศักดิ์ วิมานรัตน์</persName> ผกก.สน.บางซื่อ เจ้าหน้าที่กองพิสูจน์หลักฐาน และเจ้าหน้าที่หน่วยเก็บกู้วัตถุระเบิด บก.ตปพ.บช.น.</p>
<p>ที่เกิดเหตุอยู่บริเวณลานจอดหน้าอาคาร 4 ของกรมการขนส่งทางบก เจ้าหน้าที่พบว่าพื้นปูนลานจอดรถแตก ต้มไม้ถูกสะเก็ดระเบิดได้รับความเสียหาย ห่างไปเล็กน้อยเจ้าหน้าที่พบกระเดื่องระเบิดชนิดเอ็มเค 2 หรือระเบิดน้อยหน่าตกอยู่ เจ้าหน้าที่จึงเก็บรวบรวมหลักฐานที่พบไปตรวจสอบ</p>
<p>จากการสอบสวนเบื้องต้นทราบว่า ก่อนเกิดเหตุได้มีกำลังทหารจำนวน 2 กองร้อย เข้ามารักษาการณ์อยู่ภายในกรมการขนส่ง จนกระทั่งเวลา 20.00 น.ก็เกิดเสียงระเบิดดังขึ้นสนั่นหวั่นไหว ทาง รปภ.จึงรีบแจ้งตำรวจมาตรวจสอบที่เกิดเหตุ แต่ขณะที่เจ้าหน้าที่ตำรวจกำลังจะเข้าไปตรวจสอบที่เกิดเหตุนั้นก็ได้มีกลุ่ม เสื้อแดงที่สถานีวิทยุชุมชนคนแท็กซี่ ซึ่งตั้งอยู่ใกล้เคียงกับกำแพงของกรมการขนส่งทางบก มารวมตัวกันตะโกนขับไล่กำลังทหารชุดดังกล่าวให้ออกไปจากกรมการขนส่งทางบก เนื่องจากเกรงว่าจะถูกกำลังทหารเข้าไปสลายการชุมนุม จนทหารต้องยอมถอนกำลังออกจากพื้นที่ไป</p>
<p>ด้าน <persName>พล.ต.ต.สาโรจน์</persName>กล่าวว่า เบื้องต้นคาดว่าคนร้ายอาจจะเข้าไปบริเวณทาวน์เฮ้าส์ที่มีรั้วสูงประมาณ 1 เมตร และมีลวดหนามล้อมรอบ ซึ่งตั้งอยู่ด้านหลังกรมการขนส่งทางบก จากนั้นก็ใช้ระเบิดชนิดดังกล่าวปาเข้าไปในบริเวณลานจอดรถดังกล่าว ซึ่งอยู่ห่างจากจุดที่กำลังทหารอยู่แต่ก็ไม่มีใครได้รับบาดเจ็บแต่อย่างใด</p></body>
</news>
