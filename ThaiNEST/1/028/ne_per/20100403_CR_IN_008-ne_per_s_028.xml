<teiHeader>
<fileDesc>
<titleStmt>
  <title>ปิดจราจรรอบแยกราชประสงค์-รถไฟฟ้ายังเปิด  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-03 12:33:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=219380  </bibl>
</sourceDesc>
</fileDesc>
</teiHeader>
<news>
<headline>ปิดจราจรรอบแยกราชประสงค์-รถไฟฟ้ายังเปิด</headline>
<lead>ปิดการจราจร รอบแยกราชประสงค์ <persName>พล.ต.ต.ภาณุ</persName> แนะ ประชาชน เลี่ยง ถ.เพชรบุรี สุขุมวิท พระราม 1 และ วิภาวดีรังสิต ขณะที่รถไฟฟ้ายังเปิดให้บริการปกติ</lead>
<neck></neck>
<body><p>กลุ่มผู้ชุมนุมคนเสื้อแดง ได้มีการตั้งเวทีและเคลื่อนขบวนไปรวมตัวที่ บริเวณสี่แยกราชประสงค์ส่งผลทำให้การจราจรโดยรอบทุกช่องทางในขณะนี้ ต้องปิดการจราจร ถ.พระราม 1 ขาเข้าแยกเฉลิมเผ่าถึงแยกราชประสงค์ขาออก แยกชิดลมถึงแยกเพลินจิต ถ.ราชดำริ ขาเข้า แยกประตูน้ำถึงแยกราชประสงค์ และขาออกแยกราชดำริ ถึงแยกราชประสงค์ โดย <persName>พล.ต.ต.ภาณุ เกิดลาภผล</persName> รองผู้บัญชาการตำรวจนครบาล ดูแลงานด้านจราจร กล่าวว่า ประชาชน ควรหลีกเลี่ยงเส้นทาง ถ.เพชรบุรี สุขุมวิท และ พระราม 1 รวมทั้ง วิภาวดีรังสิต ตั้งแต่สามเหลี่ยมดินแดง มุ่งหน้าสถานีวิทยุโทรทัศน์แห่งประเทศไทย หรือ NBT ซึ่งคาดว่า กลุ่มผู้ชุมนุม คนเสื้อแดง จะเคลื่อนขบวนไปกดดัน</p>
<p>ขณะที่ การใช้บริการรถไฟฟ้า บีทีเอส บริวณที่ต้องผ่านแยกราชประสงค์ ที่มีการชุมนุมของคนเสื้อแดง ซึ่งมีสถานีสยาม และสถานีชิดลม ยังคงให้บริการตามปกติ ซึ่งประชาชนที่ต้องการเดินทาง สามารถเดินทางได้ เพราะเป็นบริการ
สาธารณะอย่างเดียว ที่ยังให้บริการอยู่ เนื่องจาก รถเมล์ ขสมก. ไม่สามารถวิ่งได้</p>
<p>ด้าน <persName>นายโอภาส เพชรมุนี</persName> ผอ.ขสมก. กล่าวว่า จากการที่กลุ่มคนเสื้อแดงเคลื่อนขบวนใหญ่มาปิด และตั้งเวทีปราศรัยกลางสี่แยกราชประสงค์ และเคลื่อนขบวนรถไปตามถนนวิภาวดีรังสิตจำนวนมากนั้น ส่งผลให้รถเมล์ที่วิ่งเข้าเมืองไม่สามารถให้บริการได้เลยสักสายเดียว เพราะไม่สามารถวิ่งได้ โดยเฉพาะบริเวณอนุสาวรีย์ชัยสมรภูมิ ที่เป็นศูนย์กลางของรถเมล์จากทุกสารทิศในกรุงเทพฯ มารวมกัน ก็ไม่สามารถให้บริการได้สักสายเดียว จึงประชาสัมพันธ์กับประชาชนว่าในช่วงที่มีการชุมนุมนี้ ขสมก.จำเป็นต้องหยุดให้บริการรถเมล์ในเส้นทางเข้าเมืองก่อน</p></body>
</news>
