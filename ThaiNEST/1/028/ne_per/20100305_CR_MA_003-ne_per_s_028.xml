<teiHeader>
<fileDesc>
<titleStmt>
  <title>ตำรวจนำผู้ต้องหาฆ่า นักศึกษามอ.ทำแผน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-05 09:42:17  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267843438&catid=17  </bibl>
</sourceDesc>
</fileDesc>
</teiHeader>
<news>
<headline>ตำรวจนำผู้ต้องหาฆ่า นักศึกษามอ.ทำแผน</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อวันที่ 6 มี.ค. <persName>พล.ต.ต.พิเชษฐ์ ปิติเศรษฐพันธ์</persName> ผบก.ภ.จ.ปัตตานี พร้อมด้วยเจ้าหน้าที่ตำรวจ สภ.เมืองปัตตานี ได้นำตัว <persName>นายอาริยะ ตาเฮ</persName> อายุ 33 ปี อยู่บ้านเลขที่ 27/1 ต.ตะลุบัน อ.สายบุรี จ.ปัตตานี ผู้ต้องหาร่วมกันฆ่า  <persName>นายสุทธิพงศ์ ทองคำศรี</persName> อายุ 21 ปี นักศึกษาชั้นปีที่ 4 เอกพละศึกษา มหาวิทยาลัยสงขลานครินทร์ วิทยาเขตปัตตานี ไปทำแผนคำรับสารภาพบริเวณหลังมหาวิทยาลัยสงขลานครินทร์ วิทยาเขตปัตตานี  ม.6 ต.รูสะมิแล อ.เมืองปัตตานี หลังจากที่ผู้ต้องหาได้ร่วมกับพวกใช้อาวุธปืนยิง <persName>นายสุทธิพงศ์</persName> เสียชีวิตขณะขี่รถ จยย.จะกลับเข้าหอพัก เหตุเกิดเมื่อวันที่ 26 ก.พ.ที่ผ่านมา โดยเจ้าหน้าที่ได้กันกลุ่มนักศึกษาและประชาชนที่มารอดูการทำแผนคำรับสารภาพอย่างเข้มงวด เนื่องจากกลุ่มนักศึกษามีความโกรธแค้นผู้ต้องหาอย่างมาก ซึ่งในการทำแผนครั้งนี้เจ้าหน้าที่ใช้เวลาประมาณ 15 นาทีโดยให้ผู้ต้องหานั่งซ้อนท้ายรถ จยย.เมื่อพบเหยื่อจึงได้โทรศัพท์ให้เพื่อนที่ขับขี่รถ จยย.มาด้วยกัน วกกลับมายิงก่อนที่จะแยกย้ายกันหลบหนี  เมื่อทำแผนเสร็จจึงรีบนำตัวผู้ต้องหาขึ้นรถยนต์กลับโรงพักทันที</p>
<p>ในการจับกุมผู้ต้องหานั้นจากพยานหลักฐาน ทั้งพยานบุคคลและพยานจากภาพทีวีวงจรปิดที่ติดตั้งบริเวณประตูป้อมยามทางเข้าของมหาวิทยาลัย สามารถจับภาพคนร้าย 2 คนที่ก่อเหตุ โดย 1 ในคนร้าย คือ <persName>นายอาริยะ</persName> ผู้ต้องหาที่นั่งซ้อนท้ายรถ จยย. ส่วนคนขับและยังเป็นมือปืนด้วยนั้น จากการสืบสวนสอบสวนทราบชื่อ <persName>นายตูแวฮามิ กูโต</persName> ซึ่งขณะนี้ได้หลบหนีไปแล้ว ซึ่ง <persName>พล.ต.ต.พิเชษฐ์</persName> กล่าวว่า คดีนี้รู้ตัวผู้ต้องหาทั้งหมดแล้วและมีการออกหมายจับเพิ่มเติม เชื่อว่าจะสามารถจับกุมผู้ต้องหาได้ในไม่ช้า</p></body>
</news>
