<teiHeader>
<fileDesc>
<titleStmt>
  <title>ศปก.ตร.นำแผนกรกฎ 52 จัดการ “ไพร่แดง” ฝืน พ.ร.บ.ความมั่นคง!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 15:51:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047226  </bibl>
</sourceDesc>
</fileDesc>
</teiHeader>
<news>
<headline>ศปก.ตร.นำแผนกรกฎ 52 จัดการ “ไพร่แดง” ฝืน พ.ร.บ.ความมั่นคง!</headline>
<lead>โฆษก ศปก.ตร.ยัน เจรจาแกนนำขอพื้นที่ถนนแยกราชประสงค์คืนบางส่วน เพื่อการจราจรให้คล่องขึ้น เตรียมใช้แผนกรกฎ 52 ดำเนินการกลับผู้ชุมนุมที่ฝ่าฝืน พ.ร.บ.ความมั่นคง เริ่มจากเบาไปหาหนัก ชี้ หากศาลออกหมายจับ 5 แกนนำ ตร.จะยังไม่จับ เพื่อลดการเผชิญหน้าและความสูญเสียที่จะเกิดขึ้น</lead>
<neck></neck>
<body><p>วันนี้ (5 เม.ย.) ที่สำนักงานตำรวจแห่งชาติ (ตร.) <persName>พล.ต.ต.ประวุฒิ ถาวรศิริ</persName> รอง ผบช.สทส. ในฐานะโฆษกศูนย์ปฎิบัติการสำนักงานตำรวจแห่งชาติ กล่าวถึงสถานการณ์การชุมนุมของกลุ่ม นปช.หรือ คนเสื้อแดง ที่ล่าสุดได้เดินทางไปยัง กกต.เพื่อกดดันให้ดำเนินการยุบพรรคประชาธิปัตย์ ว่า ล่าสุด มี <persName>พล.ต.ต.สาโรจน์ พรหมเจริญ</persName> ผบก.น.2 เป็นผู้บัญชาการเหตุการณ์ ในขณะที่ผู้ชุมนุมมีจำนวน 5,000 คน ซึ่งมีจำนวนมากพอสมควร เจ้าหน้าที่ตำรวจคงไม่สามารถควบคุมเหตุการณ์ได้ ถ้าหากกลุ่มผู้ชุมนุมบุกรุกสถานที่ราชการก็ต้องดำเนินการตามกฎหมายกับผู้ที่ บุกรุกเข้าไปทั้งหมด</p>
<p><persName>พล.ต.ต.ประวุฒิ</persName> กล่าวต่อว่า ส่วนการดำเนินการตามประกาศ พ.ร.บ.ความมั่นคง กรณีที่ผู้ชุมนุมไม่ยอมออกจากพื้นที่แยกราชประสงค์ตามประกาศ พ.ร.บ.ความมั่นคงนั้น ทางตำรวจใช้หลักการเจรจาเพื่อให้กลุ่มผู้ชุมนุมกลับไปที่สะพานผ่านฟ้า แต่หากผู้ชุมนุมไม่ยอมกลับ ทางตำรวจมีมาตรการที่จะเจรจาก่อน เพื่อขอพื้นที่ถนนคืนบางส่วนเพื่อให้การจราจรสามารถใช้การได้บางส่วน เช่น กรณีตอนเช้าที่ผู้ชุมนุมไม่มาก ก็สามารถเปิดการจราจรได้ และคืนนี้ หากพิจารณาตามสถิติแล้ว พบว่า จะมีกลุ่มผู้ชุมนุมที่น้อยกว่าคืนวันเสาร์ ก็สามารถเจรจาขอพื้นที่คืนบางสวนได้เช่นกัน ส่วนมาตรการต่อไปนั้น ก็จะใช้มาตรการตามแผนกรกฎ 52 ซึ่งดำเนินการจากเบาไปหาหนัก เริ่มด้วยการประชาสัมพันธ์ให้ทราบถึงประกาศดังกล่าวผลักดันกลุ่มผู้ชุมนุม ใช้กำลังตำรวจเข้าไปผลักดัน ฉีดน้ำ และแก๊สน้ำตามเป็นขั้นตอนสุดท้าย ซึ่งทุกขั้นตอนจะมีการประชาสัมพันธ์ให้ผู้ชุมนุมทราบทุกครั้ง แต่อย่างไรก็ตาม ขณะนี้ อย่าเพิ่งคิดไปก่อนว่าจะเริ่มมีการใช้กำลัง</p>
<p>ผู้สื่อข่าวถามว่า หากศาลอนุมัติหมายจับ 5 แกนนำ ทางตำรวจจะดำเนินการอย่างไรเป็นอันดับแรก <persName>พล.ต.ต.ประวุฒิ</persName> กล่าวว่า ทางตำรวจก็ต้องดำเนินการตามกฎหมาย แต่ตำรวจก็ใช้ดุลพินิจโดยพิจารณาถึงโอกาสการที่จะเผชิญหน้า และลดการสูญเสียต่างๆ โดยใช้หลักการเจรจา ประสานแกนนำ ไม่จำเป็นต้องจับกุมทันที เราสามารถบังคับใช้กฎหมายหลักจากนั้นได้ อย่างไรก็ตาม ก็ทราบจากแกนนำ ว่า หากมีการจับกุมแกนนำ ได้มอบหมายหน้าที่ให้แกนนำรุ่นสองแล้ว ซึ่งบางทีเหตุการณ์ต่างๆ ก็ไม่ได้ขึ้นกับตำรวจอย่างเดียว</p>
<p>“การดำเนินการต่างๆ ต้องเข้าใจว่า ผู้ชุมนุมมีมากเป็นหมื่น ถ้าดำเนินการก็มีแต่จะเผชิญหน้า มีการสูญเสีย เราก็จะใช้การเจรจา หรือใช้เวลาในช่วงเทศกาลสงกรานต์ ที่ผู้ชุมนุมอาจบางตา โดยเจรจาให้กลับไปผ่านฟ้า” <persName>พล.ต.ต.ประวุฒิ</persName> กล่าว</p>
<p>เมื่อถามว่า หากผู้ชุมนุมเดินทางไปชุมนุมที่สะพานผ่านฟ้าแล้วจะดำเนินคดีตามประกาศ พ.ร.บ.ความมั่นคง ที่ไม่ยอมออกจากพื้นที่ราชประสงค์หรือไม่ <persName>พล.ต.ต.ประวุฒิ</persName> กล่าวว่า ที่จริงความผิดได้เกิดขึ้นแล้ว เจ้าหน้าที่ต้องดำเนินการตามกฎหมาย แต่ถ้าจับกุมทันทีก็อาจเป็นการยั่วยุ เจ้าหน้าที่ตำรวจสามารถบังคับใช้กฎหมายภายหลังได้</p>
<p>เมื่อถามว่า ผู้ป่วยที่พักรักษาตัวที่ รพ.ตำรวจ ได้รับความเดือดร้อนหรือไม่ <persName>พล.ต.ต.ประวุฒิ</persName> ตอบว่า ทราบว่า ทาง รพ.ตำรวจ ได้มีการเคลื่อนย้ายผู้ป่วยที่พักรักษาตัวอยู่อาคารที่ติดกับแยกราชประสงค์ ออกไปบางส่วนแล้ว โดยได้รับผลกระทบจากเสียงปราศรัยของแกนนำในช่วงเวลากลางคืน</p>
<p>เมื่อถามว่า ผู้ประกอบการที่ประกอบธุรกิจย่านราชประสงค์ได้รับความเสียหายจากการชุมนุม สามารถฟ้องร้องทางแพ่งได้ แต่ขณะนี้ยังไม่พบว่าผู้ประกอบการรายใดเข้ามาแจ้งความแต่อย่างใด</p></body>
</news>
