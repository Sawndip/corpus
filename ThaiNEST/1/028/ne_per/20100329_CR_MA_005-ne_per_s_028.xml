<teiHeader>
<fileDesc>
<titleStmt>
  <title>พวกก่อกวนไม่หยุดป่วน ปาประทัดปิงปองข้ามรั้วทำเนียบ หลัง2ฝ่ายเจรจาเหลว  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-29 22:32:45  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269876793&catid=17  </bibl>
</sourceDesc>
</fileDesc>
</teiHeader>
<news>
<headline>พวกก่อกวนไม่หยุดป่วน ปาประทัดปิงปองข้ามรั้วทำเนียบ หลัง2ฝ่ายเจรจาเหลว</headline>
<lead></lead>
<neck></neck>
<body><p>ผู้สื่อข่าวประจำทำเนียบรัฐบาล รายงานว่า เมื่อเวลา 20.15 น.วันที่ 29 มีนาคม ภายหลังการเจรจาระหว่างฝ่ายรัฐบาลกับแกนนำเสื้อแดงไม่สามารถบรรลุข้อตกลง ได้เกิดเหตุเสียงดังคล้ายระเบิดบริเวณภายในรั้วทำเนียบรัฐบาล ฝั่งประตูทางเข้าด้านสะพานมัฆวานรังสรรค์ ถนนราชดำเนิน จากการตรวจสอบพบว่า เป็นประทัดปิงปอง มีขนาดเท่าลูกแก้ว ขว้างเข้ามาจากนอกรั้วทำเนียบรัฐบาล 3 ลูก แต่เกิดระเบิดเสียงดัง 1 ลูก ส่วนอีก 2 ลูกไม่ทำงาน และไม่มีผู้ใดได้รับบาดเจ็บ</p>
<p>ทั้งนี้ เจ้าหน้าที่ทหารที่ประจำการอยู่บริเวณทำเนียบเก็บประทัดปิงปอง 2 ลูกที่ยังไม่ทำงานไปตรวจสอบหาหลักฐานต่อไป และเล่าเหตุการณ์ที่เกิดขึ้นว่า เป็นการปาเข้ามาจากด้านนอก ทำเนียบรัฐบาล ซึ่งเมื่อช่วงบ่ายวันที่ 29 มีนาคม ก็มีการปาระเบิดชนิดเดียวกันเข้ามาในพื้นที่เดียวกันนี้ 3 ลูก เกิดเสียงดัง 1 ลูก อีก 2 ลูก ไม่ทำงานเช่นกัน และก่อนหน้านี้เมื่อช่วงกลางดึก วันที่ 28 มีนาคม ก็มีผู้ขว้างระเบิดประเภทเดียวกันเข้ามาในจุดเดียวกัน 2 ลูก แต่เป็นเพียงระเบิดก่อกวนที่มีเสียงดัง ไม่มีอานุภาพร้ายแรง</p>
<p>ต่อมาเวลา 20.40 น. <persName>พ.ต.ท.สำเริง ส่งเสียง</persName> รอง ผกก.สน.ดุสิต เดินทางเข้าตรวจจุดเกิดเหตุ พร้อมเปิดเผยว่า ดูแล้วน่าจะเป็นการก่อกวนมากกว่า เพราะเป็นเพียงประทัดปิงปองที่ไม่มีอานุภาพร้ายแรงที่จะทำร้ายให้บาดเจ็บหรือเสียชีวิตได้</p></body>
</news>
