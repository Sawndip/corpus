<teiHeader>
<fileDesc>
<titleStmt>
  <title>ปธ.กมธ.ความมั่นคงแห่งรัฐประณามกลุ่มโหนกระแส"พล.ต.อ.สมเพียร"เล่นเกมการเมือง ทำเกียรติภูมิตัวเองต่ำ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-19 13:01:28  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268978571&catid=17  </bibl>
</sourceDesc>
</fileDesc>
</teiHeader>
<news>
<headline>ปธ.กมธ.ความมั่นคงแห่งรัฐประณามกลุ่มโหนกระแส"<persName>พล.ต.อ.สมเพียร</persName>"เล่นเกมการเมือง ทำเกียรติภูมิตัวเองต่ำ</headline>
<lead></lead>
<neck></neck>
<body><p><persName>นายเจ๊ะอาหมิง โต๊ะตาหยง</persName> ประธานคณะกรรมาธิการความมั่นคงแห่งรัฐ สภาผู้แทนราษฏร ส.ส.นราธิวาส พรรคประชาธิปัตย์ เปิดเผยเมื่อวันที่ 19 มี.ค. ถึงการเสียชีวิตของ <persName>พล.ต.อ.สมเพียร เอกสมญา</persName> อดีต ผกก.สภ.บันนังสตา เป็นเรื่องที่รัฐบาลต้องแสดงความจริงใจและให้ความเป็นธรรมกับข้าราชการทุกหน่วย  ต้องเข้าไปดูแลและแก้ไขปัญหาในการแต่งตั้งโยกย้ายข้าราชการที่ปฏิบัติหน้าที่ในพื้นที่ 3 จังหวัดชายแดนภาคใต้เร่งด่วน เพราะเชื่อว่า ยังมีข้าราชการที่ปฏิบัติหน้าที่มานานเสมือนลูกหม้ออีกจำนวนมาก ที่ต้องการย้ายออกเพราะความเหน็ดเหนื่อยและล้าแต่ไม่ได้รับการดูแล</p>
<p><persName>นายเจ๊ะอาหมิง</persName> เปิดเผยต่อว่า เพื่อขวัญและกำลังใจของข้าราชการที่ปฏิบัติหน้าที่เสี่ยงภัย ใน3 จังหวัดชายแดนภาคใต้ ในการแต่งตั้งให้ดำรงตำแหน่งให้สูงขึ้น หน่วยเหนือควรจะพิจารณาข้าราชการที่เป็นลูกหม้อหรือผู้ที่ปฏิบัติหน้าที่ของพื้นที่ 3 จังหวัดชายแดนภาคใต้มายาวนานก่อน เพราะยังมีข้าราชกาทั้งตำรวจ ทหารและพลเรือน ที่มีศักยภาพสูง ตั้งใจทำงานแต่ไม่มีเส้นสาย ประจบนายไม่เป็นอีกจำนวนมาก ที่ไม่ได้รับการเหลียวแลจากผู้บังคับบัญชาในส่วนกลาง แต่งตั้งโยกย้ายให้เจริญก้าวหน้าในตำแหน่งหน้าที่ แต่ไม่กล้าออกมาโวยวายกลัวถูกนายเล่นงาน</p>
<p>“ผมว่าควรยกเลิกวิธีการเดิมๆแบบเล่นพรรคเล่นพวก ที่โยกย้ายข้าราชการซึ่งส่วนใหญ่เป็นเด็กเส้น  มาจากนอกพื้นที่เพื่อมาเอาตำแหน่งใน 3 จังหวัดชายแดน เมื่อได้ตำแหน่งสมใจแล้วย้ายกลับ ตรงข้ามคนทำงานดี ปฏิบัติหน้าที่ด้วยความตั้งใจ เสียสละเพื่อบ้านเมืองไม่ได้รับการพิจารณาแต่งตั้ง ความเป็นธรรมมันอยู่ไหนกัน”</p>
<p><persName>นายเจ๊ะอาหมิง</persName> เปิดเผยว่า ยังมีข้าราชการตำรวจกลุ่มหนึ่งที่ควรพิจารณา คือข้าราชการตำรวจที่ถูกโยกย้ายอย่างไม่เป็นธรรมของระบบราชการ ออกไปทำงานนอกพื้นที่ต่างภาคของประเทศไทย ควรให้ความเป็นธรรมกับตำรวจกลุ่มนั้นด้วย หากตำรวจคนใดต้องการย้ายกลับมาทำงานในบ้านเกิดเมืองนอนควรให้ย้ายกลับด้วย</p>
<p>"ใครหรือกลุ่มใดที่เกาะกระแสการเสียชีวิตของ พล.ต.อ.สมเพียร มาเป็นเงื่อนไขทางการเมืองอยู่นั้น ตนเห็นว่า เป็นการกระทำที่ไม่เหมาะสมแล้วยังไม่ให้เกียรติกับผู้เสียสละชีวิตเพื่อแผ่นดิน  สุดท้ายยังทำให้เกียรติภูมิของกลุ่มต่ำลงด้วย"</p></body>
</news>
