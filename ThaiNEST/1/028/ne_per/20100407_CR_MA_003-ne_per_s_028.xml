<teiHeader>
<fileDesc>
<titleStmt>
  <title>ซุกระเบิดใกล้ห้างดัง ตร.ชี้คนลงมือคล้ายคนก่อเหตุที่"จุฬาฯ-สะพานขาว" เล็งขอหมายจับบึ้มโพไซดอน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-07 20:08:16  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270645721&catid=17  </bibl>
</sourceDesc>
</fileDesc>
</teiHeader>
<news>
<headline>ซุกระเบิดใกล้ห้างดัง ตร.ชี้คนลงมือคล้ายคนก่อเหตุที่"จุฬาฯ-สะพานขาว" เล็งขอหมายจับบึ้มโพไซดอน</headline>
<lead>ระทึกวางระเบิดถังดับเพลิงใกล้"แฟชั่น ไอส์แลนด์" โชคดีตร.กู้ทัน เผยคล้ายกลุ่มเดียวกับลงมือหน้าจุฬาฯ-สะพานขาว นครบาลพบหลักฐานภาพชัด เล็งขอหมายจับบึ้มโพไซดอน</lead>
<neck></neck>
<body><p>คนร้ายลงมือเตรียมลอบวางระเบิดป่วนกรุงเทพมหานครอีก ครั้งนี้ใช้ถังดับเพลิงบรรจุปุ๋ยยูเรียพร้อมชนวนระเบิดวางไว้บริเวณ วงแหวนขาออก ลงทางราบบริเวณ วินรถจักรยานยนต์รับจ้างใกล้ห้างแฟชั่นไอซ์แลนด์ พื้นที่ สน.บางชัน เมื่อเวลา 07.00 น. วันที่ 7 เมษายน แต่พลเมืองดีพบก่อนจึงแจ้งตำรวจสน.บางชันมาตรวจสอบพร้อมรายงานเหตุคดีพิเศษ ให้ ศูนย์ปฏิบัติการตำรวจนครบาล (ศปก.น.) ทราบ จากนั้นเจ้าหน้าที่เก็บกู้ระเบิดรีบมาตรวจพิสูจน์เก็บกู้พบเป็นถังดับเพลิง ยี่ห้ออิมพิเรียล น้ำหนักประมาณ 1 กิโลกรัม ข้างในบรรจุปุ๋ยยูเรียผสมน้ำมันดีเซลน้ำหนักประมาณ 0.5 กิโลกรัม พร้อมแผงวงจรนาฬิกา เอาเข็มนาฬิกาออกไม่ทราบเวลาที่ตั้งไว้ แบตเตอรี่ 5 ก้อน เชื้อปะทุ 2 ดอก พร้อมด้วยสายชนวนระเบิด 2 เส้น ยาว 2 ฟุต จึงเก็บไว้เป็นพยานหลักฐาน</p>
<p>ด้าน <persName>พ.ต.ท.กำธร อุ่ยเจริญ</persName> รอง ผกก.กลุ่มงานเก็บกู้และตรวจพิสูจน์วัตถุระเบิด กองบังคับการสายตรวจปฏิบัติการพิเศษ (บก.ตปพ.) กล่าวว่า เป็นระเบิดประกอบขึ้นเอง ใช้ส่วนผสมของปุ๋ยยูเรียและดินระเบิด รวมทั้งส่วนประกอบอื่นๆ ซึ่งผู้ที่ประกอบจะต้องมีความเชี่ยวชาญ ส่วนหลักการทำงานจุดชนวนด้วยการตั้งเวลาจากนาฬิกา เมื่อถึงเวลาก็ระเบิด แต่เหตุดังกล่าวเข็มนาฬิกาถูกถอดออกไปทำให้ไม่สามารถรู้ว่าคนร้ายตั้งเวลา ไว้กี่โมง ส่วนอานุภาพทำลายล้างขึ้นอยู่กับดินระเบิดว่ามีปริมาณเท่าใด แต่มีลักษณะใกล้เคียงกับเหตุลอบวางระเบิดที่หน้าจุฬาลงกรณ์มหาวิทยาลัย และระเบิดถังขยะที่บริเวณแยกสะพานขาว คาดว่าคนร้ายเป็นกลุ่มเดียวกัน และน่าจะสร้างสถานการณ์</p>
<p>เวลา 16.00 น. ที่ห้องประชุมปารุสกวัน 1 กองบัญชาการตำรวจนครบาล (บช.น.) <persName>พล.ต.ต.สุเมธ เรืองสวัสดิ์</persName> รอง ผบช.น.เปิดเผยหลังประชุมติดตามความคืบหน้าเหตุระเบิดในพื้นที่ กทม. ว่าได้รับข้อมูลที่เป็นประโยชน์จากฝ่ายผู้ชำนาญ และผู้ไปตรวจสอบคดีระเบิดที่เกิดขึ้น รวมทั้งเร่งรัดคดีที่เกิดขึ้นและออกหมายจับไว้ รวมถึงคดีที่จะออกหมายจับเพิ่มบางคดี พยาน หลักฐานเกือบพร้อมแล้ว ศาลเป็นผู้อนุมัติตอนนี้ยังไม่สามารถเปิดเผยได้</p>
<p>ผู้สื่อข่าวถามว่า คดีระเบิดรถยนต์ที่สถานบริการโพไซดอนคืบหน้าหรือไม่ <persName>พล.ต.ต.สุเมธ</persName>กล่าวว่า ล่าสุดประชุมวางแผนติดตามตัวผู้เกี่ยวข้องกับรถที่ใช้กระทำผิด ไม่ผิดตัวแน่นอน หากศาลอนุมัติหมายจับจึงจะเปิดเผย ด้าน <persName>พ.ต.อ.พีรพล อัจกลับ</persName> ผกก.สส.บก.น.2 กล่าวว่าคดีหลักฐานมีมากพอสมควรที่จะสาวไปถึงตัวคนร้ายได้</p>
<p>ขณะที่ <persName>พ.ต.อ.ไพศาล วงศ์วัชรมงคล</persName> ผกก.สน.สุทธิสาร กล่าวว่า ตรวจสอบภาพกล้องวงจรปิดของโพไซดอนสามารถจับภาพคนร้ายที่นำรถมาจอดได้ เห็นหน้าชัดพอใช้ได้ นอกจากนี้ <persName>พล.ต.อ.ภาณุพงศ์</persName> ให้ตรวจสอบกล้องวงจรปิดของสถานที่ต่างๆ ตลอดทั้งถนนสายรัชดาภิเษกด้วย</p>
<p>ส่วนความคืบหน้าเหตุระเบิดที่เกิดขึ้นในพื้นที่ จ.เชียงใหม่ <persName>พ.ต.อ.บุญยวัติ เกิดกล่ำ</persName> ผกก.กลุ่มงานสืบสวน ภว.จ.เชียงใหม่ เปิดเผยว่าตรวจสอบการลงมือส่วนใหญ่เกิดจากความตั้งใจป่วนเมืองแน่นอน ซึ่งรวมถึงเหตุระเบิดที่โรงพยาบาลเซ็นทรัลเมมโมเรียล อ.เมือง จ.เชียงใหม่ เนื่องจากสอบสวนเชิงลึกพบข้อมูลยืนยันชัดเจนแล้วว่าไม่ใช่ความขัดแย้งภายใน โรงพยาบาลที่มาจากการไล่พนักงานออก แต่เป็นการสร้างสถานการณ์แบบหวังผลคล้ายกับเหตุระเบิดอื่นที่เกิดในช่วงนี้ สาเหตุมุ่งหวังเร่งกดดันรัฐไม่สามารถควบคุมสถานการณ์บ้านเมืองได้ มั่นใจว่าจะยังเกิดเหตุร้ายขึ้นอีกในเป้าหมายที่กลุ่มมวลชนประกาศว่าเป็น ศัตรูเช่น เครือสหพัฒน์ หรือซีพี และอื่นๆ ที่อยู่ในเครือข่ายของกลุ่มอำมาตย์</p>
<p>วันเดียวกันที่ จ.ขอนแก่น เวลา 07.30 น. คนร้ายลอบปาระเบิดเพลิงใส่บ้าน<persName>นายวิรัตน์ แสนสุพลราช</persName> อายุ 53 ปี แกนนำคนเสื้อแดงชมรมรักประชาธิปไตยขอนแก่น เลขที่ 56 หมู่ 12 บ้านเหล่าพัฒนา ต.ดอนหัน อ.เมือง จ.ขอนแก่น เกิดไฟไหม้บริเวณเสาปูนใต้ถุนบ้านเพียงเล็กน้อย</p>
<p><persName>นางสมศรี สาลิกัน</persName> อายุ 61 ปี มีบ้านพักอยู่ใกล้จุดเกิดเหตุ บอกว่าก่อนเกิดเหตุเวลา 00.10 น. มีรถเก๋งสีดำ ไม่ติดแผ่นป้ายทะเบียน มาจอดหน้าบ้าน ชายวัยรุ่น 2 คน อายุประมาณ 20-25 ปี สวมเสื้อยืดสีเข้ม กางเกงยีนขายาว ถือขวดเบียร์คนละ 1 ขวด เข้าไปในซอยบ้านของ<persName>นายวิรัตน์</persName>จากนั้นได้ยินเสียงระเบิดดัง 2 ครั้ง ชายวัยรุ่นวิ่งขึ้นรถยนต์เก๋งที่มีคนขับนั่งอยู่ติดเครื่องไว้พร้อม ขับออกจากหมู่บ้านไป </p></body>
</news>
