<teiHeader>
<fileDesc>
<titleStmt>
  <title>แผ่นดินไหวเกาะสุมาตราเผ่นหนีสึนามิ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-08 07:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58797  </bibl>
</sourceDesc>
</fileDesc>
</teiHeader>
<news>
<headline>แผ่นดินไหวเกาะสุมาตราเผ่นหนีสึนามิ</headline>
<lead>แผ่นดินไหวขย่ม “เกาะสุมาตรา” แดนอิเหนา ช่วงเช้ามืด รุนแรง 7.8 ริคเตอร์ บ้านถล่มเจ็บ 14 ไทยผวา “สึนามิ”  อพยพหนีตายอลหม่าน หลังศูนย์เตือนภัยพิบัติแห่งชาติ แจ้งเตือนจังหวัดอันดามัน ให้เฝ้าระวังรอฟังการอพยพ “ภูเก็ต-พีพี-พังงา” ทัวริสต์-ชาวบ้าน ไม่สนขนข้าวของอพยพหนีตายก่อน สุดท้ายไร้แววสึนามิถล่มไทย เลยแจ้งยกเลิก โล่งใจเป็นแถว</lead>
<neck></neck>
<body><p>เมื่อวันที่ 7 เม.ย. สำนักข่าวเอเอฟพี รายงานจากเมืองบันดา อาเจะห์ จังหวัด    อาเจะห์ ประเทศอินโดนีเซีย ว่าสำนักงานสำรวจธรณีวิทยาสหรัฐแจ้งว่า เมื่อเวลา 05.15 น. วันเดียวกัน ตรงกับเช้าวันพุธตามเวลาท้องถิ่นของอินโดนีเซีย และตรงกับเวลาเดียวกันของไทย เกิดแผ่นดินไหวรุนแรง วัดแรงสั่นสะเทือนได้ 7.8 ริคเตอร์ มีจุดศูนย์กลางอยู่ลึกลงใต้ดิน 46 กม. และห่างจากชายฝั่งด้านทิศตะวันตกเฉียงเหนือของเกาะสุมาตรา 46 กม. เช่นกัน แต่นักธรณีวิทยาของอินโดนีเซียระบุด้วยว่า จุดศูนย์กลางแผ่นดินไหวอยู่ห่างจากเมืองซินาบังบนเกาะซิมิวลู ประมาณ 60 กม.</p>
<p>ด้านเจ้าหน้าที่ของอินโดนีเซียเปิดเผยว่า แผ่นดินไหวนอกชายฝั่งเกาะสุมาตราครั้งนี้สร้างความสั่นสะเทือนรุนแรงให้ กับ    จังหวัดอาเจะห์ ซึ่งตั้งอยู่ตอนเหนือสุดของเกาะสุมาตรา จุดเดียวกับที่เคยเกิดคลื่นยักษ์ “สึนามิ” ถล่มเมื่อปลายปี 2547 เบื้องต้นได้รับรายงานว่ามีผู้ได้รับบาดเจ็บ 17 ราย ในจำนวนนี้ 4 ราย อาการสาหัส เพราะบ้านเรือนพังถล่มลงมาในเมืองซินาบัง ใกล้กับจุดศูนย์กลางของแผ่นดินไหวบนเกาะซิมิวลู เกาะนอกฝั่งด้านทิศตะวันตกเฉียงเหนือของเกาะสุมาตรา</p>
<p>ขณะที่ชาวบ้านในเมืองบันดา อาเจะห์ เมืองเอกของจังหวัดอาเจะห์ เปิดเผยอย่างตื่นเต้นว่า รับรู้ความสั่นสะเทือนนานราว 1 นาที หลายคนต้องวิ่งหนีออกจากบ้าน ขี่รถจยย.หนีขึ้นไปอยู่บนที่สูง เพราะกลัวอันตรายจากสึนามิ แต่ใน 2 ชั่วโมง รัฐบาลอินโดนีเซีย ก็ยกเลิกประกาศเตือนภัยสึนามิ หลังศูนย์เตือนภัยสึนามิแห่งมหาสมุทรแปซิฟิกแจ้งว่าระดับน้ำทะเลมีการก่อตัว ที่จะเกิดคลื่นสึนามิจริงบริเวณนอกชายฝั่งเกาะสุมาตรา แต่ไม่ รุนแรงอะไร</p>
<p>ทั้งนี้ในส่วนของประเทศไทย ทันทีที่เกิดแผ่นดินไหว กรมอุตุนิยมวิทยาได้ออกประกาศเตือน เรื่องแผ่นดินไหวดังกล่าววัดความรุนแรงได้ 7.6 ริคเตอร์ จุดศูนย์กลาง  อยู่ที่บริเวณตอนเหนือของเกาะสุมาตรา ประเทศอินโดนีเซีย ประชาชนรู้สึกถึงความสั่นไหวได้บริเวณตึกสูงหลายแห่งในกรุงเทพฯ และขอให้ประชาชนติดตามข่าวสารอย่างใกล้ชิด ขณะที่ศูนย์เตือนภัยพิบัติแห่งชาติ ได้แจ้งเตือนไปยังหน่วยงานที่เกี่ยวข้องในพื้นที่ต่าง ๆ ของจังหวัดในภาคใต้ ฝั่งทะเลอันดามันที่เคยเกิดคลื่นยักษ์สึนามิ เพื่อแจ้งเตือนประชาชนให้คอยเฝ้าระวังและติดตามข่าวสารเพื่อมีการแจ้งอพยพ</p>
<p>ที่ จ.ภูเก็ต ชาวบ้านและนักท่องเที่ยวทั้งชาวไทยและชาวต่างชาติ บริเวณหาดป่าตอง อ.กะทู้ ต่างตื่นตกใจหลังได้รับการแจ้งเตือนจึงพากันขนข้าวของทรัพย์สินและรถยนต์ อพยพไปอยู่บนเนินเขาป่าตอง หน้าศาลเจ้าพ่อเสือ โดยมีเจ้าหน้าที่เทศกิจและตำรวจ คอยอำนวยความสะดวก พร้อมแจกจ่ายน้ำดื่มให้ รวมทั้งผู้ประกอบการเตียงผ้าใบริมชายหาดก็เอาเชือกมาผูกเตียงผ้าใบให้แน่น หนาและอพยพตามไปด้วย ส่วนที่ จ.สตูล ชาวบ้านชายฝั่งปากบารา อ.ละงู แหล่งท่องเที่ยวชื่อดัง หลังได้รับการแจ้งเตือนให้พร้อมอพยพก็รอฟังข่าวกันอย่างใจจดใจจ่อ</p>
<p>ที่ จ.พังงา ชาวบ้านที่อาศัยในพื้นที่ชายฝั่งทะเลอันดามัน โดยเฉพาะพื้นที่เสี่ยงภัยต้องอพยพครอบครัวไปอยู่ในที่ปลอดภัย ทันทีที่ทราบข่าวการเตือนภัยว่าอาจเกิดคลื่นสึนามิขึ้นอีก ทำให้รถติดขัดเป็นทางยาว โดยเฉพาะในพื้นที่เสี่ยงภัยชุมชนบ้านน้ำเค็ม หมู่ 2 ต.บางม่วง อ.ตะกั่วป่า ชาวบ้านกว่า 2,000 คน ต้องอพยพกันอย่างเร่งรีบ รวมทั้งนักท่องเที่ยวที่อาศัยอยู่ตามเกาะและบริเวณชายฝั่งตามสถานที่พักต่าง ๆ ต้องถูกปลุกให้ตื่นขึ้นมาแล้วพากันอพยพหลบหนีตายกันอย่างอลหม่าน</p>
<p>เช่นเดียวกันที่เกาะพีพี จ.กระบี่ นักท่องเที่ยวชาวไทยและชาวต่างชาติที่เดินทางมาเที่ยวรอฉลองเทศกาลสงกรานต์ ต่างแตกตื่นพากันเก็บสัมภาระออกจากโรงแรมที่พักไปรวมตัวอยู่ที่ศูนย์หลบภัย กันหมด โดยไม่รอฟังสัญญาณเตือนภัยอพยพ ขณะที่มีการแจ้งเตือนให้งดนำนักท่องเที่ยวออกไปดำน้ำดูปะการังชั่วคราว โดยทางจังหวัดต้องประกาศเตือนว่าอย่าเพิ่งตื่นตกใจ หากเกิด  สึนามิจริง สามารถอพยพผู้คนตามแผนได้ทันท่วงที อย่างไรก็ดีหลังการรอฟังข่าวเรื่องคลื่นยักษ์ สึนามิกันอย่างใจจดใจจ่อ ผ่านไปประมาณ 2 ชั่วโมง ศูนย์เตือนภัยพิบัติแห่งชาติได้แจ้งไปยังจังหวัดต่าง ๆ ว่าเกิดคลื่น  สึนามิสูงเพียง 15 ซม. ใกล้ศูนย์กลางแผ่นดินไหว ซึ่งเป็นคลื่นขนาดเล็ก และไม่ส่งผลกระทบถึงประเทศไทย หลังชาวบ้านและนักท่องเที่ยวทราบข่าวก็โล่งใจกลับไปใช้ชีวิตกันตามปกติ แต่หลายคนก็มีอารมณ์เสียบ้าง</p></body>
</news>
