<teiHeader>
<fileDesc>
<titleStmt>
  <title>จำคุกพันปี! แก๊งแชร์ลูกโซ่กรีนแพลนเนท  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013312  </bibl>
</sourceDesc>
</fileDesc>
</teiHeader>
<news>
<headline>จำคุกพันปี! แก๊งแชร์ลูกโซ่กรีนแพลนเนท</headline>
<lead>ศาลอาญาพิพากษาจำคุกคนละกว่า 1,000 ปี “กก.บริษัท กรีนแพลนเนท-ร่วมรวยโอคาเน่” แก๊งแชร์ลูกโซ่ โฆษณาลวงประชาชน 734 ราย ลงทุนขายตรงอาหารเสริม สั่งปรับ 2 บริษัทร่วม 200 ล้าน และให้คืนเงินผู้เสียหาย 42 ล้านเศษ กก.บริษัท กรีนแพลนเนท หอบโฉนดกว่า 5 ล้านประกันตัว ที่เหลือนอนคุก</lead>
<neck></neck>
<body><p>วันนี้ (29 ม.ค.) ที่ศาลอาญา ถ.รัชดาภิเษก ศาลออกนั่งบัลลังก์อ่านคำพิพากษาในคดีที่พนักงานอัยการฝ่ายคดีพิเศษ 1 เป็นโจทก์ฟ้อง <persName>นายธนกฤต</persName> หรือ<persName>สุพจน์</persName> หรือ<persName>บวร ฉัตรทันนิเทศ</persName> อายุ 50 ปี กรรมการบริษัท ร่วมรวย โอคาเน่ อินเตอร์เนชั่นแนล จำกัด, <persName>นายกิตติพงษ์ เมธาธรรม</persName> อายุ 55 ปี และ<persName>นางอัมพร วสุวัต</persName> อายุ 63 ปี ทั้งสองเป็นกรรมการบริษัท กรีน แพลนเนท 108 คอร์ปอเรชั่น จำกัด, บริษัท ร่วมรวย โอคาเน่ และบริษัท กรีน แพลนเนท 108 ร่วมเป็นจำเลยที่ 1-5 ในความผิดฐานร่วมกันฉ้อโกงประชาชน และกู้ยืมเงินที่เป็นการฉ้อโกงประชาชน</p>
<p>คดีนี้โจทก์ฟ้องเมื่อวันที่ 6 พ.ค.48 ระบุความผิดจำเลยสรุปว่า ระหว่างวันที่ 30 ก.ย.46 - 10 ก.พ.48 จำเลยทั้งห้ากับพวกที่ยังไม่ได้ตัวมาฟ้อง ได้กระทำผิดกฎหมายหลายกรรม ด้วยการโฆษณาแจกจ่ายเอกสาร เผยแพร่ข่าวและโฆษณาทางอินเตอร์เน็ตโดยมีเจตนาทุจริตหลอกลวงประชาชน ทั้งใน กทม.และต่างจังหวัด ให้สมัครเป็นสมาชิกขายตรงสินค้าและผลิตภัณฑ์เสริมอาหาร ยาแผนโบราณ ครีมบำรุงผิว และชุดผลิตภัณฑ์ทำความสะอาด กับบริษัท กรีน แพลนเนทฯ จำเลยที่ 5 โดยมีบริษัทร่วมรวย โอคาเน่ฯ จำเลยที่ 4 เป็นผู้บริหารจัดการผลประโยชน์ จนมีประชาชน 734 ราย หลงเชื่อและเสียค่าสมัครสมาชิกรายละ 200 บาท รวมทั้งต้องซื้อสินค้าคนละ 18,000 บาท โดยระบุว่าถ้าเป็นสมาชิกครบ 1 ปี จะได้รับผลประโยชน์ตอบแทนเป็นเงินสดคนละ 1.1 ล้านบาท หรือรถยนต์ 1 คัน และหากหาสมาชิกใหม่ได้จะได้รับตอบแทนคนละ 1,000 บาท และเมื่อสมัครป็นสมาชิกแล้วภายใน 4-6 เดือน จะได้รับเงินโอนให้อีกคนละ 4,000 บาท แต่เมื่อพวกจำเลยได้รับจากสมาชิกกลับนำเงินไปฝากในธนาคารต่าง ๆ แล้วฉ้อโกงไปเป็นของตนเองโดยทุจริต ต่อมาพนักงานสอบสวนของกรมสอบสวนคดีพิเศษ จับกุมพวกจำเลยได้และแจ้งข้อหาดำเนินคดีตามประมวลกฎหมายอาญา มาตรา 341 , 343, 83, 91, 32, 33 และ พ.ร.ก.กู้ยืมเงินอันเป็นการฉ้อโกงประชาชน พ.ศ. 2527 มาตรา 4, 5, 9, 12 และอื่นๆ ท้ายฟ้องอัยการขอให้พวกจำเลยคืนเงินต้นเงินกู้ที่ร่วมกันฉ้อโกงผู้เสียหาย 42,103,826 บาท รวมทั้งดอกเบี้ย 15 ต่อปี รวมทั้งคืนเงินของกลางจำนวน 15,968,497 บาท จำเลยทั้งห้าให้การปฏิเสธโดยตลอด ศาลพิเคราะห์พยานหลักฐานนำสืบทั้งสองฝ่ายแล้วเห็นว่า จำเลยกระทำผิดตามประมวลกฎหมายอาญา มาตรา 343 วรรคแรก ประกอบมาตรา 83 และ พ.ร.ก.กู้ยืมเงินฯ มาตรา 4 วรรคหนึ่ง, มาตรา 5 และ 12 อันเป็นความผิดหลายกรรมต่างกัน ให้ลงโทษทุกกรรม ซึ่ง พ.ร.ก.กู้ยืมเงิน ฯ มาตรา 12 อันป็นบทหนักสุด โดย<persName>นายธนกฤต</persName> กรรมการบริษัทร่วมรวยฯ จำเลยที่ 1 และบริษัทร่วมรวย โอคาเน่ฯ จำเลยที่ 4 กระทำผิดรวม 539 กระทง ให้จำคุกจำเลยที่ 1 กระทงละ 5 ปี และปรับบริษัทจำเลยที่ 4 กระทงละ 500,000 บาท</p>
<p> ส่วน<persName>นายกิตติพงษ์</persName> และ<persName>นางอัมพร</persName> กรรมการบริษัท กรีน แพลนเนท ฯ จำเลยที่ 2-3 และ บริษัท กรีน แพลนเนทฯ จำเลยที่ 5 กระทำผิดรวม 587 กระทง ให้จำคุกจำเลยที่ 2-3 กระทงละ 5 ปี และปรับ บริษัทจำเลยที่ 5 กระทงละ 500,000 บาท ทางนำสืบเป็นประโยชน์แก่การพิจารณาอยู่บ้างเห็นควรลดโทษให้จำเลยทั้งห้าคนละ 2 ใน 5 คงจำคุกจำเลยที่ 1-3 กระทงละ 3 ปี และปรับบริษัทจำเลยที่ 4-5 กระทงละ 300,000 บาท                รวมจำคุก<persName>นายธนกฤต</persName> กรรมการบริษัท ร่วมรวยฯ จำเลยที่ 1 ไว้ 1,617 ปี ปรับบริษัท ร่วมรวย โอคาเน่ฯ จำเลยที่ 4 จำนวน 161,700,000 บาท และให้จำคุก<persName>นายกิตติพงษ์</persName> และ<persName>นางอัมพร</persName> กรรมการบริษัท กรีน แพลนเนทฯ จำเลยที่ 2-3 คนละ 1,761 ปี ปรับบริษัท กรีน แพลนเนทฯ จำเลยที่ 5 จำนวน 176,100,000 บาท แต่ความผิดดังกล่าวมีอัตราโทษจำคุกสูงสุดไม่เกิน 20 ปี ซึ่งตามกฎหมายให้จำคุกจำเลยได้ไม่เกิน 20 ปี จึงให้จำคุกจำเลยที่ 1-3 ไว้คนละ 20 ปี ตามประมวลกฎหมายอาญา มาตรา 91 (2) นอกจากนี้ ให้พวกจำเลยคืนเงินของกลางจำนวน 15,968,497 บาท พร้อมดอกเบี้ยร้อยละ 7.5 รวมทั้งคืนเงินแก่ผู้เสียหายจำนวน 42,103,826 บาท                ภายหลัง ญาติ<persName>นางอัมพร</persName> จำเลยที่ 3 ได้ยื่นคำร้องพร้อมหลักทรัพย์เป็นโฉนดที่ดิน อ.บางพลี จ.สมุทรปราการ จำนวน 7 โฉนด มูลค่า 5,400,000 บาท ขอประกันตัว ศาลพิจารณาแล้วให้จำเลยประกันตัวไปโดยตีราคาประกัน 5 ล้านบาทถ้วน ส่วน<persName>นายธนกฤต</persName> กรรมการบริษัทร่วมรวย ฯ จำเลยที่ 1 และ<persName>นายกิตติพงษ์</persName> กรรมการบริษัท กรีน แพลนเนทฯ จำเลยที่ 2 ไม่มีผู้ใดยื่นประกัน จึงถูกนำตัวไปคุมขังไว้ที่เรือนจำพิเศษกรุงเทพ</p></body>
</news>
