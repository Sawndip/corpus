<teiHeader>
<fileDesc>
<titleStmt>
  <title>ก.ต่างประเทศสหรัฐฯ ยอมรับไทยปล่อย5ผู้ต้องหาคาซัคฯ นายกฯรอฟังมติยูเอ็นสั่งให้ดำเนินการอย่างไร  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-12 19:40:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265975883&catid=17  </bibl>
</sourceDesc>
</fileDesc>
</teiHeader>
<news>
<headline>ก.ต่างประเทศสหรัฐฯ ยอมรับไทยปล่อย5ผู้ต้องหาคาซัคฯ นายกฯรอฟังมติยูเอ็นสั่งให้ดำเนินการอย่างไร</headline>
<lead></lead>
<neck></neck>
<body><p>ที่ทำเนียบรัฐบาล <persName>นายอภิสิทธิ์ เวชชาชีวะ</persName> นายกรัฐมนตรี กล่าวเมื่อวันที่ 12 กุมภาพันธ์ ว่า หลังจากที่อัยการสูงสุด (อสส.) มีคำวินิจฉัยสั่งให้ปล่อย 5 ผู้ต้องหาขนอาวุธสงครามข้ามชาติ ที่ถูกจับกุมในประเทศไทยเมื่อวันที่ 12 ธันวาคม 2552 ขั้นตอนต่อไปคือการส่งตัวทั้ง 5 คนกลับประเทศ เพราะประเทศของคนเหล่านี้ต้องการที่จะขอตัวไปเพื่อดำเนินการสอบสวนเอง ไทยก็จะส่งตัวกลับไปถือว่าจบในเรื่องของคน ยืนยันว่ารัฐบาลไทยดำเนินการตามพันธะในการที่จะต้องปฏิบัติตามมติของสหประชา ชาติ (ยูเอ็น) และไม่คิดว่าจะเกิดกรณีการฟ้องกลับ โดยเฉพาะอากศยานที่เรายึดไว้  เพราะได้ดำเนินการตามมติยูเอ็น รวมทั้งต้องดูกฎหมายภายในประกอบด้วย ส่วนเรื่องของอาวุธก็ดำเนินการต่อไปตามที่ยูเอ็นแนะนำมา ระหว่างนี้ก็มีการรายงาน แต่ยูเอ็นยังไม่ได้ตอบรายละเอียดมาทั้งหมด</p>
<p>เมื่อถามว่า การตัดสินใจครั้งนี้จะทำให้ประเทศสหรัฐฯ ซึ่งเป็นผู้ประสานในการจับกุมเกิดความไม่พอใจหรือไม่ <persName>นายอภิสิทธิ์</persName> กล่าวว่า ไม่มีปัญหาเพราะเรามีหน้าที่ อีกทั้งมติของยูเอ็นมุ่งที่ตัวอาวุธ ส่วนตัวบุคคลเป็นกฎหมายภายในของไทย</p>
<p>ด้านสำนักข่าวบลูมเบิร์ก รายงานว่า <persName>นางซินเธีย บราวน์</persName> โฆษกสถานเอกอัครราชทูตสหรัฐประจำประเทศไทย ระบุว่า คำตัดสินดังกล่าวเป็นสิทธิของสำนักงานอัยการสูงสุดของไทย ซึ่งสหรัฐให้ความเคารพในความเป็นอิสระของกระบวนการภายในของประเทศไทย แม้ว่าสหรัฐจะแนะให้ไทยดำเนินการตามข้อมติของสหประชาชาติที่ 1874(2009) ด้วยการยึดเครื่องบินลำดังกล่าวไว้เมื่อปลายปีที่ผ่านมาก็ตาม อย่างไรก็ดีคณะกรรมาธิการที่สหประชาชาติตั้งขึ้นเพื่อบังคับให้มีการดำเนิน การตามข้อมติดังกล่าวกำลังสอบสวนเกี่ยวกับเหตุการณ์ที่เกิดขึ้นอย่างต่อ เนื่อง</p>
<p>ขณะที่<persName>นายพี.เจ. โครว์ลีย์</persName> โฆษกกระทรวงต่างประเทศสหรัฐ กล่าวว่า สหรัฐซาบซึ้งใจที่ไทยได้สืบสวนหาข้อเท็จจริงเกี่ยวกับเครื่องบินและลูกเรือ ทั้งหมด อย่างไรก็ดีเขาไม่คิดว่าการตัดสินใจปล่อยตัวลูกเรือจะถือเป็นการสิ้น สุดกระบวนการทางกฎหมายทั้งหมด</p>
<p>กระทรวงการต่างประเทศคาซัคสถานออกแถลงการณ์สั้นๆ เพียงบรรทัดเดียวว่า จะให้ความร่วมมือเพื่อให้แน่ใจว่าลูกเรือชาวคาซัคสถานทั้งหมดจะได้รับการส่ง กลับประเทศ ด้านสำนักข่าวอินเทอร์แฟกซ์ของทางการรัสเซียรายงานโดยอ้างโฆษกของสำนักงาน อัยการสูงสุดคาซัคสถานว่า การตัดสินใจว่าจะมีการฟ้องร้องดำเนินคดีกับชาวคาซัคสถานทั้งหมดหรือไม่หลัง จากพวกเขาทั้งหมดเดินทางกลับประเทศแล้ว อย่างไรก็ดี<persName>นายฮิวจ์ กริฟฟินส์</persName> นักวิจัยของสถานบันวิจัยเพื่อสันติภาพในกรุงสตอกโฮล์ม ประเทศสวีเดน เชื่อว่า ลูกเรือทั้งหมดจะไม่ถูกดำเนินคดีในคาซัคสถานอย่างแน่นอน</p>
<p><persName>น.ส.ยานนา อับดุลลายัฟ</persName> บุตรสาวของ<persName>นายวิคเตอร์ อับดุลลายัฟ</persName> หนึ่งในชาวคาซัคสถานที่ได้รับการปล่อยตัวให้สัมภาษณ์ที่บ้านในเมืองชิมเคนท์ ในคาซัคสถาน ซึ่งเป็นบ้านของ 4 ลูกเรือในเที่ยวบินขนอาวุธว่า รู้สึกยินดีอย่างยิ่งที่เรื่องทั้งหมดยุติลง หลังจากความพยายามต่างๆได้ดำเนินการไป รวมถึงความพยายามของรัฐบาลคาซัคสถานเพื่อช่วยให้ทุกคนได้รับอิสรภาพ และแทบจะอดใจรอที่จะร่วมเฉลิมฉลองการเดินทางกลับบ้านของบุคคลทั้งหมดไม่ไหว
</p></body>
</news>
