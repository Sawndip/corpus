<teiHeader>
<fileDesc>
<titleStmt>
  <title>ฝากขัง"อา-หลาน"ปาบึ้มธ.กรุงเทพ ค้านประกัน "สุเทพ"ปัดจับ"แพะ"อ้าง"แดง"โทรสั่งชัด มือก่อเหตุยังรอด  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-08 11:00:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267974265&catid=17  </bibl>
</sourceDesc>
</fileDesc>
</teiHeader>
<news>
<headline>ฝากขัง"อา-หลาน"ปาบึ้มธ.กรุงเทพ ค้านประกัน "<persName>สุเทพ</persName>"ปัดจับ"แพะ"อ้าง"แดง"โทรสั่งชัด มือก่อเหตุยังรอด</headline>
<lead>พนักงานสอบสวน สน.ยานนาวา นำตัวอา-หลาน ทีมบึ้มแบงก์กรุงเทพฯ ฝากขัง คัดค้านประกันตัว ซัดทอด"เสื้อแดง"โทร.สั่ง เผยคนขับจยย.ทำงานส่งไอศกรีมสเวนเซ่น คนปายังลอยนวล "<persName>สุเทพ</persName>"ปัด"แพะ" เชื่อจับถูกคนแน่อ้างสารภาพชัดเจน</lead>
<neck></neck>
<body><p>ตร.ฝากขัง"2อา-หลาน"ปาบึ้มแบงค์กรุงเทพ คัดค้านประกันตัว</p>
<p>ผู้สื่อข่าวรายงานว่า ที่ศาลอาญากรุงเทพใต้ พนักงานสอบสวน สน.ยานนาวา ควบคุมตัว <persName>นายเอกชัย มูลเกษ</persName> อายุ 21 ปี ผู้ต้องหาในความผิดฐานร่วมกันมีเครื่องกระสุนปืนที่นายทะเบียนไม่สามารถออกใบอนุญาตให้ ร่วมกันกระทำให้เกิดระเบิดจนเป็นเหตุให้เกิดอันตรายแก่ทรัพย์สินของผู้อื่น ตาม พ.ร.บ.อาวุธปืน พ.ศ.2490 ร่วมกันทำให้เกิดระเบิดจนเป็นเหตุให้เกิดอันตรายแก่ทรัพย์สินของผู้อื่นตาม ประมวลกฎหมายอาญา มาตรา 83, 84, 217, และ 222 และ<persName>นายไสว ยางสันเทียะ</persName> อายุ 42 ปี ผู้ต้องหาในความผิดฐานเป็นผู้ใช้จ้างวานหรือยุยงให้บุคคลอื่นให้ร่วมกระทำให้เกิดระเบิดจนเป็นเหตุให้เกิดอันตรายแก่ทรัพย์สินของผู้อื่น ตามประมวลกฎหมายอาญา มาตรา 83, 84, 217 และ 222 มายื่นคำร้องฝากขังครั้งแรก 8 -19 มี.ค.นี้ เนื่องจากการสอบสวนยังไม่แล้วเสร็จ ต้องสอบพยานอีกหลายปาก และผลการตรวจสอบลายพิมพ์นิ้วมือและประวัติอาชญากรรมผู้ต้องหา</p>
<p>ท้ายคำร้องพนักงานสอบสวนขอคัดค้านการประกันตัว เนื่องจากเป็นคดีอุกฉกรรจ์ มีอัตราโทษสูง หากได้รับการปล่อยตัวชั่วคราว เกรงผู้ต้องหาจะหลบหนีหรือไปยุ่งเหยิงกับพยานหลักฐาน ศาลพิจารณาแล้วอนุญาตให้ฝากขังได้ตามคำร้อง</p>
<p>"<persName>สุเทพ</persName>"ปัด"แพะ"ปาบึ้มแบงก์กรุงเทพ เชื่อจับ"<persName>เสธ.แดง</persName>"ลดดีกรีแดง</p>
<p>เมื่อวันที่ 8 มี.ค. <persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง กล่าวถึงกรณีตำรวจจับกุม<persName>นายเอกชัย มูลเกตุ</persName> อายุ 21 ปี และ<persName>นายไสว ยางสันเทียะ</persName> อายุ 42 ปี อาหลาน ผู้ต้องหาในคดีปาระเบิดธนาคารกรุงเทพฯ สาขาสีลม ว่า จับถูกคนไม่จับผิดตัว จากคำสารภาพชัดเจนแล้วว่าได้รับจ้างจากกลุ่มคนเสื้อแดง เจ้าหน้าที่ตำรวจต้องสืบสวนหาผู้จ้างวานต่อว่าเป็นใคร</p>
<p>จับทีมบึ้มแบงก์กรุงเทพฯ2 ซัดทอด"เสื้อแดง"โทร.สั่ง</p>
<p>ก่อนหน้านี้ <persName>พล.ต.ท.สัณฐาน ชยนนท์</persName> ผบช.น. แถลงข่าวเมื่อเวลา 18.00 น. วันที่ 7 มีนาคม ถึงการจับกุม ผู้ต้องหาร่วมก่อเหตุปาระเบิด ธนาคารกรุงเทพ จำกัด(มหาชน)  สาขาสีลม เมื่อคืนวันที่ 27 กุมภาพันธ์ โดยตำรวจจับกุม <persName>นายเอกชัย มูลเกษ</persName> อายุ 21 ปี อยู่ ที่ 67/180 ซอยจันทน์ 23 แยก 17 แขวงทุ่งวัดดอน เขตยานนาวา กรุงเทพฯ ทำหน้าที่ขับขี่รถจักรยานยนต์ พาคนร้ายที่ยังหลบหนีไปปาระเบิด ซึ่งกล้องวงจรปิดร้านสะดวกซื้อบันทึกไว้ได้ขณะซื้อเบียร์กระป๋อง แจ้งข้อหาร่วมกันทำให้เกิดระเบิดจนเป็นเหตุให้เกิดอันตรายแก่ทรัพย์สิน และขยายผลจับกุม <persName>นายไสว ยางสันเทียะ</persName> อายุ 42 ปี อยู่ที่ 67/180 ซอยจันทน์ 23 แยก 17 แขวงทุ่งวัดดอน เขตยานนาวา กทม. ผู้จ้างวาน โดยจับกุมได้ที่บ้านพักของทั้งสอง </p>
<p><persName>พล.ต.ท.สัณฐาน</persName> กล่าวว่า <persName>นายเอกชัย</persName> รับสารภาพว่า <persName>นายไสว</persName> มีศักดิ์เป็น น้าที่ประกอบอาชีพมัคคุเทศก์  ว่าจ้างให้<persName>นายเอกชัย</persName> ขับขี่รถจักรยานยนต์ไปรับคนขว้างระเบิดที่รออยู่ในซอยนราธิวาส 3  ทั้งนี้ <persName>นายไสว</persName>และ<persName>นายเอกชัย</persName>เป็นกลุ่มคนเสื้อแดง อย่างไรก็ตามสำหรับคนปาระเบิด มีภาพสเก็ตซ์แล้วซึ่ง<persName>นายเอกชัย</persName>ยืนยันว่าคล้าย 80 % กำลังตามจับ ส่วนคนบงการยังไปไม่ถึง </p>
<p>ด้าน<persName>นายเอกชัย</persName> กล่าวว่า ชอบอุดมการณ์คนเสื้อแดง เหมือนคนทั่วๆไปที่ชอบ เคยไปร่วมชุนนุมบ้าง ไม่มีใครอยู่เบื้องหลัง ทำหน้าที่ขับขี่รถจักรยานยนต์ให้คนที่ปาระเบิด แต่ไม่เคยรู้จักไม่เคยเห็นหน้ามาก่อน เพิ่งเห็นหน้าครั้งแรก ไปรับที่จุดเกิดเหตุซอยนราธิวาสฯ 3 </p>
<p>"ตอนแรกไม่รู้ว่าเขาจะไปทำอะไร พอขับรถวนอยู่รอบหนึ่งเขาบอกจึงได้รู้ว่าจะให้พาไปก่อเหตุ  ผมพาไปเพียงจุดเดียวคือหน้าธนาคารกรุงเทพ สาขาสีลม เท่านั้น จุดอื่นๆ ไม่รู้ ทำเสร็จก็กลับบ้านไปเล่นเกม ไม่คิดจะหลบหนี ที่ทำมีเวลาตัดสินใจแค่แป๊บเดียวเท่านั้น ระหว่างที่ไปร้านเกม ได้ฟัง วิทยุ จส.100 ด้วยเล่นเกมแถวซอยสวนพลูไปด้วย จึงได้ยินข่าว ตกใจนิดหน่อย ผมรู้จักนายไสว นับถือเป็นน้ารู้จักมาตั้งแต่เด็กๆ แล้ว"<persName>นายเอกชัย</persName>กล่าว </p>
<p>ส่วนรถจักรยานยนต์คันที่ก่อเหตุ<persName>นายเอกชัย</persName>รับว่า เป็นของตนเองพ่อซื้อให้ สำหรับหมวกใบที่สวมใส่ไปก่อเหตุ <persName>นายไสว</persName>เอาไปแล้วซื้อใบใหม่มาให้แทน วันเกิดเหตุดื่มเบียร์มาก่อนไปรับคนปาระเบิด แวะซื้อเบียร์ลีโอกระป๋องราคา 30 บาท 1กระป๋อง ไม่ได้ดื่มเพื่อย้อมใจ ส่วนป้ายทะเบียนถอดออกไปกว่า 1 อาทิตย์แล้วเพราะน็อตด้านซ้ายหลวม</p>
<p><persName>นายเอกชัย</persName> กล่าวอีกว่า หลังคนที่ซ้อนท้ายคนปาระเบิด เขาบอกเพียงว่า"มึงไปได้แล้ว" ตนไปส่งเขาแถวปากซอยประมวลใกล้ รร.กรุงเทพคริสเตียนเพิ่งเคยเห็นหน้าคนปาระเบิดตอนขึ้นซ้อนรถ มองด้วยหางตา 2-3 ครั้งเท่านั้น ดูจากภาพสเก็ตซ์ที่ตำรวจเผยแพร่มีความคล้าย 80 % เขาถามว่าใช่หลาน<persName>นายไสว</persName>หรือเปล่า ตนบอกว่าใช่ ผมถามว่าพี่จะไปไหนเพียงแค่นั้นเอง เป็นชายผิวดำๆ แดงๆ อายุประมาณ 30 กว่า ถึง 40 ปี พูดด้วยสำเนียงคนภาคกลาง ผมยาวกว่าในภาพสเก็ตซ์นิดหน่อย ทั้งนี้ ก่อนไปรับคนปาระเบิดผมขี่วน 2  รอบ พอรับเขาซ้อนท้ายแล้ว พาเขานั่งขับวนดูอีก 2 รอบ บอกให้ตนขี่ไปช้าๆ มารู้ว่า เขาจะไปปาระเบิดตอนขับวนรอบที่ 2 คิดในใจว่าจะดีเหรอ คิดว่าทำไปไปเถอะ</p>
<p><persName>นายเอกชัย</persName> กล่าวด้วยว่า ทำงานอยู่สเวนเซ่น ที่ตึกซีพีทาวเวอร์ชั้นใต้ดิน ทำหน้าที่ส่งไอศกรีมให้ลูกค้า ถ้ารอลูกค้าสั่งก็ทำช่วยทำไอศกรีมด้วย ปกติเวลา<persName>นายไสว</persName>ใช้งานจะให้เงิน 200-300 บาท แต่ครั้งนี้บอกให้เงินค่าโทรศัพท์ 7,000 บาท แต่ก็ยังไม่ได้รับ มีเพียงแค่หมวกกันน็อคใบใหม่มาเปลี่ยนเท่านั้น </p>
<p>ด้าน<persName>นายไสว</persName> กล่าวว่า ส่วนใหญ่จะไปร่วมชุมนุมกับคนเสื้อแดงที่สนามหลวง ไปเองไม่มีกลุ่มอะไร เริ่มแรกคนที่ติดต่อให้ไปรับคนปาระเบิดโทรศัพท์มาหา เสียงหนุ่มๆ บอกว่าโทร.มาจากสนามหลวง เบอร์โทร.ขึ้น 00 สองตัว เขาสอบถามว่ามีเด็กก่อกวนบ้างไหม จะให้มาช่วยก่อกวนหน่อย ส่วนเรื่องที่พาไปปาระเบิดนั้นไม่รู้เรื่องเลย เขาบอกว่ามีคนเสื้อดำมากันแล้ว ขอให้ไปช่วยกันก่อกวน เฮๆ กันหน่อย แบบเด็กๆ เป็นก๊วนอะไรแบบนั้น ถ้ารู้ว่าจะไปทำแบบนี้คงไม่ทำเพราะไม่ชอบแบบนั้น ชอบแบบเฮๆ ไม่ชอบแบบรุนแรงแบบนี้ เพราะเกิดมีญาติพี่น้องอยู่ที่นั้นก็ตายฟรี  </p>
<p>"คนที่โทร.มา รู้จักและแลกเบอร์กันตอนชุมนุมที่สนามหลวง บอกให้หาคนไปรับคนใส่เสื้อดำ เขาน่าจะใช้โทรศัพท์ พีซีที.โทร.มาหา เวลามีการชุมนุม ผมก็ไปด้วยทุกครั้ง แต่ไม่เคยทำอะไรรุนแรง ไปด้วยใจ ไม่เคยรับจ้างไปชุมนุม ไม่เคยทำอะไรรุนแรง ไม่มีกลุ่ม ไม่เป็นแกนนำ คนขับสามล้อแท็กซี่ไปกันผมก็ไปแบบนั้น ถ้าติดงานก็ไม่ได้ไป ปัจจุบันผมขับรถลีมูซีนตามโรงแรมให้บริการนักท่องเที่ยวต่างชาติ คนโทร.มาให้ไปรับคนปาระเบิด ไม่บอกชื่อ บอกว่า เรากลุ่มเสื้อแดงด้วยกัน ที่เขาเรียกมาคิดว่าให้ไปเที่ยวขับรถมอเตอร์ไซด์ก่อกวนกันหน่อย"<persName>นายไสว</persName>กล่าว </p></body>
</news>
