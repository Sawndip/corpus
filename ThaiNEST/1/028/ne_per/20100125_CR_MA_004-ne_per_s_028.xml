<teiHeader>
<fileDesc>
<titleStmt>
  <title>สสส.เตือนรัฐแก้ปัญหานักท่องเที่ยวเสียชีวิตในปท. หวั่นกระทบภาพลักษณ์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-25 13:12:40  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264399989&catid=17  </bibl>
</sourceDesc>
</fileDesc>
</teiHeader>
<news>
<headline>สสส.เตือนรัฐแก้ปัญหานักท่องเที่ยวเสียชีวิตในปท. หวั่นกระทบภาพลักษณ์</headline>
<lead></lead>
<neck></neck>
<body><p><persName>นพ.ธนะพงษ์ จินวงศ์</persName> ผู้จัดการศูนย์วิชาการเพื่อความปลอดภัยทางถนน (ศวปถ.) มูลนิธิสาธารณสุขแห่งชาติ (มสช.) สำนักงานกองทุนสนับสนุนการสร้างเสริมสุขภาพ (สสส.) กล่าวเมื่อวันที่ 25 ม.ค. ว่า แม้จะมีนักท่องเที่ยวต่างชาติ เดินทางมาท่องเที่ยวในประเทศไทยเป็นจำนวนมากและมีแนวโน้มเพิ่มขึ้นอย่างต่อ เนื่อง แต่สิ่งที่น่าเป็นห่วงคือ ความปลอดภัยทางถนน เป็นปัญหาสำคัญที่รัฐบาลต้องให้ความสำคัญ เพราะในแต่ละปีนอกจากคนไทยจะเสียชีวิตจากอุบัติเหตุบนถนนจำนวนมากแล้ว ยังมีนักท่องเที่ยวต่างชาติที่เสียชีวิตจากอุบัติเหตุทางถนนเช่นกัน โดยเฉพาะในช่วงเทศกาล</p>
<p><persName>นพ.ธนะพงษ์</persName> กล่าวว่า จากข้อมูล 7 วันอันตรายในช่วงเทศกาลปีใหม่ 2553 เฉพาะในจังหวัดท่องเที่ยว พบว่ามีนักท่องเที่ยวชาวต่างชาติเสียชีวิตจากอุบัติเหตุทางถนนรวมอยู่ด้วย เช่น ชลบุรี มียอดผู้เสียชีวิตจำนวน 9 ราย เป็นนักท่องเที่ยวต่างชาติ 4 ราย จ.สุราษฎร์ธานี เสียชีวิต 10 ราย  เป็นนักท่องเที่ยวต่างชาติ 2 ราย ขณะที่กรุงเทพฯ มีนักท่องเที่ยวชาวนอร์เวย์เสียชีวิต เพราะถูกรถมินิบัส สาย 77 พุ่งชนบนทางม้าลายแยกราชประสงค์ บริเวณพระพรหม เมื่อวันที่ 3 ม.ค. วันถัดมาเกิดเหตุการณ์รถทัวร์เสริมนำนักท่องเที่ยวชาวไทยและชาวต่างชาติ จำนวน 15 คนเดินทางจาก จ.สุราษฎร์ธานี กลับเข้ากรุงเทพฯ แต่ประสบอุบัติเหตุตกถนนที่ อ.หลังสวน จ.ชุมพร ซึ่งจากการสอบสวนหาสาเหตุพบว่า รถบัสที่ใช้รับส่งนักท่องเที่ยวมีสภาพที่เก่า ชำรุด ไม่ควรนำมาวิ่ง</p>
<p>"เมื่อมีนักท่องเที่ยวต่างชาติเสียชีวิตในประเทศไทยก็จะมีการเสนอข่าวไป ทั่วโลก เรื่องความปลอดภัยของนักท่องเที่ยว ไม่ว่าจะเป็นคดีอาชญากรรมหรือคดีอุบัติเหตุจราจร ล้วนมีผลต่อความเชื่อมั่นและการตัดสินใจจะเดินทางมาท่องเที่ยวในประเทศไทย หรือไม่เพราะถือเป็นเรื่องสำคัญ"</p>
<p><persName>นพ.ธนะพงษ์</persName>  กล่าวต่อว่า  จากปัญหาดังกล่าวรัฐบาล และหน่วยงานที่เกี่ยวข้อง ต้องผลักดันให้เกิดระบบจัดการความปลอดภัยทางถนนที่ได้มาตรฐาน ครบวงจร ทุกจังหวัดท่องเที่ยว ต้องเพิ่มมาตรการ คือ1. กำหนดมาตรฐานก่อนขึ้นทะเบียนรถนำเที่ยว ทั้งมาตรฐานตัวรถ อุปกรณ์ความปลอดภัย และ พนักงานขับรถ 2. มาตรฐานการตรวจสภาพก่อนออกรถและระหว่างการใช้งาน และ 3. สืบสวนหาสาเหตุกรณีที่เกิดอุบัติเหตุกับนักท่องเที่ยวทุกรายมากกว่าสรุปว่า ขับรถโดยประมาท พร้อมทั้งมีมาตรการหรือบทลงโทษผู้ประกอบการ หรือ หน่วยงานรัฐที่ปล่อยปละละเลย </p>
<p>ทั้งนี้ ที่สำคัญ คือสำนักงานตำรวจแห่งชาติต้องเร่งสนับสนุนให้พนักงานสอบสวนและกองพิสูจน์ หลักฐาน เพิ่มศักยภาพทั้งกำลังคนและความเชี่ยวชาญ เครื่องมือในการค้นหา และระบุสาเหตุที่แท้จริงของการเกิดอุบัติเหตุได้ เพราะที่ผ่านมา การตั้งข้อหาเกือบทั้งหมดจะระบุไว้เพียงขับรถโดยประมาท เป็นเหตุให้ผู้อื่นถึงแก่ความตาย ทั้งที่สาเหตุแท้จริง อาจมาจากรถยนต์เสื่อมสภาพ มีอะไหล่ชำรุด หรือการไม่คัดเลือกพนักงานขับรถที่มีคุณภาพ แต่ผู้ที่ได้ประโยชน์กลับเป็นผู้ประกอบการ ขณะที่หน่วยงานรัฐที่กำกับดูแลเรื่องมาตรฐานความปลอดภัย ยังคงปล่อยปะละเลย อุบัติเหตุทางถนนจึงยังเกิดขึ้นซ้ำแล้วซ้ำเล่าทุกวัน</p></body>
</news>
