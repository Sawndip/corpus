<teiHeader>
<fileDesc>
<titleStmt>
  <title>นักข่าวรอยเตอร์จี้คดีช่างภาพยุ่นเสียชีวิต  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100414/55685/นักข่าวรอยเตอร์จี้คดีช่างภาพยุ่นเสียชีวิต.html  </bibl>
</sourceDesc>
</fileDesc>
</teiHeader>
<news>
<headline>นักข่าวรอยเตอร์จี้คดีช่างภาพยุ่นเสียชีวิต</headline>
<lead>นัก ข่าวรอยเตอร์จี้ตำรวจถามความคืบหน้าการตายของช่างภาพชาวญี่ปุ่น ด้านกทม.ระดม เจ้าหน้าที่ 500 คน ล้างถนนผ่านฟ้าฯ</lead>
<neck></neck>
<body><p>(14เม.ย.) ผู้สื่อข่าวของสำนักข่าวรอยเตอร์ 5 คน เดินทางเข้าพบ <persName>พล.ต.ต.อำนวย นิ่มมะโน</persName> รองผบช.น. เพื่อสอบถามถึงความคืบหน้าการเสียชีวิตของ<persName>นายฮิโร มูราโมโตะ</persName> ช่างภาพชาวญี่ปุ่นของสำนักข่าวรอยเตอร์ ที่เสียชีวิตจากเหตุปะทะกัน เมื่อวันที่ 10 เมษายน ที่ผ่านมา ระหว่างทหารกับกลุ่มผู้ชุมนุม นปช.</p>
<p>รองผบช.น.กล่าวว่า เรื่องนี้สถานทูตญี่ปุ่น และตำรวจญี่ปุ่นได้ติดตามอย่างใกล้ชิดอยู่แล้ว สำหรับการมาพบของทีมงานสำนักข่าวรอยเตอร์ เพื่อมาขอให้ตำรวจยืนยันว่า การเสียชีวิตของ<persName>นายฮิโร มูราโมโตะ</persName> อยู่ระหว่างการปฏิบัติหน้าที่ รวมทั้งยังขอรับทราบผลการชันสูตรศพ ซึ่งผลการชันสูตรศพนั้น ตำรวจไม่สามารถเปิดเผยได้ เนื่องจากครอบครัวขอไว้ไม่ให้เปิดเผย</p>
<p><persName>พล.ต.ต.อำนวย</persName> กล่าวต่อว่า ขอความร่วมมือประชาชนส่งภาพหรือคลิปวิดีโอในวันเกิดเหตุยิงปะทะกัน มาให้ตำรวจ เพื่อนำมาตรวจสอบข้อเท็จจริง รวมทั้งหาเบาะแสของคนที่แฝงตัวก่อเหตุ ทั้งนี้แม้ตำรวจจะมีภาพชายชุดดำ สวมหมวกไหมพรมปิดบังหน้าตา แต่หากมีหลักฐานในหลายจุด เชื่อว่าเทคโนโลยีสมัยใหม่จะตรวจสอบได้ แม้จะเห็นเพียงลูกตา หรือโหนกแก้ม</p>
<p>ด้าน<persName>เรืออากาศโท อิราวัสร์  ปัทมะสุคนธ์</persName> ผอ.สำนักสิ่งแวดล้อม กรุงเทพฯ เปิดเผยว่า ตามที่กลุ่มเสื้อแดง จะย้ายเวทีจากสะพานผ่านฟ้ามารวมตัวกันที่แยกราชประสงค์ ตนคาดว่า ในวันพรุ่งนี้ เวลา 05.00 น.  เจ้าหน้าที่จากสำนักงานเขตพระนครป้อมปรามปราบศัตรูพ่าย และเขตดุสิต กว่า  500 คนจะลงพื้นที่ทำความสะอาดตั้งแต่สนามหลวงจนถึงลานพระบรมรูปทรงม้า โดยจะระดมรถน้ำแรงดันสูงราว 10  คันเข้าทำความสะอาด ขัดพื้นคาดว่า จะเสร็จเรียบภายในวันเดียว</p>
<p><persName>นายสุวพร  เจิมรังษี</persName> ผอ.เขตพระนคร กล่าวว่า หลังจากทราบข่าวที่กลุ่มคนเสื้อแดงจะถอนการชุมนุมที่สะพานผ่านฟ้าลีลาศ ตนได้ลงพื้นที่ตรวจสอบสภาพแวดล้อมบริเวณอนุเสาวรีย์ประชาธิปไตย และแยกสะพานผ่านฟ้าฯ และได้ประสานไปยังเจ้าของเต๊นท์ ต่างๆ ทราบว่า จะเข้ามาเก็บเต๊นต์ ในคืนนี้อย่างช้าน่าจะเสร็จในวันพรุ่งนี้เช้า ซึ่งพื้นที่ใดที่โล่งแล้ว เจ้าหน้าที่จะเก็บไปเรื่อย ๆ ตั้งแต่คืนนี้ และจะทำการขัดพื้น ในวันพรุ่งนี้เช้า ส่วนการเล่นสงกรานต์ คงต้องรอให้การชุมนุมย้ายสิ่งของออกไปให้หมดก่อน จึงจะเปิดให้มีการเล่นน้ำบนถนนราชดำเนิน คาดว่าจะทำความสะอาดเสร็จไม่เกินเวลา 13.00 น.</p></body>
</news>
