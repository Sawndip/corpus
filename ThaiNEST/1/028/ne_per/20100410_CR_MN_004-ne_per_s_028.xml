<teiHeader>
<fileDesc>
<titleStmt>
  <title>แผนปฎิบัติการณ์ขอคืนพื้นที่ใกล้ชนะ!ทหารยึดคืนได้แล้วหลายจุด  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-10 14:21:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050213  </bibl>
</sourceDesc>
</fileDesc>
</teiHeader>
<news>
<headline>แผนปฎิบัติการณ์ขอคืนพื้นที่ใกล้ชนะ!ทหารยึดคืนได้แล้วหลายจุด</headline>
<lead>ทหารจากกองทัพภาคที่ 1 ระดมฉีดน้ำ ยิงแก๊สน้ำตา และตามด้วยกระสุนยาง สามารถเข้าควบคุมสถานการณ์บริเวณหน้ากองทัพภาคที่ 1 ไว้ได้ จนแดงถ่อยต้องล่าถอยไปตั้งหลัก</lead>
<neck></neck>
<body><p>วันนี้ (10 เม.ย.) เวลา 14.00 น. ผู้สื่อข่าวรายงานว่า ภายหลังจากที่เกิดเหตุกระทบกระทั่งระหว่างกำลังทหารภายในกองทัพภาคที่ 1 กับกลุ่มผู้ชุมนุมนั้น ล่าสุด ทหารสามารถเข้าควบคุมสถานการณ์ไว้ได้ โดยกลุ่มผู้ชุมนุม ได้ถอยร่นไปรวมตัวกันบริเวณเวทีผ่านฟ้า ในขณะที่กำลังทหาร ได้ตั้งแถวเรียง 3 ตรึงกำลังอยู่บนถนนราชดำเนิน หน้ากองทัพภาคที่ 1</p>
<p>ผู้สื่อข่าวรายงานว่า กำลังทหารที่สามารถเข้าควบคุมสถานการณ์ไว้ได้นั้น เนื่องจาก ได้ทำการฉีดน้ำใส่กลุ่มผู้ชุมนุม รวมถึงยิงแก๊สน้ำตา และยิงกระสุนยางใส่ผู้ชุมนุม จนทั้งหมดล่าถอยกลับไป</p>
<p>ขณะเดียวกันที่บริเวณสี่แยกเพลินจิต ได้เกิดการเผชิญหน้ากันขึ้นระหว่างกองกำลังควบคุมฝูงชนของตำรวจนครบาลและ ตำรวจ ตชด.ราว 300 นาย โดยตำรวจมีเพียงโล่ สำหรับป้องกันตัวเท่านั้น ทำให้กลุ่มผู้ชุมนุมต่างโห่ร้องข่มขวัญ แต่ตำรวจก็ยังคงปักหลักตรึงกำลังไว้</p>
<p>ส่วนบริเวณที่แยกราชประสงค์ ผู้สื่อข่าวรายงานว่า ทางแกนนำได้ประกาศบนเวทีว่า มีเจ้าหน้าที่กำลังเข้ามาสลายการชุมนุม ทำให้ผู้ชุมนุมที่พักผ่อนอยู่ ต่างออกมาสบทบเพิ่มขึ้น ขณะที่แกนนำคนสำคัญยังคงปักหลักอยู่ด้านหลังเวที เพื่อรอประเมินสถานการณ์</p>
<p>ด้านการให้บริการของรถไฟฟ้า ล่าสุดได้มีการแจ้งงดบริการใน 4 สถานี ประกอบด้วยสถานีราชประสงค์ ราชดำริ สยาม และชิดลม ซึ่งเป็นไปตามมาตรการรักษาความปลอดภัยของเจ้าหน้าที่</p>
<p>ผู้สื่อข่าวรายงานว่า หลังมีการปะทะกันขึ้น ระหว่างทหารกับกลุ่มผู้ชุมนุม <persName>พ.อ.สรรเสริญ แก้วกำเนิด</persName> โฆษกกองทัพบก ในฐานะโฆษกศูนย์อำนวยการแก้ไขสถานการณ์ฉุกเฉิน (ศอฉ.)เปิดเผยว่า ขณะนี้ ศอฉ.ได้สั่งให้มีการเคลื่อนรถสายพานลำเลียงจำนวนหนึ่งจากกองพันทหารม้ารักษา พระองค์ แยกเกียกกาย เพื่อไปใช้ตามมาตรการดูแลรักษาความปลอดภัย และเพื่อเป็นการป้องกันกรณีที่กลุ่มคนเสื้อแดงพยายามเคลื่อนขบวนโดยนำรถหก ล้อติดเครื่องขยายเสียงไปผลักดันเจ้าหน้าที่ทหาร ตำรวจ ตามจุดต่างๆ ซึ่งเจ้าหน้าที่ไม่สามารถต้านทานรถของกลุ่มผู้ชุมนุมได้ ดังนั้น ศอฉ.จึงมีความห่วงใยเจ้าหน้าที่ที่ปฏิบัติงาน โดยได้สั่งให้นำรถสายพานลำเลียงไปกั้นที่บริเวณกองทัพภาคที่ 1 เทเวศร์ กองทัพบก และบ้านพักสี่เสาเทเวศร์ของ <persName>พล.อ.เปรม ติณสูลานนท์</persName> ประธานองคมนตรีและรัฐบุรุษ</p>
<p>ผู้สื่อข่าวรายงานว่า กำลังทหารได้เข้าประชิดในทุกแยกที่เข้าสู่การชุมนุม ตามแผนปฎิบัติการขอพื้นที่คืน โดยยึดหลักการเจราจา ใช้อุปกรณ์ควบคุมฝูงชนตามลำดับ</p>
<p>ต่อมาเวลา 15.10 น.ที่บริเวณแยกพาณิชยการ กำลังทหารได้เข้าสลายการชุมนุม โดยมีการปะทะเกิดขึ้นเล็กน้อย จากนั้นผู้ชุมนุมได้ทำการรื้อเต้นส์ดันเข้าใส่ทหาร ทำให้ทหารต้องทำการฉีดน้ำเพื่อสลายการชุมนุม และสามารถเข้ายึดพื้นที่คืนได้แล้ว โดยมีกลุ่มผู้ชุมนุมยังอยู่ในพื้นที่จำนวนหนึ่ง นอกจากนั้นได้มีการเสริมกำลังทหารเข้าประจำในพื้นที่เพิ่มมากขึ้น</p>
<p>ส่วนจุดคลองผดุงกรุงเกษม ได้มีการประจันหน้ากันระหว่าง ทหารกับ กลุ่มผู้ชุมนุม โดยมีการใช้แก๊สน้ำตา และมีการยิงกระสุนยางเป็นระยะๆทำให้บรรยากาศเป็นไปด้วยความตึงเครียด ขณะที่เส้นทางมุ่งหน้าสะพานผ่านฟ้า ได้มีการปิดทุกเส้นทาง</p>
<p>ด้านบริเวณสะพานชมัยมรุเชษฐ์ เจ้าหน้าที่สามารถเข้ายึดพื้นที่คืนได้เกือบหมดแล้ว โดยทหารได้ขอให้กลุ่มคนเสื้อแดงออกจากพื้นที่ โดยให้เหตุผลว่า ทหารต้องขอพื้นที่คืนให้กับประชาชน โดยก่อนที่ทหารจะยึดพื้นที่ได้ มีการปะทะกันเล็กน้อย และทหารได้ฉีดน้ำ เพื่อสลายการชุมนุม อยู่นานประมาณ 20 นาที</p>
<p>ทหารตรึงกำลังแยกศาลาแดง-สวนลุมพินี</p>
<p>นอกจากนี้ที่บริเวณแยกศาลาแดง และบริเวณหน้าสวนลุมพินี กำลังทหาร ได้เข้าตรึงกำลังไว้เต็มพื้นที่แล้ว ส่วนบริเวณถนนหน้าวัดบวรนิเวศวิหาร มีรถบรรทุกกำลังเจ้าหน้าที่ทหาร รถจีเอ็มซี เคลื่อนผ่านไปถนนข้าวสาร หรือบริเวณโดยรอบการชุมนุมของกลุ่มคนเสื้อแดง</p>
<p>ขณะเดียวกันเจ้าหน้าที่ตำรวจ มีการดูแล และตรึงกำลังบริเวณโดยรอบ และขณะนี้มีรถบรรทุกน้ำปิดกั้นถนน บริเวณที่จะเข้าหน้าวัดบวรนิเวศวิหารเรียบร้อยแล้ว</p>
<p>BTSปิดทุกสถานี</p>
<p>ล่าสุดทางรถไฟฟ้าบีทีเอส ได้สั่งให้หยุดเดินรถ และปิดสถานีบริการทกสถานีแล้ว โดยหากประชาชนมีข้อสงสัยเกี่ยวกับการเดินรถไฟฟ้าให้สอบถามได้ที่หมายเลข 0-2617-6000</p></body>
</news>
