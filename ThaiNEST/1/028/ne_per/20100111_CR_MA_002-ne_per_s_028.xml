<teiHeader>
<fileDesc>
<titleStmt>
  <title>นายกฯยืนยันไม่แทรกแซงคดีซาอุฯ ชี้ภูมิคุ้มกันดีสุดคือการสั่งคดีตามจริง  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-11 13:07:26  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1263190088&catid=17  </bibl>
</sourceDesc>
</fileDesc>
</teiHeader>
<news>
<headline>นายกฯยืนยันไม่แทรกแซงคดีซาอุฯ ชี้ภูมิคุ้มกันดีสุดคือการสั่งคดีตามจริง</headline>
<lead></lead>
<neck></neck>
<body><p><persName>นายอภิสิทธิ์ เวชชาชีวะ</persName> นายกรัฐมนตรี กล่าวเมื่อเวลา 10.30 น. วันที่ 11 มกราคม ที่ทำเนียบรัฐบาล ถึงกรณีที่<persName>นายนา บิล ฮุสเซ็น อัซรี</persName> อุปทูตราชอาณาจักรซาอุดิอาระเบียประจำประเทศไทย  เดินทางเข้าพบในช่วงเช้าของวันนี้ (วันที่ 11 มกราคม) ว่า ไทยกับซาอุฯ พยายามฟื้นฟูความสัมพันธ์ และทราบว่าคดีความต่างๆ เป็นสิ่งที่ที่ทางการซาอุฯ จับตามองอยู่ ซึ่งตนได้ยืนยันไปว่ารัฐบาลจะไม่เข้าไปแทรกแซง และเปิดโอกาสให้ผู้เกี่ยวข้องในการทำคดีได้ทำหน้าที่อย่างเต็มที่ ซึ่งในปี 2552 ก็มีความคืบหน้าไปหลายเรื่องหลายคดี แต่ดุลพินิจของผู้เกี่ยวข้อง อาทิ อัยการก็เป็นอิสระ แต่ได้ย้ำไปว่าการใช้ดุลพินิจนี้จะเป็นไปตามข้อเท็จจริง ตามสำนวน ไม่มีเรื่องอื่นเข้ามาเกี่ยวข้อง</p>
<p>ผู้สื่อข่าวถามว่า การที่อุปทูตซาอุฯ เดินสายไปพบบุคคลสำคัญรวมถึงนายกฯ เป็นการกดดันการทำหน้าที่ของอัยการหรือไม่ <persName>นายอภิสิทธิ์</persName>กล่าวว่า ได้คุยกับอัยการแล้ว โดยบอกไปว่าทั้งหมดนี้อย่าให้ใครมากดดันแทรกแซงทั้งสิ้น ขอให้ดำเนินการไปตามข้อเท็จจริงของสำนวน ซึ่งอัยการสูงสุดได้ยืนยันกับตนว่าไม่กังวลกับกระแสกดดัน ไม่ว่าจะด้านไหนทั้งสิ้น หรือการแทรกแซง และจะเดินหน้าทำตามข้อเท็จจริงและกฎหมาย</p>
<p>เมื่อถามย้ำว่า หากอัยการสั่งคดีในทางใดทางหนึ่ง ปฏิเสธไม่ได้ว่าจะเกิดผลกระทบต่อความสำคัญระหว่างประเทศ <persName>นายอภิสิทธิ์</persName>กล่าวว่า “มันจะมีผลอย่างไรก็ตาม แต่ภูมิคุ้มกันที่ดีที่สุดคือการสั่งคดีตามข้อเท็จจริง ซึ่งอันนี้อัยการได้รับความมั่นใจจากรัฐบาลว่าเรื่องนี้ต้องไม่ให้มีการแทรก แซง กดดัน และท่านได้ยืนยัน”</p>
<p>เมื่อถามต่อว่า อุปทูตซาอุฯ เข้าใจหรือไม่ <persName>นายอภิสิทธิ์</persName>กล่าวว่า เข้าใจ ตอนคุยกันท่านก็บอกว่าเรื่องนี้ทราบดีว่าไม่ใช่เรื่องที่รัฐบาลจะเข้าไปแทรก แซง เพียงแต่ขอให้ความมั่นใจเรื่องความเป็นธรรมของกระบวนการ ซึ่งเราก็ยืนยัน</p>
<p>เมื่อถามอีกว่า แต่คดีนี้เกี่ยวพันกับนายตำรวจชั้นผู้ใหญ่ด้วย เป็นเหตุผลที่ทำให้ซาอุฯ ไม่มั่นใจหรือไม่ นายกฯ กล่าวว่า “ก็เป็นไปได้ ผมคิดว่าเหตุผลที่เขาไม่มั่นใจก็เพราะเรื่องนี้มันยืดเยื้อมายาวนาน หลายครั้งเหมือนจะมีความคืบหน้าแล้วก็ไม่คืบ แต่ทั้งหมดได้ให้ความมั่นใจแล้วว่าเราจะดำเนินการตรงไปตรงมา”</p></body>
</news>
