<teiHeader>
<fileDesc>
<titleStmt>
  <title>หนุ่มซิ่ง “ปอร์เช่” ชน จยย.เสื้อแดงพังยับเยิน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-03 16:22:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046418  </bibl>
</sourceDesc>
</fileDesc>
</teiHeader>
<news>
<headline>หนุ่มซิ่ง “ปอร์เช่” ชน จยย.เสื้อแดงพังยับเยิน</headline>
<lead>รวบหนุ่มขับปอร์เช่ชน จยย.เสื้อแดงพังยับเยิน เจ้าตัว ระบุ จะไปกินข้าวโรงแรมหรู จึงขับเลี่ยงขึ้นฟุตปาธหนีการจราจรติดขัด แต่ถูกกลุ่มเสื้อแดงลุกฮือล้อมรถ ตกใจเหยียบคันเร่งทำให้เสียหลักพุ่งชนดังกล่าว</lead>
<neck></neck>
<body><p>วันนี้ (3 เม.ย.) เมื่อเวลา 12.00 น. <persName>ร.ต.ท.มนชัย นำสุข</persName> พนักงานสอบสวน (สบ 1) สน.ลุมพินี รับแจ้งอุบัติเหตุรถเก๋งขับขึ้นไปทางเท้าเฉี่ยวชนรถจักรยานยนต์ของผู้ชุมนุม กลุ่มเสื้อแดงได้รับความเสียหายจำนวนหลายสิบคัน ที่บริเวณด้านหน้าโรงแรมฮอลิเดย์อินน์ ถนนสุขุมวิท แขวงลุมพินี เขตปทุมวัน จึงรายงานให้ผู้บังคับบัญชาทราบแล้วรุดไปตรวจสอบที่เกิดเหตุพร้อม <persName>พ.ต.อ.สราวุธ จินดาคำ</persName> ผกก.สน.ลุมพินี <persName>พ.ต.ท.ภิรมย์ จันทราภิรมย์</persName> รอง ผกก.สส.สน.ลุมพินี <persName>พ.ต.ท.ปิโยรส กัณหะสิริ</persName> สว.สส.สน.ลุมพินี เจ้าหน้าที่ฝ่ายสืบสวนสน.ลุมพินี</p>
<p>ที่เกิดเหตุเจ้าหน้าที่พบรถสปอร์ตยี่ห้อปอร์เช่ คาร์เรรา 911 หมายเลขทะเบียน สฉ-993 กทม.จอดอยู่ในสภาพพุ่งชนหัวประปาดับเพลิงจนได้รับความเสียหาย กระจกหน้าและกระจกข้างฝั่งคนขับแตก กันชนหน้าฝั่งขวาฉีก กระโปรงหน้ายุบ ตัวถังฝั่งซ้ายมีรอยครูดเป็นทางยาว นอกจากนี้ยังมีรถจักรยานยนต์จำนวนหลายสิบคันล้มระเนระนาด พังเสียหายยับเยิน ขณะเดียวกันก็พบกลุ่มคนเสื้อแดงยืนล้อมจับกุม <persName>นายธนัตถ์ ธนากิจอำนวย</persName> อายุ 18 ปี อยู่บ้านเลขที่ 72/4 ซอยต้นสน ถนนเพลินจิต แขวงลุมพินี เขตปทุมวัน เจ้าของรถคันดังกล่าวเอาไว้ โดยเจ้าตัวอยู่ในสภาพหัวคิ้วและใต้ตาข้างขวาแตก มีรอยถลอกตามตัวและแขนหลายแห่ง เจ้าหน้าที่จึงรีบกันตัว<persName>นายธนัตถ์</persName>ออกมา ก่อนควบคุมตัวไปสอบปากคำที่สน.ลุมพินี</p>
<p>จากการสอบถาม<persName>นายมานพ บ้ำสันเทียะ</persName> อายุ 38 ปี อยู่บ้านเลขที่ 266 หมู่ 19 ต.พังเทียม อ.พระทองคำ จ.นครราชสีมา เจ้าของรถจักรยานยนต์ซูซูกิ สแมช สีแดง หมายเลขทะเบียน ลขจ-274 กทม. กล่าวว่า ก่อนเกิดเหตุได้ขับขี่รถจักรยานยนต์มาจอดไว้ที่ด้านหน้าโรงแรมฮอลิเดย์อินน์ แล้วลงไปร่วมชุมนุมกับเพื่อนกลุ่มเสื้อแดงที่กลางถนน จากนั้นได้ยินเสียงรถยนต์เร่งเครื่องเสียงดังและได้ยินเสียงรถชนกัน จึงหันไปดูก็เห็นรถจักรยานยนต์ของพวกตนที่จอดอยู่บนทางเท้าถูกรถสปอร์ตคัน ดังกล่าวพุ่งขึ้นมาชนจนล้มระเนระนาดและพังยับเยินหลายสิบคัน หลังจากนั้นรถสปอร์ตขับพุ่งไปชนหัวประปาดับเพลิงจึงทำให้ไม่สามารถขับต่อไป ได้ ทำให้กลุ่มเสื้อแดงบางคนไม่พอใจเข้าไปรุมพังรถสปอร์ต จนกระทั่งตำรวจเข้ามากันตัวคนขับรถออกไป</p>
<p>ด้าน <persName>พ.ต.ท.ภิรมย์ จันทราภิรมย์</persName> รอง ผกก.สส.สน.ลุมพินี กล่าวว่า จากการสอบสวน <persName>นายธนัตถ์</persName> ให้การว่า ก่อนเกิดเหตุกำลังจะขับรถไปกินข้าวที่โรงแรมอินเตอร์คอนติเนนตัล เมื่อมาถึงที่เกิดเหตุพบว่า มีกลุ่มเสื้อแดงบางส่วนเริ่มมาปิดถนนทำให้การจราจรเริ่มติดขัด แต่<persName>นายธนัตถ์</persName>เห็นว่าช่องซ้ายสุดมีช่องที่จะไปได้ แต่ต้องนำรถขึ้นทางเท้า จึงสอบถามกับกลุ่มเสื้อแดงบริเวณนั้นว่าสามารถขึ้นไปได้หรือไม่ เมื่อกลุ่มผู้ชุมนุมบอกว่าขึ้นไปได้ <persName>นายธนัตถ์</persName> ก็ขับรถขึ้นไปบนทางเท้า แต่ก็ถูกกลุ่มเสื้อแดงกลุ่มอื่นลุกฮือเข้ามาล้อมรถเอาไว้ไม่ให้ขึ้นมา ทำให้<persName>นายธนัตถ์</persName>ตกใจ เหยียบคันเร่งทำให้รถเสียหลักไปพุ่งชนรถจักรยานยนต์ที่จอดอยู่ จนกระทั่งอัดเข้าประปาหัวแดงดังกล่าว</p>
<p><persName>พ.ต.ท.ภิรมย์</persName>กล่าวต่อว่า เบื้องต้นได้แจ้งข้อหาขับขี่รถประมาททำให้ทรัพย์สินผู้อื่นเสียหาย และขับรถบนทางเท้า ซึ่งผิดกฎจราจร ท้งนี้ <persName>นายธนัตถ์</persName>ไม่ได้ติดใจเอาความหรือแจ้งความดำเนินคดีต่อกลุ่มผู้ชุมนุมในข้อหา ทำร้ายร่างกาย ส่วนค่าเสียหาย<persName>นายธนัตถ์</persName>ยินดีรับผิดชอบค่าเสียหายทุกคัน โดยให้บริษัทประกันภัยดำเนินการชดใช้ค่าเสียหายต่างๆ</p>
<p>ผู้สื่อข่าวรายงานว่า สำหรับ<persName>นายธนัตถ์</persName> เป็นลูกชายคนโตของ<persName>นายกิตติ</persName> กับ<persName>นางอมรพิมล ธนากิจอำนวย</persName> พี่สาวของ “<persName>บอย” ถกลเกียรติ วีรวรรณ</persName> ผู้บริหาร EXACT</p></body>
</news>
