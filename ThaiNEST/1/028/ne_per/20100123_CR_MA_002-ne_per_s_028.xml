<teiHeader>
<fileDesc>
<titleStmt>
  <title>"วิเชียรโชติ"อัดป.ป.ช.ไม่ได้ใหญ่ที่สุดในโลก แนะ3บิ๊กนายพล ถ้า"มาร์ค"เมินยื่นกลับรับราชการก.ตร.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-23 21:15:46  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264253956&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>วิเชียรโชติ</persName>"อัดป.ป.ช.ไม่ได้ใหญ่ที่สุดในโลก แนะ3บิ๊กนายพล ถ้า"<persName>มาร์ค</persName>"เมินยื่นกลับรับราชการก.ตร.</headline>
<lead>อดีตบิ๊กนายพลตำรวจทนไม่ไหวออกโรงซัดป.ป.ช.ไม่ได้ใหญ่ ที่สุดในโลก โวลั่นถามคนทั้งโลก 3 นายพลไม่ผิด แนะ<persName>อภิสิทธิ์</persName>ไม่ทำตามมติก.ตร.ให้ยื่นเรื่องร้องต่อก.ตร.</lead>
<neck></neck>
<body><p><persName>พล.ต.ท.วิเชียรโชติ สุกโชติรัตน์</persName> อดีตกรรมการ ป.ป.ช. และอดีตอนุกรรรมการข้าราชการตำรวจ (อ.ก.ตร.) วินัยและอุทธรณ์ กล่าววันที่ 23 มกราคมถึงปัญหาความขัดแย้งในการตีความกฎหมายระหว่างป.ป.ช. กับก.ตร. กรณีการรับ 3 นายพล ประกอบด้วย <persName>พล.ต.อ. พัชรวาท วงษ์สุวรรณ</persName> อดีตผู้บัญชาการตำรวจแห่งชาติ (ผบ.ตร.) <persName>พล.ต.ท.สุชาติ เหมือนแก้ว</persName> อดีตผู้บัญชาการตำรวจนครบาล (ผบช.น.) และ<persName>พล.ต.ต. เพิ่มศักดิ์ ภราดรศักดิ์</persName> อดีตผู้บังคับการตำรวจภูธรจังหวัดอุดรธานี  (ผบก.ภ.) กลับเข้ารับราชการ หลังถูกป.ป.ช. ชี้มูลความผิดอาญาและวินัยร้ายแรง ว่า มติป.ป.ช. ที่ออกมาไม่ถือเป็นที่สิ้นสุด เพราะมาตรา 96 แห่งพระราชบัญญัติ (พ.ร.บ.) ป.ป.ช. เปิดช่องให้ผู้ถูกกล่าวโทษอุทธรณ์ได้ </p>
<p>"เมื่อ 2 หน่วยงานเกิดความเห็นไม่ตรงกันในกรณีนี้ ทางออกที่ดีที่สุดจึงอยู่ที่การส่งเรื่องให้ผู้มีอำนาจวินิจฉัย ซึ่งอาจจะเป็นศาลรัฐธรรมนูญ หรือศาลปกครอง ส่วนที่มีการยกคำวินิจฉัยของศาลรัฐธรรมนูญกรณีรองอธิบดีกรมประชาสัมพันธ์ เป็นบรรทัดฐานในทางปฏิบัตินั้น การตัดสินของศาลในแต่ละครั้ง แต่ละคดี ไม่เหมือนกัน ขึ้นอยู่กับข้อเท็จจริงในทางคดี ไม่ใช่ว่าคำพิพากษาเดียวจะใช้ไปตลอดชีวิต"<persName>พล.ต.ท.วิเชียรโชติ</persName>ระบุ</p>
<p>ผู้สื่อข่าวถามว่า ป.ป.ช. ระบุว่าก.ตร. ต้องทำตามมติป.ป.ช. เพราะกฎหมายป.ป.ช. มีศักดิ์สูงกว่ากฎหมายตำรวจ<persName>พล.ต.ท. วิเชียรโชติ</persName>กล่าวว่า ไม่ใช่เลย เพราะศักดิ์ของกฎหมายที่ผ่านการพิจารณาของสภา ก่อนนำความขึ้นกราบบังคมทูลฯ ให้ทรงพระกรุณาโปรดเกล้าฯ และมีผู้รับสนองพระบรมราชโองการฯ ถือว่ามีศักดิ์เท่ากันหมด ไม่ว่าจะเป็น พ.ร.บ. ประกอบรัฐธรรมนูญ หรือพ.ร.บ. ดังนั้นอย่าไปเข้าใจผิด เพราะมีคนพยายามตะแบงเรื่องนี้</p>
<p>เมื่อถามว่า แสดงว่าในอนาคตป.ป.ช. มีสิทธิกลายเป็นเสือกระดาษ <persName>พล.ต.ท.วิเชียรโชติ</persName>กล่าวว่า ถ้าป.ป.ช. ตัดสินโดยถูกต้อง มีการสืบพยานชัดเจน ก็ไม่มีปัญหา แต่อย่างกรณีผบก.ภ. อุดรธานีที่ไปถวายการอารักขาความปลอดภัยพระบรมวงศานุวงศ์ ซึ่งถือเป็นภารกิจสำคัญเป็นอันดับแรก แต่ป.ป.ช. กลับบอกว่าไม่จำเป็น ต้องมาจัดการม็อบเสื้อเหลืองเสื้อแดงก่อน นั่นหมายความว่าต่อไปตำรวจไม่ต้องปฏิบัติหน้าที่อารักขาความปลอดภัยเลยหรือ</p>
<p>"มติป.ป.ช. ที่ออกมา ไม่มีตำรวจคนไหนรับได้เพราะไม่เป็นธรรม ถ้าผมเป็นป.ป.ช. ผมจะไม่ตัดสินแบบนี้ ต้องดูหลายส่วนประกอบกัน ต้องดูเหตุผล ความจำเป็น วันนี้ป.ป.ช. ไม่ได้ใหญ่ที่สุดในโลกนะ ต้องรักษาสถาบันสำคัญของชาติก่อน ความจริง 3 นายพลไม่ได้ทำอะไรผิดเลย ถ้าถามคนทั้งโลกเขาก็คงบอกว่าไม่ผิด แต่นักการเมืองมีโมหะคติ ต้องการล้างผลาญกันให้ตายไปข้างหนึ่ง ก็เลยเอาข้าราชการเป็นเครื่องมือ ซึ่งจะทำให้ประเทศล่มจม" <persName>พล.ต.ท. วิเชียรโชติ</persName>กล่าว</p>
<p>ส่วนกรณีที่นักวิชาการตั้งข้อสังเกตว่าสาเหตุที่<persName>นายอภิสิทธิ์ เวชชาชีวะ</persName> นายกรัฐมนตรี ไม่ยอมดำเนินการตามมติก.ตร. ให้รับ 3 นายพลกลับเข้ารับราชการ เพราะเป็นผู้ยื่นคำร้องต่อป.ป.ช. ให้ดำเนินการในเรื่องนี้ในสมัยที่เป็นฝ่ายค้านในสภานั้น <persName>พล.ต.ท.วิเชียรโชติ</persName>กล่าวว่า เป็นไปได้แน่นอน เพราะประเทศไทยมีคนพยายามจะตะแบงกฎหมายอยู่เรื่อย ตอนนี้ไม่ใช่มี 2 มาตรฐาน แต่มันไม่มีมาตรฐาน</p>
<p>"เรื่องการรับ 3 นายพลกลับเข้ารับราชการพอมีทางออกอยู่ โดยให้ 3 นายพลยื่นเรื่องต่อก.ตร. เพื่อขอกลับเข้ารับราชการ ซึ่งป.ป.ช. ไม่สามารถเข้ามาแทรกแซงได้ เพราะเป็นอำนาจของก.ตร. ส่วนก.ตร. จะพิจารณาอย่างไร จะให้บรรจุกลับเข้ารับราชการในตำแหน่งไหน นับอายุราชการอย่างไร ขึ้นกับดุลพินิจของก.ตร. ถ้าทำแบบนี้ทั้งนายกฯ และป.ป.ช. ก็ไม่เสียหน้า ส่วนกรณีที่พล.ต.อ. พัชรวาทที่เกษียณอายุราชการไปแล้ว ถ้าก.ตร. มีมติให้กลับเข้ารับราชการ ก็จะได้รับการแก้ไขสมุดประวัติ โดยลบข้อความว่า "ถูกปลด" ทิ้งแล้วเปลี่ยนเป็น "กลับเข้ารับราชการแล้วเกษียณอายุราชการ" ซึ่งจะทำให้มีสิทธิได้รับบำเหน็จบำนาญ"</p></body>
</news>
