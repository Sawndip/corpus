<teiHeader>
<fileDesc>
<titleStmt>
  <title>ยิงทิ้ง!หมกคลองช่างเฟอร์นิเจอร์ คาดขัดแย้งเพื่อนร่วมงาน  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012886  </bibl>
</sourceDesc>
</fileDesc>
</teiHeader>
<news>
<headline>ยิงทิ้ง!หมกคลองช่างเฟอร์นิเจอร์ คาดขัดแย้งเพื่อนร่วมงาน</headline>
<lead>คนร้ายดักยิงช่างออกแบบเฟอร์นิเจอร์ย่านปากเกร็ด ก่อนทิ้งศพลงคลอง คาดปมขัดแย้งกับเพื่อน เหตุมีปากเสียงกันอย่างรุนแรงในงานเลี้ยงของโรงงาน ด้านตำรวจเร่งหาหลักฐาน เตรียมเรียกคู่กรณีสอบปากคำ</lead>
<neck></neck>
<body><p>วานนี้ (28 ม.ค.) เมื่อเวลา 17.00 น. <persName>ร.ต.ท.นิวัฒน์ บ้งนาง</persName> พนักงานสอบสวน (สบ 1) สภ.ปากเกร็ด จ.นนทบุรี รับแจ้งเหตุพบศพผู้เสียชีวิตลอยน้ำอยู่ในคลองลำภูลาย ม.8 ต.ท่าอิฐ อ.ปากเกร็ด จ.นนทบุรี จึงรุดไปตรวจสอบยังที่เกิดเหตุพร้อมแพทย์จากสถาบันนิติวิทยาศาสตร์                จุดที่เกิดเหตุบริเวณคลองดังกล่าว พบศพผู้เสียชีวิตเป็นชาย สวมเสื้อยืดสีแดง กางเกงสามส่วนลายพรางทหาร สภาพศพขึ้นอืด เสียชีวิตมาแล้วไม่ต่ำกว่า 4 วัน เจ้าหน้าที่จึงช่วยกันนำร่างขึ้นมาตรวจสอบพบว่า ผู้ตายมีบาดแผลถูกยิงด้วยอาวุธปืนไม่ทราบขนาด เข้าที่บริเวณชายโครง แขนซ้าย แขนขวา และบริเวณแก้ม รวม 4 แห่ง</p>
<p> ต่อมาเจ้าหน้าที่ทำการตรวจสอบจนพบว่าผู้ตายคือ <persName>นายธนู พ่วงผาด</persName> อายุ 40 ปี นักออกแบบเฟอร์นิเจอร์ให้กับโรงงานแห่งหนึ่งในย่านตำบลท่าอิฐ โดยก่อนเกิดเหตุที่จะถูกยิงเสียชีวิตนั้น เมื่อวันที่ 23 ม.ค.ที่ผ่านมาผู้ตายได้ไปร่วมงานเลี้ยงที่ทางโรงงานเฟอร์นิเจอร์จัดขึ้น แล้วเกิดมีปากเสียงกับเพื่อนร่วมงานอย่างรุนแรงในเรื่องผลประโยชน์ จากนั้นผู้ตายจึงขี่รถจักรยานยนต์ออกมาจากงานเลี้ยงเพื่อกลับบ้านไปนำอาวุธปืนมาเคลียร์ปัญหากับคู่กรณี แต่กลับถูกยิงตกคลองจนเสียชีวิต</p>
<p>ก่อนที่จะกลับถึงบ้าน ซึ่งตรงกับคำให้การของ<persName>นายจิรพันธ์ จันทร์รุ่ง</persName> อายุ 22 ปี ลูกชายผู้ตายที่เข้าแจ้งความกับทางเจ้าหน้าที่ตำรวจไว้ก่อนหน้านี้ว่า <persName>นายธนู</persName>ผู้เป็นพ่อได้มีปากเสียงกับเพื่อนร่วมงานในงานเลี้ยงและหายตัวไประหว่างขับขี่รถจักรยานยนต์กลับบ้าน ซึ่งคืนวันดังกล่าวตนเองได้ยินเสียงปืนดังขึ้น 3-4 นัด ใกล้บ้าน ตนและเพื่อนพ่อ ได้ช่วยกันตามหา แต่ก็ไม่พบ จนกระทั่งเวลาผ่านไปหลายวัน จึงไปแจ้งความคนหายไว้ที่โรงพัก ก่อนจะมาทราบข่าวว่ามีคนพบศพลอยน้ำ จึงเดินทางมาดูแล้วพบว่าเป็นศพของพ่อตนเอง</p>
<p>เบื้องต้นเจ้าหน้าที่ตำรวจได้รวบรวมพยานหลักฐานในที่เกิดเหตุและสอบปากคำผู้มีส่วนเกี่ยวข้อง เพื่อดำเนินการติดตามคนร้ายที่ลงมือก่อเหตุ คาดว่าคนร้ายน่าจะเป็นคู่กรณีที่มีปากเสียงกันในโรงงานออกมาดักยิงผู้ตายระหว่างเดินทางกลับบ้าน ซึ่งจะได้เรียกผู้ต้องสงสัยมาสอบสวนต่อไป </p></body>
</news>
