<teiHeader>
<fileDesc>
<titleStmt>
  <title>ผบช.น.ชี้ต้องเอาผิดแดงบุกรัฐสภาแน่  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-07 16:15:12  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=220023  </bibl>
</sourceDesc>
</fileDesc>
</teiHeader>
<news>
<headline>ผบช.น.ชี้ต้องเอาผิดแดงบุกรัฐสภาแน่</headline>
<lead>ผบช.น.ชี้ ต้องเอาผิดเสื้อแดงบุกรุกรัฐสภาแน่ รอเจ้าหน้าที่รัฐสภาแจ้งความ ส่วนแก๊สน้ำตาถูกแย่งจากอกของตำรวจที่รักษาการณ์ช่วงชุลมุน ยันไม่มีการใช้แก๊สน้ำตา หากศอ.รส.ไม่สั่ง</lead>
<neck></neck>
<body><p><persName>พล.ต.ท.สัณฐาน ชยนนท์</persName> ผบช.น. เปิดเผยว่า การที่กลุ่มคนเสื้อแดงบุกเข้าไปยังอาคารรัฐสภา ต้องมีการดำเนินคดีตามกฎหมายอย่างแน่นอน โดยรัฐสภาจะต้องส่งตัวแทนเข้าแจ้งความร้องทุกข์กล่าวโทษ เพราะมีการบุกรุกเข้าไปยัง
สถานที่ราชการถือว่า เป็นการละเมิดสิทธิ์อย่างชัดเจน</p>
<p>ส่วนเรื่องอาวุธปืนสั้น จำนวน 2 กระบอก ที่พบนั้น จากการตรวจสอบพบว่า เป็นอาวุธของ <persName>พลอาสาชโลธร กิมสอ</persName> ซึ่งทำหน้าที่ขับรถนำขบวนของ <persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง โดยอ้างว่า ขณะผู้ชุมนุมบุกรุกเข้าไปในรัฐสภานั้น ตนรู้สึกตกใจและกลัวปืนหาย โดยนำออกจากรถ เพื่อจะนำไปเก็บ แต่ช่วงชุลมุนถูกแย่งปืนไป โดยได้มีการแจ้งความไว้ที่สถานีตำรวจนครบาลดุสิตแล้ว</p>
<p>ส่วนกรณีการพบแก๊สน้ำตานั้น <persName>พล.ต.ต.ภัคพงษ์ พงษ์เภตรา</persName> ผู้บังคับการหน่วยอารักขาและควบคุมฝูงชน กองบัญชาการตำรวจนครบาล รายงานให้ทราบว่า แก๊สน้ำตาดังกล่าว ถูกแย่งชิงไป ขณะที่กลุ่มผู้ชุมนุมพยายามผลักดันประตูรัฐสภา โดยมีผู้วิ่งมาจากด้านนอกและดึงไปจากหน้าอกของตำรวจที่รักษาความปลอดภัย แล้วโยนไปยังกลุ่มผู้ชุมนุม</p>
<p>อย่างไรก็ตาม จะต้องมีการสืบสวนและให้ความเป็นธรรมกับทุกฝ่าย ทั้งนี้ยืนยันด้วยว่า เจ้าหน้าที่รัฐจะไม่ใช่แก๊สน้ำตากับกลุ่มผู้ชุมนุมโดยพลการเด็ดขาด ซึ่งหากจะมีการใช้ต้องได้รับอนุมัติจากศูนย์อำนวยการรักษาความสงบเรียบร้อย
(ศอ.รส.) เท่านั้น</p></body>
</news>
