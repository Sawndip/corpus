<teiHeader>
<fileDesc>
<titleStmt>
  <title>สกัดดีเอ็นเอ"อึ"รอมัดผู้ต้องสงสัย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100202/47013/%e0%b8%aa%e0%b8%81%e0%b8%b1%e0%b8%94%e0%b8%94%e0%b8%b5%e0%b9%80%e0%b8%ad%e0%b9%87%e0%b8%99%e0%b9%80%e0%b8%ad%e0%b8%ad%e0%b8%b6%e0%b8%a3%e0%b8%ad%e0%b8%a1%e0%b8%b1%e0%b8%94%e0%b8%9c%e0%b8%b9%e0%b9%89%e0%b8%95%e0%b9%89%e0%b8%ad%e0%b8%87%e0%b8%aa%e0%b8%87%e0%b8%aa%e0%b8%b1%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>สกัดดีเอ็นเอ"อึ"รอมัดผู้ต้องสงสัย</headline>
<lead>นับตั้งแต่ปฏิบัติการ "เย้ยหยัน" อย่าง "แสบทรวง" ด้วยการปาอึใส่บ้านพักนายกฯ "<persName>อภิสิทธิ์ เวชชาชีวะ</persName>" เลขที่ 32/1-3 ซอยสุขุมวิท 31 แขวงคลองตันเหนือ เขตทวีวัฒนา กรุงเทพฯ ตำรวจนครบาลก็ดูเหมือนจะอยู่นิ่งไม่ได้</lead>
<neck></neck>
<body><p> หนึ่งก็เพราะเป็นความรับผิดชอบโดยตรง สองมาตรการรักษาความปลอดภัยบ้านผู้นำหย่อนยาน ทำให้เห็นถึงความหละหลวม หากวันนั้นถุงที่ปาเข้าใส่ไม่ใช่อึ แต่เป็นวัตถุระเบิดเหตุการณ์คงเลวร้ายยิ่งกว่านี้ ดังนั้น <persName>พล.ต.ท.สัณฐาน ชยนนท์</persName> ผบช.น.จึงเรียกระดมพลนักสืบมือดี ทั้ง สน.ทองหล่อ ท้องที่รับผิดชอบ และกก.สส.น.5 ควานหาตัวมือดีรายนี้อย่างเร่งด่วน</p>
<p>อย่างไรก็ตามดูเหมือนว่าหลักฐานเดียวที่มีอยู่ในขณะนี้ คือ ภาพจากกล้องวงจรปิดหน้าบ้านนายกฯ ที่บันทึกภาพรถจักรยานยนต์และชายต้องสงสัย ซึ่งเชื่อว่าน่าจะเป็นผู้ก่อเหตุครั้งนี้ ก่อนจะกระจายกำลังออกตรวจสอบกล้องวงจรปิดละแวกใกล้เคียง รวมถึงประสานขอความร่วมมือนำแฟนพันธุ์แท้รถจักรยานยนต์มาช่วยดูภาพจากวงจรปิดว่า ยานพาหนะที่มือปาอึใช้นั้นเป็นยี่ห้อ-รุ่นอะไร</p>
<p> ท่ามกลางการระดมหาพยานหลักฐาน เพื่อเชื่อมโยงไปสู่มือปาอึ มีสิ่งหนึ่งที่สามารถพิสูจน์ "ตัวบุคคล" ของผู้ต้องสงสัยในคดีนี้นั่นก็คือการสกัดหา "ดีเอ็นเอ" จาก "อึ" นั่นเอง ?!!</p>
<p> ด้วยเหตุนี้พนักงานสอบสวน สน.ทองหล่อ จึงเก็บอึไว้เป็นหลักฐานในคดีด้วย ขณะนี้นักวิทยาศาสตร์จากสำนักนิติวิทยาศาสตร์ตำรวจ สำนักงานตำรวจแห่งชาติ (สตช.) กำลังรอรับสิ่งปฏิกูลนี้มาตรวจหาดีเอ็นเอ หากว่ามีการร้องขอมา</p>
<p>"คม ชัด ลึก" ขอคำอธิบายเกี่ยวกับการตรวจอึหาดีเอ็นเอกับนักวิทยาศาสตร์ รพ.บำรุงราษฎร์ กับ รพ.วิชัยยุทธ บอกว่า ในทางทฤษฎีวิทยาศาสตร์สามารถสกัดหาดีเอ็นเอจากอุจจาระได้ เนื่องจากอุจจาระเป็นของเสีย กากอาหาร ที่ผ่านระบบทางเดินอาหารในการขับถ่ายของเสียออกมา ขั้นตอนระหว่างนี้อาจจะมีเนื้อเยื่อติดออกมาด้วย แต่จะมากพอให้ตรวจพบหรือไม่นั้นเป็นอีกเรื่องหนึ่ง</p>
<p> ยกเว้น...ผู้ต้องสงสัยหรือผู้ป่วยคนนั้น เป็นริดสีดวงทวารหนักหรือกล้ามเนื้อหูรูดไม่ดี อาจจะมีเลือดหรือก้อนเลือดปะปนออกมากับอุจจาระ จะสามารถสกัดหาดีเอ็นเอได้จากเลือดได้ทันที</p>
<p> ขณะที่ นักวิทยาศาสตร์ สำนักงานนิติวิทยาศาสตร์ตำรวจ ที่กำลังรอวัตถุพยานหากมีการร้องขอให้ตรวจหาดีเอ็นเอ ขยายความเพิ่มเติมว่า การตรวจหาสิ่งที่ติดออกมากับอุจจาระนั่นก็คือ "เซลล์" มนุษย์ทุกคนจะมีเซลล์ และเซลล์จะหาได้จากเนื้อเยื่อที่ติดออกมาอุจจาระ ในเซลล์จะมีนิวเคลียสซึ่งเป็นข้อมูลเฉพาะบุคคล เป็นส่วนที่เล็กที่สุดในระบบเซลล์ ดังนั้น อุจจาระที่ขับถ่ายออกมาตามระบบทางเดินอาหารจะมีเนื้อเยื่อติดออกมาบางส่วน</p>
<p>ดังนั้น หากจะตรวจหาดีเอ็นเอมนุษย์ควรที่จะได้ ?!! </p>
<p> เขา อธิบายถึงขั้นตอนการตรวจหาว่า จะเริ่มด้วยการนำอุจจาระที่ได้มาขลิบหรือจิ้มเอาบางส่วนใส่หลอดทดลอง แล้วหยดน้ำยาตรวจหาดีเอ็นเอมนุษย์ลงไป 15 ไมโครตริก รอประมาณ 15 วัน เพื่อให้กระบวนการทำงานตรวจหาดีเอ็นเอสมบูรณ์ เมื่อได้ เขาย้ำว่า ถ้าได้มาแล้วก็ต้องทดลองซ้ำด้วยการขลิบหรือจิ้มอุจจาระในส่วนอื่นๆ มาทำตามขั้นตอนเดิมซ้ำอีกครั้ง เพื่อเปรียบเทียบให้เกิดความชัดเจน </p>
<p> สำหรับการตรวจต่อครั้งจะมีราคาดำเนินการ 3,000 บาท น้ำยาอย่างดีราคากล่องละประมาณ 2.5 แสนบาท สามารถตรวจหาดีเอ็นเอมนุษย์ได้ราว 200 ตัวอย่าง</p>
<p>แต่ถ้าอุจจาระมีหยดเลือดหรือก้อนเลือดขนาดเท่าหัวไม้ขีดไฟ ในกรณีที่ผู้ต้องสงสัยเป็นโรคริดสีดวงทวารหนัก หรือกล้ามเนื้อหูรูดไม่ปกติ จะสามารถตรวจดาดีเอ็นเอได้ชัดเจนมากขึ้น</p>
<p>นักวิทยาศาสตร์คนเดิม ยกตัวอย่างให้เข้าใจง่ายขึ้นด้วยเรื่องข้อพิพาทเรื่อง "ขี้หมาหน้าบ้าน" เมื่อต้องการพิสูจน์ว่าขี้หมาก้อนนั้นเป็นของหมาตัวไหนก็สามารถตรวจหาได้ เนื่องจากหมาจะมีขนที่ก้น ขณะถ่ายของเสียอาจจะมีขนหลุดปนมากับอุจจาระ เมื่อสัตวแพทย์แยกหาขนนำไปสกัดดีเอ็นเอ แล้วนำไปเปรียบเทียบกับหมาต้องสงสัยก็จะสามารถระบุได้ทันทีว่า ขี้ก้อนนั้นเป็นของหมาตัวไหน</p>
<p> "ถ้าเราได้ผลตรวจดีเอ็นเอแล้วไม่ใช่ว่าเรื่องจะจบลงแค่นั้น แต่เราต้องเก็บผลตรวจไว้เป็นข้อมูลพื้นฐาน เอาไว้ตรวจสอบเปรียบเทียบกับผู้ต้องสงสัยที่ตำรวจได้ตัวมา นำดีเอ็นเอที่ได้จากการตรวจเส้นผม เส้นขน เนื้อเยื่อในกระพุ้งแก้ม หรือเลือดมาเปรียบเทียบว่า ตรงกับตัวอย่างที่เก็บไว้หรือไม่ ถ้าตรงก็ชัดเจนว่าเป็นคนเดียวกัน" นักวิทยาศาสตร์ อธิบาย</p>
<p> อย่างไรก็ดี ในกรณีนี้ก็มีข้อจำกัดเช่นกัน เช่น หากอุจจาระวัตถุของกลางที่นำมาตรวจอยู่สภาพแวดล้อมร้อน ชื้น หรือเก็บไว้หลายวันจนแบคทีเรียทำให้เน่า ถ้าเจอปัจจัยเหล่านี้ก็อาจจะส่งผลทำให้ตรวจไม่พบได้</p>
<p> ทว่าองค์ประกอบต่างๆ ของอุจจาระบางครั้งก็ช่วยอธิบายเอกลักษณ์ของเจ้าของได้ด้วย เช่น เจ้าของอุจจาระเป็นคนกินเจมาโดยตลอด อุจจาระที่ออกมาก็จะมีเอกลักษณ์แตกต่างกับคนที่กินเนื้อ ซึ่งอุจจาระก็จะเป็นอีกแบบหนึ่ง</p>
<p> แต่สิ่งสำคัญที่สุดในกระบวนการพิสูจน์ทางวิทยาศาสตร์นี้ คือ ต้องมีตัวผู้ต้องสงสัยมาเปรียบเทียบ !?! </p>
<p> ต้องรอดูกันต่อไปว่ากระบวนการพิสูจน์หา "มือปาอึ" จะถึงขั้นต้องลงมือสกัดหา "ดีเอ็นเอ" จาก "อึ" หน้าบ้านนายกฯ หรือไม่ ?!! </p></body>
</news>
