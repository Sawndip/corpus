<teiHeader>
<fileDesc>
<titleStmt>
  <title>“แจ๋วแสบ” พาหนุ่มฉกรถ-ทรัพย์สินบ้าน “ต่อง สาวิตรี” สูญร่วมล้าน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-13 16:23:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051506  </bibl>
</sourceDesc>
</fileDesc>
</teiHeader>
<news>
<headline>“แจ๋วแสบ” พาหนุ่มฉกรถ-ทรัพย์สินบ้าน “<persName>ต่อง สาวิตรี</persName>” สูญร่วมล้าน</headline>
<lead>คนใช้สุดแสบ พาแฟนหนุ่มเข้าไปฉกรถวีออสของเพื่อนรุ่นน้องในบ้านดาราสาว “<persName>ต่อง สาวิตรี</persName>” หลบหนีหายไป พร้อมทรัพย์สินอื่นๆ ทั้งทองรูปพรรณ สร้อยข้อมือ แหวนทอง พระเลี่ยมทอง เครื่องสำอางชุดใหญ่ สูท และเสื้อผ้าแบรนด์เนมยี่ห้อดัง รวมมูลค่ากว่า 1 ล้านบาท</lead>
<neck></neck>
<body><p>วันนี้ (13 เม.ย.) เมื่อเวลา 12.30 น. <persName>พล.ต.ท.พงศพัศ พงษ์เจริญ</persName> ผู้ช่วย ผบ.ตร.ในฐานะโฆษก ตร. เดินทางไปยังบ้านเลขที่ 166 ซอยสตรีวิทยา 2 ซอย 10 ถนนโชคชัย 4 แขวงและเขตลาดพร้าว กทม. ของ <persName>น.ส.สาวิตรี</persName> หรือ<persName>ต่อง สามิภักดิ์</persName> พิธีกรและดารานักแสดงชื่อดัง เพื่อรับฝากบ้านของ <persName>น.ส.สาวิตรี</persName> ไว้ในโครงการฝากบ้านกับตำรวจของ สน.โชคชัย เป็นหลังที่ 75 เนื่อวจาก <persName>น.ส.สาวิตรี</persName>แจ้งความประสงค์ว่าจะเดินทางไปต่างจังหวัด ภายหลังจากเกิดเหตุคนใช้ภายในบ้านได้พาแฟนหนุ่มเข้าไปขโมยรถยนต์โตโยต้า วีออส สีบรอนซ์เงิน หมายเลขทะเบียน ชฟ-5519 กทม. ของ <persName>น.ส.ปฐมภรณ์ ทองอร่าม</persName> เพื่อนรุ่นน้องของ <persName>น.ส.สาวิตรี</persName>ที่จอดไว้ภายในบ้านไป เหตุเกิดเมื่อคืนวันที่ 12 เม.ย.ที่ผ่านมา</p>
<p><persName>พล.ต.ท.พงศพัศ</persName>เปิดเผยว่า สำหรับคดีนี้พนักงานสอบสวนได้ภาพจากกล้องวงจรปิดจากบ้านหลังที่อยู่ติดกัน ขณะที่คนรับใช้ก่อเหตุขโมยรถแล้ว นอกจากนี้ยังได้สอบปากคำพยานไว้แล้ว ซึ่งคาดว่าภายในวันนี้ พนักงานสอบสวนน่าจะขออนุมัติหมายจับผู้ต้องหาได้ภายในวันนี้ ทั้งนี้ ได้กำชับให้ฝ่ายสืบสวน สน.โชคชัย ออกติดตามจับกุมแล้ว อย่างไรก็ตาม ขอเตือนให้ผู้ต้องหาที่ขโมยรถและทรัพย์สินในบ้านไป ให้เข้ามอบตัวและนำรถมาคืน อย่าให้เจ้าหน้าที่ต้องจับกุม</p>
<p>เหตุการณ์คนใช้ขโมยรถของเพื่อนรุ่นน้องดาราสาวในครั้งนี้ เกิดขึ้นเมื่อเวลา 22.30 น.วานนี้ (12 เม.ย.) <persName>ร.ต.ต.ศตวรรษ ใจสุข</persName> พนักงานสอบสวน (สบ 1) สน.โชคชัย รับแจ้งเหตุลักทรัพย์ภายในบ้านเลขที่ 166 ซอยสตรีวิทยา 2 ซอย 10 ถนนโชคชัย 4 แขวงและเขตลาดพร้าว จึงรายงานให้ผู้บังคับบัญชาทราบ แล้วรุดไปตรวจสอบที่เกิดเหตุพร้อม <persName>พ.ต.อ.พรชัย ขจรกลิ่น</persName> ผกก.สน.โชคชัย เจ้าหน้าที่ฝ่ายสืบสวน สน.โชคชัย เจ้าหน้าที่กองพิสูจน์หลักฐาน</p>
<p>เมื่อไปถึงเจ้าหน้าที่พบ <persName>น.ส.สาวิตรี สามิภักดิ์</persName> พิธีกรและดารานักแสดงชื่อดัง และเจ้าของบ้านหลังดังกล่าว พร้อม <persName>น.ส.ปฐมภรณ์ ทองอร่าม</persName> อายุ 32 ปี อยู่บ้านเลขที่ 25/1740 ซอยลาดพร้าว 101 ซอย 36 แขวงคลองจั่น เขตบางกะปิ เพื่อนรุ่นน้องของดาราสาวคนดัง ยืนรอให้การอยู่ด้วยอาการตื่นตระหนกตกใจ</p>
<p>จากการสอบสวน <persName>น.ส.ปฐมภรณ์</persName> ให้การว่า ก่อนเกิดเหตุเมื่อวันที่ 11 เม.ย.ที่ผ่านมา ตนขับรถเก๋งยี่ห้อโตโยต้า วีออส สีบรอนซ์เงิน หมายเลขทะเบียน ชฟ-5519 กทม. ของตน มาจอดไว้ที่บ้านหลังเกิดเหตุ ก่อนจะขับรถอีกคันนำกระดูกแม่ของ <persName>น.ส.สาวิตรี</persName> ไปทำพิธีทางศาสนาที่ จ.จันทบุรี โดยนำกุญแจรถวางไว้ที่บ้านเพื่อให้ <persName>น.ส.สกาวเดือน ลูกอินทร์</persName> อายุ 23 ปี คนรับใช้ของ <persName>น.ส.สาวิตรี</persName>ล้างรถตามปกติ</p>
<p><persName>น.ส.ปฐมภรณ์</persName>กล่าวต่อว่า หลังจากนั้นในเวลาประมาณ 16.00 น.วันที่ 12 เม.ย. เพื่อนบ้านก็โทรศัพท์มาบอกว่า สุนัขที่บ้านที่ป่วยเป็นมะเร็งเดินตกลงไปในท่อน้ำไม่สามารถขึ้นมาเองได้ อีกทั้งไม่มีคนอยู่ในบ้าน เลยฝากให้เพื่อนบ้านปีนเข้าไปช่วยอุ้มขึ้นมา ซึ่งตอนนั้นก็ยังไม่ได้เอะใจอะไร คิดว่า <persName>น.ส.สกาวเดือน</persName>คงจะออกไปนอกบ้านแต่หลังจากนั้นเพื่อนบ้านก็โทรศัพท์กลับมาบอก ว่าสุนัขตกท่ออีก 2 รอบ รอบสุดท้ายจึงโทรศํพท์ไปบอกให้สัตว์แพทย์ใกล้บ้านช่วยอุ้มขึ้นไปไว้ที่ คลินิก พร้อมทั้งพยายามโทรศัพท์ติดต่อ <persName>น.ส.สกาวเดือน</persName> แต่ก็ไม่สามารถติดต่อได้ ตอนนั้นก็คิดแต่เพียงว่า <persName>น.ส.สกาวเดือน</persName>น่าจะออกไปเที่ยวนอกบ้านแค่นั้น</p>
<p><persName>น.ส.ปฐมภรณ์</persName>กล่าวต่อว่า หลังจากนั้นตนก็โทรศัพท์ไปบอกให้พี่สาว น้องชาย และหลานของ <persName>น.ส.สาวิตรี</persName> ให้ช่วยกลับเข้ามาดูที่บ้าน จนกระทั่งพี่สาวกับหลานชายมาถึงก็ปีนเข้ามาในบ้าน ตนจึงบอกให้ไปเอากุญแจรถไปเปิดเพื่อเอากุญแจบ้านไปเปิดตรวจดูความเรียบร้อย ในบ้าน แต่หลานชายบอกว่ารถไม่มีรถจอดอยู่ในบ้านแล้ว ทำให้ทราบว่า <persName>น.ส.สกาวเดือน</persName>น่าจะเป็นคนขโมยรถไป จึงรีบเดือนทางกลับมาบ้าน แล้วไปขอตรวจสอบกล้องวงจรปิดข้างบ้าน ก็พบว่า <persName>น.ส.สกาวเดือน</persName> พาผู้ชายคนหนึ่งเข้ามาขโมยรถในบ้านไปในเวลา 11.28 น.ของวันที่ 12 เม.ย. จึงรีบแจ้งตำรวจมาตรวจสอบ</p>
<p>ด้าน <persName>น.ส.สาวิตรี</persName>กล่าวว่า ได้รู้จัก <persName>น.ส.สกาวเดือน</persName>มาตั้งแต่เจ้าตัวทำงานเป็นช่างทำผมอยู่ที่ร้านเสริมสวยอายุ 14 ปี แต่ภายหลัง <persName>น.ส.สกาวเดือน</persName> มีปัญหากับที่ร้านเสริมสวย ในช่วงเดือน ต.ค.ปีที่แล้ว เลยชวนมาทำงานเป็นแม่บ้านให้เนื่องจากเห็นว่าตั้งแต่รู้จักกันมาก็ไม่มี ประวัติขโมยของที่ร้านเสริมสวย โดยให้พักอยู่ที่ห้องข้างครัว แต่เวลาที่ตนไม่อยู่บ้านก็จะให้เข้ามานอนเฝ้าบ้านข้างใน</p>
<p><persName>น.ส.สาวิตรี</persName>กล่าวด้วยว่า ตลอดเวลาที่ <persName>น.ส.สกาวเดือน</persName> มาทำงานที่บ้านตน ก็ไม่ทราบว่าถูกขโมยทรัพย์สินไปบ้างหรือไม่ เพราะมีละคร 3 เรื่อง งานรายการเคเบิ้ลทีวี อีกทั้งยังต้องเตรียมงานพระราชทานเพลิงศพแม่ แต่พอกลับมาถึงบ้านก็ได้เข้าไปตรวจสอบทรัพย์สินของตนเองปรากฏว่า มีเครื่องประดับทั้งทองรูปพรรณ สร้อยข้อมือ แหวนทอง พระเลี่ยมทอง เครื่องสำอางชุดใหญ่ สูท และเสื้อผ้าแบรนด์เนมยี่ห้อดัง รวมมูลค่ากว่า 1 ล้านบาท ถูก <persName>น.ส.สกาวเดือน</persName> ขโมยไปด้วย</p></body>
</news>
