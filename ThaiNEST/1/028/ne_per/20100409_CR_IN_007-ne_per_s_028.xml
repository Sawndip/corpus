<teiHeader>
<fileDesc>
<titleStmt>
  <title>รรท.ผบ.ตร.ลั่นต้องจับแกนนำแดงให้ได้  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-09 14:38:11  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=220347  </bibl>
</sourceDesc>
</fileDesc>
</teiHeader>
<news>
<headline>รรท.ผบ.ตร.ลั่นต้องจับแกนนำแดงให้ได้</headline>
<lead>รรท.ผบ.ตร.ลั่น ต้องควบคุมตัว แกนนำเสื้อแดง ตามหมายจับให้ได้ ภายใต้ พ.ร.ก.ฉุกเฉิน ส่วนกรณี เสื้อแดงบุกไทยคม ลาดหลุมแก้ว สั่งการให้ ตร.ดูแลเต็มที่แล้ว บ่ายนี้ นครบาล ประชุมด่วนอีกรอบ</lead>
<neck></neck>
<body><p><persName>พล.ต.อ.ปทีป ตันประเสริฐ</persName> รักษาราชการแทนผู้บัญชาการตำรวจแห่งชาติ เปิดเผย ภายหลังเลื่อนประชุมเจ้าหน้าที่ตำรวจ จากกองบัญชาการตำรวจนครบาล กองบัญชาการตำรวจสอบสวนกลาง เจ้าหน้าที่ตำรวจที่เกี่ยวข้องทั้งหมดเพื่อกำชับเรื่องการปฏิบัติหน้าที่ โดยเฉพาะเรื่องข้อกฎหมาย หลังการประกาศใช้ พ.ร.ก.ฉุกเฉิน ซึ่งจะมีความแตกต่าง จากข้อกฎหมายปกติ พร้อมกับได้เร่งรัดให้เจ้าหน้าที่ตำรวจ ดำเนินการควบคุมตัวแกนนำที่ถูกออกหมายจับให้เป็นไปตามข้อกฎหมาย โดยยืนยันว่าจะต้องควบคุมตัวให้ได้ ส่วนกรณีที่กลุ่มคนเสื้อแดง บุกไปที่สถานีบริการภาคพื้นดินไทยคม อ.ลาดหลุมแก้ว จ.ปทุมธานี นั้น ได้มีการจัดส่งกำลังเจ้าหน้าที่ตำรวจเข้าไปดูแลแล้ว ด้าน <persName>พล.ต.ต.ปิยะ อุทาโย</persName> โฆษก
กองบัญชาการตำรวจนครบาล ยืนยันว่า เจ้าหน้าที่ตำรวจได้มีการจัดกำลังเจ้าหน้าที่ดูแลรักษาความปลอดภัยการชุมนุม ของกลุ่มคนเสื้อแดง ภายใต้การประกาศ พ.ร.ก.ฉุกเฉิน โดยในช่วงบ่ายวันนี้ <persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล ได้เรียกประชุมเจ้าหน้าที่ตำรวจระดับรองผู้บัญชาการตำรวจนครบาล และผู้บังคับการตำรวจนครบาล 1-9 ตลอดจนเจ้าหน้าที่ควบคุมฝูงชน เพื่อกำชับและทำความเข้าใจเรื่องกฎหมายอีกครั้ง ทั้งนี้หากพบว่า ผู้ชุมนุมกระทำการใด ที่มีความเข้าข่ายผิดกฎหมาย ก็ให้สามารถดำเนินการเข้าจับกุมตัวได้ทันที</p></body>
</news>
