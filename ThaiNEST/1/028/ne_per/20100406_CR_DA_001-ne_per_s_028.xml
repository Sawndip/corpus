<teiHeader>
<fileDesc>
<titleStmt>
  <title>ยิงสาวเจ้าของสปาเชียงใหม่ดับข้างเก๋ง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-06 00:06:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58350  </bibl>
</sourceDesc>
</fileDesc>
</teiHeader>
<news>
<headline>ยิงสาวเจ้าของสปาเชียงใหม่ดับข้างเก๋ง</headline>
<lead></lead>
<neck></neck>
<body><p>วันนี้ ( 5 เม.ย.) <persName>พ.ต.ท.ชัชพล  องค์ศิริพร</persName>  สารวัตรเวร สภ.แม่ปิง อ.เมือง จ.เชียงใหม่ ได้รับแจ้งเหตุมีคนถูกอาวุธปืนยิงเสียชีวิต บนถนนแก้วนวรัฐ ซอย 3 ใกล้ฟลอรัล เชียงใหม่ คอนโดมิเนียม ต.วัดเกต จึงรุดไปตรวจสอบพร้อมด้วย <persName>พล.ต.ต.สมหมาย กองวิสัยสุข</persName> ผบก.ภ.จว.เชียงใหม่ <persName>พ.ต.อ.ดุลยเดชา อาชวะสมิตระกูล</persName> ผกก.สภ.แม่ปิง  เจ้าหน้าที่วิทยาการ แพทย์เวรโรงพยาบาลมหาราชนครเชียงใหม่  และเจ้าหน้าที่กู้ภัย  ที่เกิดเหตุพบรถยนต์ฮอนด้า ซีวิค สีฟ้า ทะเบียน กพ 9547 เชียงใหม่ จอดในสภาพประตูฝั่งคนขับเปิดอยู่ ที่พื้นถนนพบศพ<persName>นางชญารัศมิ์  รานา</persName> อายุ 36 ปี เจ้าของร้านลีลาวดี สารภี มาสสาจจ์  ตั้งอยู่เลขที่ 3/1 ถนนแก้วนวรัฐ ซอย 1 ต.วัดเกต อ.เมือง จ.เชียงใหม่ นอนเสียชีวิตจมกองเลือด ตรวจสอบพบบาดแผลถูกยิงด้วยอาวุธปืนเข้าบริเวณใต้ตาขวาทะลุด้านหลังศีรษะ 1 นัด</p>
<p>สอบสวนทราบว่า ขณะที่<persName>นางชญารัศมิ์</persName> กำลังเปิดประตูรถ มีคนร้ายเป็นชาย 1 คน สวมเสื้อสีแดง กางเกงขาสามส่วนสีเหลือง สวมหมวกกันน็อค ถืออาวุธปืนเดินออกมาจากถนนแก้วนวรัฐ ซอย 2 ตรงเข้ามายิงใส่ผู้ตาย 1 นัด  ก่อนจะยิงเข้าใส่ลูกจ้างของ<persName>นางชญารัศนิ์</persName>แต่พลาดเป้า คนร้ายจึงรีบเดินหลบหนีไปอย่างรวดเร็ว</p>
<p><persName>พล.ต.ต.สมหมาย</persName>  เปิดเผยว่า  เจ้าหน้าที่ได้วางแนวทางสอบสวนไว้หลายประเด็นทั้งเรื่องขัดผลประโยชน์ทาง ธุรกิจ เรื่องส่วนตัว และเรื่องชู้สาว ซึ่งจะได้เร่งสืบสวนติดตามจับกุมมือปืนรายนี้มาดำเนินคดีต่อไป</p></body>
</news>
