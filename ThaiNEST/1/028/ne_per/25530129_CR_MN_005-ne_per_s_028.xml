<teiHeader>
<fileDesc>
<titleStmt>
  <title>ลุ้นอัยการสั่งคดี "แก๊งค้าอาวุธ" สนามบินดอนเมืองวันนี้  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012851  </bibl>
</sourceDesc>
</fileDesc>
</teiHeader>
<news>
<headline>ลุ้นอัยการสั่งคดี "แก๊งค้าอาวุธ" สนามบินดอนเมืองวันนี้</headline>
<lead>ลุ้นระทึก"<persName>กายสิทธิ์ พิศวงปราการ</persName>" พิจารณาสั่งคดี"จับแก๊งค้าอาวุธสงคราม-ขีปนาวุธ"สนามบินดอนเมืองวันนี้ ท่ามกลางกระแสข่าวสั่งไม่ฟ้อง อสส.ชี้เรื่องยังมาไม่ถึง</lead>
<neck></neck>
<body><p>วันนี้ 28 ม.ค.<persName>นายกายสิทธิ์ พิศวงปราการ</persName> อธิบดีอัยการฝ่ายคดีอาญา กล่าวถึงความคืบหน้าคดีที่พนักงานสอบสวนกองปราบปรามส่งสำนวนและมีความเห็นสมควรฟ้อง <persName>นายอิสยาส อิสซาคอฟ</persName> นักบินที่ 1 <persName>นายวิกเตอร์ อับดุลลาเยฟ</persName> เนวิเกเตอร์ <persName>นายมิคาอิล พีทูคู</persName> ช่างเครื่องยนต์ <persName>นายอเล็กซ์ซานดะ ไซร์บาเนฟ</persName> ช่างเทคนิค และ<persName>นายวิทาลี ชุนคอฟ</persName> นักบินที่ 2 สัญญาชาติคาซัคสถานและเบรารุส แก๊งค้าอาวุธข้ามชาติ ผู้ต้องหาที่ 1-5 คดีลอบค้าอาวุธสงครามซึ่งถูกจับกุมที่สนามบินดอนเมือง ข้อหาทำผิด พ.ร.บ.อาวุธปืน เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน พ.ศ.2490, พ.ร.บ.ศุลกากร ฯ พ.ร.บ.เกี่ยวกับทางเดินอากาศว่าคณะทำงานอัยการฝ่ายคดีอาญา 7 พิจารณาพยานหลักฐานคดีนี้แล้ว เห็นว่ามีพยานหลักฐานเพียงพอที่จะสั่งคดีได้จึงลงความเห็นและนัดสั่งคดีในวันที่ 29 ม.ค.นี้ เวลา 12.00 น. ซึ่งเป็นวันครบกำหนดฝากขังผู้ต้องหาครั้งที่ 4 อย่างไรก็ตามเมื่อคณะทำงานลงความเห็นว่าจะฟ้องหรือไม่ฟ้องแล้ว ก็จะเสนอให้<persName>นายจุลสิงห์ วสันตสิงห์</persName> อัยการสูงสุดชี้ขาดอีกครั้ง</p>
<p> เมื่อถามว่ามีกระแสข่าวคดีนี้ อสส. พิจารณาแล้วสั่งไม่ฟ้อง <persName>นายกายสิทธิ์</persName>กล่าวว่า ขณะนี้การสั่งคดียังไม่ได้มีคำสั่งว่าจะไม่ฟ้อง แต่ที่ผ่านมาตนพิจารณาแล้วเห็นว่าคดีนี้มีความสำคัญเป็นเรื่องใหญ่มีความซับซ้อนในรายละเอียดจึงได้ทำหนังสือเสนอ อสส.ให้เป็นผู้พิจารณาว่าจะสั่งคดีด้วยตนเองหรือจะมอบหมายให้ตนและคณะทำงานฝ่ายคดีเป็นผู้พิจารณา ซึ่งขณะนี้ อสส.ยังไม่ได้มีคำสั่งใดๆตอบกลับมา แต่คาดว่าจะทราบผลได้ภายในวันที่ 29 ม.ค.เวลาหลัง 10.00 น. ทั้งนี้หาก อสส. ตัดสินใจที่จะสั่งคดีด้วยตัวเอง และมีความเห็นสั่งไม่ฟ้องจริง ก็ไม่ต้องส่งความเห็นให้ ผบ.ตร.พิจารณา เพื่อทำความเห็นแย้งว่าจะเห็นแย้ง อสส.หรือไม่ เพราะตาม ป.อาญา ถือว่าอำนาจการสั่งคดีของ อสส.ถือเป็นที่สิ้นสุด</p>
<p> ด้าน<persName>นายจุลสิงห์ วสันตสิงห์</persName> อัยการสูงสุด ปฎิเสธถึงกระแสข่าวดังกล่าวเพียงสั้นๆ ว่า ยังไม่ได้มีความเห็นสั่งไม่ฟ้อง โดยคดีดังกล่าวยังไม่ถึงตน                ผู้สื่อข่าวรายงานว่า คดีนี้สืบเนื่องจากเมื่อวันที่ 12 ธ.ค. 2552 เวลา 13.00 น. เจ้าหน้าที่ตำรวจสน.ดอนเมือง ได้ทำการจับกุมผู้ต้องหาทั้ง 5 คน พร้อมอาวุธปืนและเครื่องกระสุนปืนของกลางจำนวน 145 ภายหลังนายนิมิต แสงอำไพ หัวหน้าสืบสวนปราบปรามทางบก 2 กรมศุลกากรและพวกได้รับแจ้งว่ามีเครื่องบิน IL-76 เที่ยวบินที่ AWA732 ซึ่งเดินทางจากสาธารณะรัฐประชาธิปไตยประชาชนเกาหลี ( เกาหนีเหนือ) มีจุดหมายไปยังสาธารณะรัฐนิยมประชาธิปไตยศรีลังกา ได้แวะลงจอดเติมน้ำมันเชื้อเพลิงที่ท่าอากาศยานดอนเมือง จึงได้ประสานหน่วยงานที่เกี่ยวข้องทำการตรวจสอบสิ่งของที่บรรทุกมากับเครื่องบิน ต่อมาสำนักข่าวกรองได้มีหนังสือแจ้งถึงผู้บัญชาการทหารอากาศและหน่วยงานที่เกี่ยวข้องทำการตรวจค้นสิ่งของที่บรรทุกมากับเครื่องบิน แล้วพบว่าเป็นอาวุธปืนและเครื่องกระสุนปืนจึงแจ้งเจ้าหน้าที่ตำรวจ สน.ดอนเมือง โดยชั้นจับกุมและสอบสวนผู้ต้องหาทั้ง 5 คน ให้การปฏิเสธมาโดยตลอด</p></body>
</news>
