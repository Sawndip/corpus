<teiHeader>
<fileDesc>
<titleStmt>
  <title>ตร.คุมเข้มขั้นสูงสุดรับมือ “ไพร่แดง” เคลื่อนฝูงป่วนเมือง  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-06 09:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047551  </bibl>
</sourceDesc>
</fileDesc>
</teiHeader>
<news>
<headline>ตร.คุมเข้มขั้นสูงสุดรับมือ “ไพร่แดง” เคลื่อนฝูงป่วนเมือง</headline>
<lead>ตำรวจจัดชุดเคลื่อนที่เร็ว 8 ชุด ประจำการแยกสำคัญ รับมือม็อบแดงเคลื่อนไหว พร้อมเร่งประชาสัมพันธ์เอกสารคำสั่งศาล ขณะที่พรรคประชาธิปัติย์ ตำรวจวางมาตรการคุมเข้มยกระดับขั้นสูงสุด</lead>
<neck></neck>
<body><p>วันนี้ (6 เม.ย.) <persName>พล.ต.ต.ภาณุ เกิดลาภผล</persName> รองผู้บัญชาการตำรวจนครบาล เปิดเผยว่า ในการเคลื่อนขบวนของกลุ่มผู้ชุมนุมคนเสื้อแดงในวันนี้ ที่ประกาศว่าจะเคลื่อนขบวนไปยังพื้นที่ ที่ศูนย์อำนวยการรักษาความสงบเรียบร้อย (ศอ.รส.) ประกาศห้ามเคลื่อนไหวใน 11 เส้นทาง ทางเจ้าหน้าที่ตำรวจได้มีการจัดชุดเคลื่อนที่เร็ว 8 ชุด ประจำตามแยกสำคัญ เพื่อเข้าถึงหากเกิดเหตุความวุ่นวายระหว่างการเคลื่อนขบวนได้ในทันที ซึ่งในครั้งนี้เจ้าหน้าที่จะไม่จัดรถนำขบวนให้ เนื่องจากเป็นเส้นทางที่ ศอ.รส.ประกาศห้ามเคลื่อนไหว</p>
<p>อย่างไรก็ตาม การเคลื่อนขบวนในครั้งนี้ ทางเจ้าหน้าที่จะมีการติดตามสถานการณ์อย่างใกล้ชิด เพื่อป้องกันเหตุการณ์กระทบกระทั่งระหว่างกลุ่มผู้ชุมนุมกับชาวบ้านในชุมชน</p>
<p>นอกจากนั้น ผู้สื่อข่าวรายงานว่า เมื่อช่วงเช้าเจ้าหน้าที่ตำรวจได้เดินทางมาแจกเอกสารสรุปคำสั่งศาลแพ่ง กรณีที่กองอำนวยการรักษาความมั่นคงภายใน (กอ.รมน.) มีอำนาจในการดำเนินการเพื่อป้องกัน ปราบปราม ระงับ ยับยั้ง แก้ไข บรรเทาเหตุการณ์ที่กระทบต่อความมั่นคง ให้ผู้ชุมนุมได้รับทราบ ขณะที่การ์ดคนเสื้อแดงได้มายืนประจำการแบบประจันหน้ากับเจ้าหน้าที่ตำรวจที่ มาป้องกันการเคลื่อนตัวของกลุ่มคนเสื้อแดง บริเวณแยกชิดลม และแยกหลังสวน แต่ก็ไม่มีความวุ่นวายเกิดขึ้นแต่อย่างใด</p>
<p>ส่วนการรักษาความปลอดภัยที่พรรคประชาธิปัติย์ ซึ่งวันนี้มีการทำบุญครบรอบ 64 ปีของการก่อตั้งพรรคประชาธิปัตย์ ได้มีการวางกำลังตำรวจดูแลความปลอดภัยอย่างแน่นหนาเกือบ 1,000 นาย โดยมีการนำรถคุมขังผู้ต้องหาจำนวน 2 คัน กั้นบริเวณหน้าโรงพยาบาลวิชัยยุทธ เพื่อป้องกันรถที่จะเข้ามาจากบริเวณถนนพระราม 6 ส่วนบริเวณฝั่งถนนเศรษฐศิริ ก็มีการนำรถคุมขังผู้ต้องหาอีก 2 คัน กั้นบริเวณถนนที่จะผ่านมายังหน้าที่ทำการพรรคประชาธิปัตย์เช่นเดียวกัน</p>
<p>นอกจากนี้ยังได้มีการเตรียมรถดับเพลิงจากสำนักป้องกันและบรรเทา สาธารณภัย กทม. 2 คัน มาจอดเตรียมพร้อมอยู่ที่บริเวณหน้าที่ทำการพรรคด้วย พร้อมทั้งนำรถคุมขังผู้ต้องหาอีกจำนวนหนึ่งจอดขวางตลอดแนวรั้วของที่ทำการ พรรคประชาธิปัตย์</p>
<p>ผู้สื่อข่าวรายงานอีกว่า นอกจากจะมีกำลังเจ้าหน้าที่กระจายรักษาความปลอดภัยบริเวณโดยรอบที่ทำการพรรค ประชาธิปัตย์แล้ว บริเวณที่เป็นอาคารสูงรอบๆที่ทำการพรรคประชาธิปัตย์ ยังมีเจ้าหน้าที่ประจำการ เพื่อเฝ้าระวังหวั่นมีผู้ไม่หวังดีเข้ามาก่อเหตุความรุนแรงด้วย ทั้งนี้มาตรการรักษาความปลอดภัยในวันนี้ได้กำหนดไว้เป็นขั้นสูงสุด เนื่องจากบริเวณที่ทำการพรรคประชาธิปัตย์นั้นเป็นจุดอับ และจะมีบุคคลสำคัญ รวมทั้งรัฐมนตรีเดินทางมาร่วมงานเป็นจำนวนมาก</p></body>
</news>
