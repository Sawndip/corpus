<teiHeader>
<fileDesc>
<titleStmt>
  <title>ไทยคมลาดหลุมแก้วบาดเจ็บ 22 คนแล้ว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-09 18:23:49  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=220387  </bibl>
</sourceDesc>
</fileDesc>
</teiHeader>
<news>
<headline>ไทยคมลาดหลุมแก้วบาดเจ็บ 22 คนแล้ว</headline>
<lead>เผยจำนวนผู้ได้รับบาดเจ็บจาก การปะทะที่ไทยคมลาดหลุมแก้ว ทั้งหมด 22 คน นำส่งร.พ.ลาดหลุมแก้ว และ ร.พ.ปทุมธานี</lead>
<neck></neck>
<body><p><persName>น.พ.แสงชัย ธีระปกรณ์</persName> ผู้อำนวยการโรงพยาบาลลาดหลุมแก้ว จ.ปทุมธานี เปิดเผยว่า ขณะนี้มีผู้บาดเจ็บนำส่งเข้ารักษาที่โรงพยาบาลแล้ว 15 ราย ในจำนวนนี้ เป็นผู้ชุมนุม 11 ราย ทหาร 3 ราย และตำรวจ 1 ราย ส่วนใหญ่ได้รับบาดเจ็บ เป็นบาดแผลฉีกขาดจากการปะทะ และกระแทกตามส่วนต่างๆ ของร่ายกาย โดยมีผู้บาดเจ็บหนัก 1 ราย มีบาดแผลฉีกขาดที่ศีรษะ จึงได้ส่งต่อไปยังโรงพยาบาลปทุมธานีแล้ว นอกจากนี้ยังมี 2 รายที่มีอาการกระดูกแตกที่ขา โดยเป็นทหาร 1 ราย และผู้ชุมนุม 1 ราย ซึ่งทั้งหมดนี้ทางแพทย์และพยาบาลได้เข้ารักษาบาดแผลเรียบร้อยแล้ว ทั้งนี้ในส่วนของทหาร 1 รายที่กระดูกแตกที่ขานั้น ขณะนี้รอทางกองทัพนำรถพยาบาลมารับ เพื่อกลับไปรักษายังโรงพยาบาลพระมงกุฎเกล้าฯ ต่อไป</p>
<p>ขณะที่ <persName>น.พ.ทรงพล ชวาลตันพิพัทธ์</persName> ผู้อำนวยการโรงพยาบาลปทุมธานี กล่าวว่า มีผู้บาดเจ็บจากเหตุปะทะที่ไทยคม อ.ลาดหลุมแก้ว ส่งมารักษาที่โรงพยาบาล 7 ราย ในจำนวนนี้ เป็นผู้ชุมนุม 5 ราย ซึ่งบาดเจ็บ ทั้งจากการได้รับแก๊สน้ำตาล และการปะทะกัน โดยในจำนวนนี้ 1 ราย ได้รับบาดเจ็บที่ศีรษะ และทหาร 2 ราย ซึ่งถูกหินกระแทกที่คิ้ว 1 ราย ยาวประมาณ 3-4 ซ.ม. และได้รับบาดเจ็บที่สะบักหัวไหล่ ทั้งนี้ เป็นเพียงรายงานการบาดเจ็บเบื้องต้น สำหรับผู้บาดเจ็บจากเหตุปะทะทั้งหมดไม่ทราบ เนื่องจากมีการส่งต่อไปโรงพยาบาลต่างๆ โดยเฉพาะที่โรงพยาบาลลาดหลุมแก้ว และโรงพยาบาลลาดบัวหลวง</p></body>
</news>
