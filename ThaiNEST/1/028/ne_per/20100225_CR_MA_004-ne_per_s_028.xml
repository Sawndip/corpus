<teiHeader>
<fileDesc>
<titleStmt>
  <title>สตง.พบปมจีที200-อัลฟ่า6ยิ่งซื้อยิ่งแพง เจอบ.จัดหาเป็นร้านไฟฟ้า-รับเหมาพิรุธมีชื่อผู้ถือหุ้นเหมือนกัน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-25 23:40:26  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267106579&catid=17  </bibl>
</sourceDesc>
</fileDesc>
</teiHeader>
<news>
<headline>สตง.พบปมจีที200-อัลฟ่า6ยิ่งซื้อยิ่งแพง เจอบ.จัดหาเป็นร้านไฟฟ้า-รับเหมาพิรุธมีชื่อผู้ถือหุ้นเหมือนกัน</headline>
<lead>สำนักงานตรวจเงินแผ่นดินตรวจการจัดซื้อจีที200-อัลฟ่า6 พบปมต้องสงสัยจัดซื้อแต่ละช่วง ราคาแตกต่างกันมาก แพงขึ้นเรื่อยๆตั้งแต่5แสนพุ่งเป็น1.2ล้าน ล้วงลงลึกพบกรรมการและผู้ถือหุ้นเป็นคนเดียวกัน แถมเป็นแค่ร้านขายเครื่องไฟฟ้า-รับเหมางานวิศวกรรมก่อสร้าง</lead>
<neck></neck>
<body><p>รายงานข่าวจากสำนักงานตรวจเงินแผ่นดิน(สตง.)แจ้งว่าจากการตรวจสอบกระบวนการจัดซื้อจัดจ้างจีที 200 ยุคแรก ที่ดำเนินการในปี 2548 โดยกองทัพอากาศจัดซื้อเข้าประจำการก่อน ต่อมาปี 2550-2552 กองทัพบกในยุค<persName>พล.อ.สนธิ บุญยรัตกลิน</persName> เป็นผบ.ทบ.จึงซื้อตาม ประเด็นที่พบ คือ ราคาจัดซื้อแต่ละช่วง มีความแตกต่างกันมาก และแพงขึ้นเรื่อยๆ โดยการจัดซื้อของกองทัพอากาศในช่วงแรก จะราคาถูกที่สุด จำนวน 26 เครื่อง ราคาเครื่องรวมการ์ด ระยะแรกเครื่องละ 500,000 บาท ระยะต่อมาราคา 900,000 บาท เนื่องจากจัดซื้อวิธีพิเศษตรงจากบริษัทเอกชนอังกฤษ  ขณะที่การจัดซื้อของกองทัพบกราคาสูงกว่า แม้จะซื้อด้วยวิธีพิเศษเหมือนกัน และแพงยิ่งกว่า เมื่อเป็นการจัดซื้อผ่านบริษัทนายหน้า ราคาเครื่องรวมซิมเครื่องละ 1.2 ล้านบาท</p>
<p>นอกจากนั้น สตง.ยังตรวจสอบจัดซื้อเครื่องอัลฟ่า 6 ของกรมการปกครอง กระทรวงมหาดไทย ที่ใช้ในการตรวจหาสารเสพติด พบว่า มีการซื้อผ่านเอกชนจำนวน 2 บริษัท ได้แก่ บริษัท ยูจีซี เอ็นจิเนียริ่ง จำกัด และ บริษัท เปโตรกรุงเทพฯ จำกัด โดยในปี 2552 จัดซื้อด้วยระบบอีอ๊อกชั่นผ่านบริษัทยูจีซี เอ็นจิเนียริ่ง จำกัด ราคาเครื่องรวมซิมเครื่องละ 530,000 บาท ต่อมาปี 2553 จัดซื้อด้วยวิธีพิเศษผ่านบริษัท เปโตรกรุงเทพฯ จำกัด ราคาเครื่องรวมซิมเครื่องละ  720,000 บาท ซึ่งปัจจุบันมีการจัดซื้อไปแล้วรวม 479 เครื่อง จากแผนจัดซื้อทั้งหมด 789 เครื่อง </p>
<p>สตง.ยังตรวจสอบข้อมูลการจดทะเบียนการค้า กับกรมพัฒนาธุรกิจการค้า กระทรวงพาณิชย์ พบข้อมูลการจดแจ้งของทั้ง 2 บริษัทผู้รับงานจัดหาเครื่องอัลฟ่า 6 ดังนี้ บริษัท ยูจีซี เอ็นจิเนียริ่ง จำกัด จดทะเบียนเมื่อวันที่  24 กรกฎาคม 2540 ทุนจดทะเบียน 20 ล้านบาท ที่ตั้งอยู่ที่ 151/135 หมู่ 9 ถนนพุทธมณฑลสาย 2 แขวงบางไผ่ เขตบางแค กทม. จดแจ้งประเภทธุรกิจที่ดำเนินการ 1.จำหน่ายเครื่องปรับอากาศ เครื่องใช้ไฟฟ้า เครื่องเสียง ตลอดจนอุปกรณ์ที่เกี่ยวข้อง  บริการติดตั้ง รับซ่อม เครื่องปรับอากาศ เครื่องใช้ไฟฟ้า เครื่องเสียง บริการ ค้าปลีก ค้าส่ง ส่วนบริษัท เปโตรกรุงเทพฯ จำกัด จดทะเบียนเมื่อวันที่ 18 ตุลาคม 2536 ทุนจดทะเบียน 130 ล้านบาท ตั้งอยู่ที่ 580/1 ซอยรามคำแหง 39 แขวงวังทองหลาง เขตวังทองหลาง กทม. จดแจ้งประเภทธุรกิจดำเนินงาน วิศวกรรมโยธาหรือการก่อสร้างงานขนาดใหญ่-บริการ</p>
<p>ผลการตรวจสอบข้อมูลการจดทะเบียนพบประเด็นน่าสนใจ ในส่วนของรายชื่อกรรมการ และรายชื่อผู้ถือหุ้นของทั้ง 2 บริษัทซึ่งมีที่ตั้งคนละสถานที่กัน แต่พบว่าบริษัท ยูจีซี เอ็นจิเนียริ่ง จำกัด มีชื่อ<persName>นายชูเกียรติ ภูชัชวนิชกุล</persName> มีชื่อเป็นทั้งกรรมการและผู้ถือหุ้น ขณะที่บริษัท เปโตรกรุงเทพฯ จำกัด มีชื่อ<persName>นายชูเกียรติ ภูชัชวนิชกุล</persName> เป็นกรรมการด้วยเช่นเดียวกัน</p>
<p>ขณะที่ <persName>นายเจะอามิง โตะตาหยง</persName> ส.ส.นราธิวาส พรรคประชาธิปัตย์ ในฐานะประธานคณะกรรมาธิการ(กมธ.)ความมั่งคงแห่งรัฐ สภาผู้แทนราษฎร กล่าวว่าเมื่อวันที่ 23 กุมภาพันธ์ที่ผ่านมา กมธ.เชิญผู้แทน สตง.ชี้แจงการตรวจสอบจัดซื้อจัดจ้างทั้งกรณีเครื่องจีที 200 และอัลฟ่า 6 ซึ่งสตง.รายงานว่ากำลังตรวจสอบทั้ง 2 โครงการ โดยจีที200แปลกตรงที่การจัดซื้อแต่ละครั้งราคาจะแตกต่างกันมาก จึงขอให้สตง.ไปดูส่วนนี้ด้วย</p>
<p>"การตรวจสอบของสตง.จะเป็นการตรวจสอบโดยสตง.ชุดใหญ่ตามขั้นตอนการจัดซื้อจัดจ้างของหน่วยงานรัฐ ซึ่งสตง.มีอำนาจสรุปสำนวนส่งเรื่องให้ป.ป.ช.ดำเนินการต่อได้ หากพบมีความเกี่ยวข้องกับผู้บังคับบัญชาในยุคใดสมัยใด ทั้งนี้สตง.ยืนยันว่าจะเร่งดำเนินการโดยเร็วที่สุด" ประธาน กมธ.ปกครองระบุ</p>
<p><persName>นายเจะอามิง</persName> กล่าวว่าเมื่อการตรวจสอบเรื่องนี้โดยคณะกรรมการตรวจสอบประสิทธิภาพ ซึ่งมาจากหลายฝ่าย จนเห็นผลแล้ว ตนในฐานะหนึ่งในคณะกรรมการดังกล่าว จึงขอยุติบทบาทในกรรมการ เพราะถือว่าเรื่องจีที 200 จบไปแล้ว ดังนั้นหากจะใช้กรรมการชุดเดิมตรวจสอบอัลฟ่า 6 อีก จะไม่เหมาะสม เป็นคนละเรื่องกัน จะถูกตำหนิได้ ควรเป็นการแต่งตั้งใหม่เพื่อความหลากหลายและการยอมรับ
</p></body>
</news>
