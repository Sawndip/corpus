<teiHeader>
<fileDesc>
<titleStmt>
  <title>ผ้าเช็ดหน้ามัดปากฆ่าแรงงานพม่าโยนทิ้งแม่น้ำ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-03 15:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046388  </bibl>
</sourceDesc>
</fileDesc>
</teiHeader>
<news>
<headline>ผ้าเช็ดหน้ามัดปากฆ่าแรงงานพม่าโยนทิ้งแม่น้ำ</headline>
<lead>หนุ่มนิรนามแขนซ้ายสักอักษรคำว่า “รัก” ถูกจับมัดปากด้วยผ้าเช็ดหน้าผืนใหญ่โยนทิ้งแม่น้ำ ตำรวจ คาดเป็นแรงงานพม่าไปเที่ยวแล้วทะเลาะคู่อริ จึงถูกฆ่าโหด</lead>
<neck></neck>
<body><p>วันนี้ (3 เม.ย.) เมื่อเวลา 09.30 น. <persName>พ.ต.ท.ธีรทัต ใจชุ่ม</persName> พนักงานสอบสวน (สบ 2) สน.ปากคลองสาน รับแจ้งพบศพชายลอยน้ำมาติดที่โป๊ะบริเวณท่าน้ำการศึกษา ถนนลาดหญ้า แขวงและเขตคลองสาน จึงรุดไปตรวจสอบพร้อมแพทย์นิติเวชโรงพยาบาลศิริราช และหน่วยกู้ภัยมูลนิธิป่อเต็กตึ๊ง</p>
<p>ที่เกิดเหตุพบศพชายอายุประมาณ 20-25 ปี ผิวขาว สูงประมาณ 170-175 ซม. ตัดผมรองทรง สวมเสื้อเชิ้ตแขนยาวลายทางสีแดงสลับสีขาว นุ่งกางเกงยีน ที่ท่อนแขนซ้ายสักตัวอักษรภาษาไทยคำว่า “รัก” มีผ้าเช็ดหน้าผืนใหญ่สีแดงสลับขาวมัดอยู่ที่ปากอย่างแน่นหนา เจ้าหน้าที่มูลนิธิจึงช่วยกันนำศพขึ้นมาตรวจสอบบนท่าเรือ</p>
<p>จากการตรวจสอบในกระเป๋ากางเกงทั้ง 2 ข้าง พบบัตรประจำตัวสมาชิกศูนย์ประสานงานช่วยเหลือการพิสูจน์สัญชาติแรงงานพม่า ของสมาคมวัฒนธรรมและเศรษฐกิจ ไทย-พม่า สาขาแม่สอด ระบุชื่อ <persName>นายกะลา</persName> หรือ <persName>Mr.Nyain Chan</persName> อายุ 24 ปี พนักงาน บจก.มาสเตอร์พีชการ์เม้นท์&เท็กซ์ไทล์ เลขที่ 88/2 ถนนพระราม 2 หมู่ 4 แขวงแสมดำ เขตบางขุนเทียน กทม. จำนวน 1 ใบ ถุงพลาสติกบรรจุเงินสด จำนวน 35 บาท และบุหรี่ยี่ห้อมาร์ลโบโร่ สีเขียว อีก 1 ซอง พบบาดแผลตามร่างกาย เบื้องต้นแพทย์สันนิษฐานว่าเสียชีวิตมาแล้วประมาณ 3 วัน</p>
<p><persName>พ.ต.ท.ธีรทัต</persName> กล่าวว่า เบื้องต้นสันนิษฐานว่า ผู้ตายน่าจะเป็นแรงงานพม่าที่เข้ามาทำงานในประเทศไทยอย่างถูกต้องตามกฎหมาย แต่ก่อนเกิดเหตุคงเดินทางออกจากโรงงาน ย่านแสมดำ ไปเที่ยวแล้วเกิดมีปากเสียงกับกลุ่มคู่อริ จึงถูกจับมัดปากด้วยผ้าเช็ดหน้าแล้วโยนลงแม่น้ำ</p>
<p>อย่างไรก็ตามจะโทรศัพท์ติดต่อไปยังนายจ้างตามสถานประกอบการที่ระบุ ไว้ในบัตรประจำตัวผู้เสียชีวิตเพื่อเชิญมาสอบสวนหาตัวกลุ่มคนร้ายผู้ลงมือ ก่อเหตุ พร้อมทั้งส่งศพให้สถาบันนิติเวชโรงพยาบาลศิริราช ทำการผ่าพิสูจน์หาร่องรอยการถูกทำร้ายตามร่างกายอย่างละเอียดอีกครั้ง</p></body>
</news>
