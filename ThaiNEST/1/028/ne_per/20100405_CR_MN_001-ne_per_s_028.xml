<teiHeader>
<fileDesc>
<titleStmt>
  <title>เหิมอีก! มือมืดเขวี้ยง M-67 ใส่ “เอ็นบีที” ไร้เจ็บ-ตาย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 02:14:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046874  </bibl>
</sourceDesc>
</fileDesc>
</teiHeader>
<news>
<headline>เหิมอีก! มือมืดเขวี้ยง M-67 ใส่ “เอ็นบีที” ไร้เจ็บ-ตาย</headline>
<lead>มือมืดเขวี้ยงเอ็ม 67 ใส่ช่องเอ็นบีที โชคดีระเบิดตกลงในคูน้ำ ไม่มีเจ้าหน้าที่บาดเจ็บหรือเสียชีวิต ตำรวจเชื่อเป็นการสร้างสถานการณ์ ด้าน ผบช.น.สั่งชุดไล่ล่าซุ่มโป่งจุดเสี่ยงแล้ว</lead>
<neck></neck>
<body><p>วานนี้ (5 เม.ย.) เมื่อเวลา 23.30 น.<persName>พล.ต.ต.สาโรจน์ พรหมเจริญ</persName> ผบก.น.2 พร้อมด้วย <persName>พ.ต.อ.เจริญ ศรีศศลักษณ์</persName> รอง ผบก.น.2 ไปตรวจสอบเหตุคนร้ายขว้างระเบิดใส่ สถานีวิทยุโทรทัศน์แห่งประเทศไทย เอ็นบีที หรือช่อง 11 ถนนวิภาวดีรังสิต แขวงและเขตดินแดง กทม. พร้อมทั้งประสานเจ้าหน้าที่สรรพาวุธ ทหารบกเข้าตรวจสอบ</p>
<p>ที่เกิดเหตุห่างจากประตูทางเข้าประมาณ 200 เมตร พบพบกระเดื่องระเบิดชนิดเอ็ม 67 ตกอยู่บนพื้น 1 อัน ส่วนระเบิดทราบว่าตกลงไปในคูน้ำ เบื้องต้นไม่มีใครได้รับบาดเจ็บหรือเสียชีวิตแต่อย่างใด</p>
<p><persName>พล.ต.ต.สาโรจน์</persName>กล่าวว่า ก่อนเกิดมีเจ้าหน้าที่เข้าเวรบริเวณเต๊นท์ด้านหน้า ช่อง 11 จำนวน 6 นาย ระหว่างนั้นมีเสียงระเบิดดังสนั่นหวั่นไหว เมื่อมองไปทางต้นเสียงพบน้ำในคูระบายน้ำด้านหน้ากระเพื่อมอย่างรุนแรง ส่วนผู้ก่อเหตุไม่มีใครเห็นแต่อย่างใด เหตุดังกล่าวเชื่อว่าคนร้ายน่าจะสร้างสถานการณ์มากกว่า อย่างไรก็ตาม จากการตรวจสอบพบว่าบริเวณด้านหน้าช่อง 11 ไม่มีกล้องวงจรปิดแต่อย่างใด ซึ่งเจ้าหน้าที่จะประสานกล้องวงจรปิดบริเวณใกล้เคียงมาตรวจสอบต่อไป</p>
<p>ผู้สื่อข่าวรายงานว่า เมื่อวันที่ 27 มี.ค.ที่ผ่านมา ขณะกลุ่มคนเสื้อแดงนัดชุมนุมใหญ่นั้น คนร้ายได้ก่อเหตุยิงระเบิดเอ็ม 79 จากทางด่วนดอนเมืองโทลล์เวย์ ใส่ช่อง 11 ทำให้ทหารได้รับบาดเจ็บ 3 นาย และ รปภ.ของช่อง 11 บาดเจ็บอีก 1 ราย</p>
<p>หลังเกิดเหตุ <persName>พล.ต.ท.สัณฐาน ชยนนท์</persName> ผบช.น.ได้สั่งการทางวิทยุกำชับให้ทุก สน.ส่งเจ้าหน้าที่ตำรวจนอกเครื่องแบบพร้อมรถจักรยานยนต์ ซุ่มโป่งในจุดเสี่ยงและจุดล่อแหลมที่คนร้ายจะก่อเหตุร้ายแต่ละจุดในพื้นที่ ของตนเอง และให้ติดตามสถานการณ์อย่างใกล้ชิดเพื่อสามารถไล่ล่าคนร้ายได้ทันท่วงที โดยให้เริ่มตั้งแต่ 18.00-06.00 น.และให้ผู้บังคับบัญชาทุกระดับชั้นตรวจสอบการปฏิบัติหน้าที่อย่างใกล้ชิด</p></body>
</news>
