<teiHeader>
<fileDesc>
<titleStmt>
  <title>ออกหมายจับมือปาบึ้ม"แบงก์กรุงเทพ" สาขาสีลม เพื่อไทยจี้"มาร์ค"เร่งหาตัวการ แนะตั้งค่านำจับ 10 ล้าน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-01 13:40:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267425644&catid=17  </bibl>
</sourceDesc>
</fileDesc>
</teiHeader>
<news>
<headline>ออกหมายจับมือปาบึ้ม"แบงก์กรุงเทพ" สาขาสีลม เพื่อไทยจี้"<persName>มาร์ค</persName>"เร่งหาตัวการ แนะตั้งค่านำจับ 10 ล้าน</headline>
<lead></lead>
<neck></neck>
<body><p>ตร.ออกหมายจับมือปาระเบิด แบงก์กรุงเทพ สาขาสีลมแล้ว</p>
<p><persName>พ.ต.ท.ชาญวิทย์ พุ่มโพธิ์</persName> รอง ผกก.สส.สน.ยานนาวา กล่าวว่า เมื่อกลางดึกวันที่ 28 กุมภาพันธ์ที่ผ่านมา ตนพร้อมด้วยพนักงานสอบสวน สน.ยานนาวา ได้ไปขออำนาจศาลอาญา เพื่อออกหมายจับคนร้ายก่อเหตุปาระเบิดหน้าธนาคารกรุงเทพ สาขาสีลม ตามภาพสเก็ตซ์ดังกล่าว ซึ่งเป็นชายไทยไม่ทราบชื่ออายุประมาณ 30 ปี สูง 170 เซ็นติเมตร ไว้ผมรองทรงสูง โหนกแก้มสูง จมูกโต ในข้อหาร่วมกันมีเครื่องกระสุนปืนไว้ในครอบครอง โดยไม่ได้รับอนุญาต อัตราโทษจำคุกไม่เกิน 10 ปี หากประชาชนพบเห็นบุคคลดังกล่าวในภาพหรือรู้เบาะแสให้รีบแจ้งเจ้าหน้าที่ตำรวจจับกุมดำเนินคดีทันที</p>
<p>"<persName>อนุพงษ์</persName>"บอกไม่อยากตั้งสมมติฐาน เหตุวางระเบิด ธ.กรุงเทพ</p>
<p><persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) กล่าวถึงเหตุการณ์คนร้ายวางาระเบิดธนาคารกรุงเทพฯ ว่า เรื่องนี้ไม่อยากตั้งสมมติฐาน ใครจะไปทำอะไรคงไม่ดีต่อสถานการณ์ ขณะนี้ตราบใดที่เรายังไม่รู้ว่าใครทำแน่นอน ก็ต้องหาตัวผู้กระทำ เจ้าหน้าที่ตำรวจก็ต้องช่วยกันดูแล ส่วนผู้ที่รับผิดชอบก็ต้องหาคนกระทำความผิดให้ได้ถึงจะบอกได้ ส่วนการที่จะไปพูดว่า ใครจะเป็นผู้รับผิดชอบคงไม่ได้</p>
<p>เพื่อไทยจี้"<persName>มาร์ค</persName>"หามือบึ้มแบงก์ แนะตั้งรางวัล 10 ล้านหาเบาะแสนำจับ</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) กล่าวเมื่อวันที่ 1 มี.ค.ถึงกรณีการสร้างสถานการณ์ปาระเบิด 4 จุดทั่ว กทม.ว่า ฝ่ายค้านได้ตั้งข้อสังเกตและแจ้งเตือนรัฐบาลไปแล้วว่าจะมีกลุ่มคนมีสีที่ใกล้ชิดรัฐบาลจะสร้างสถานการณ์ เพื่อโยนความผิดให้ขั้วการเมืองตรงข้ามรัฐบาล กระทั่งฝ่ายรัฐบาลและสมาชิกพรรคประชาธิปัตย์ (ปชป.) บางคน ออกมาโยนความผิดให้กับพรรคเพื่อไทย และกลุ่มคนเสื้อแดง ถือเป็นการกระทำที่ไม่สมควรอย่างยิ่ง เพราะแม้แต่เจ้าหน้าที่ตำรวจยังไม่ทราบว่าเป็นการกระทำของฝ่ายไหน แต่ทำไมคนของรัฐบาล<persName>นายอภิสิทธิ์ เวชชาชีวะ</persName> นายกรัฐมนตรี จึงด่วนสรุปและโยนบาปให้ฝ่ายตรงโดยเฉพาะพรรคเพื่อไทยเร็วเกินไป เหมือนกรณีปาถุงอึใส่บ้าน<persName>นายอภิสิทธิ์</persName> ซึ่ง<persName>นายเทพไท เสนพงศ์</persName> โฆษกประจำตัวหัวหน้าพรรคประชาธิปัตย์ เคยออกมาระบุว่า <persName>พ.ต.ท.ทักษิณ ชินวัตร</persName> อดีตนายกรัฐมนตรี จ้างคนให้ปาอุจาระ 3 ล้านบาท สุดท้ายก็กลายเป็นเด็กเลี้ยงแกะ พูดใส่ร้ายป้ายสีให้ฝ่ายตรงข้ามซึ่งเป็นสิ่งที่คนในรัฐบาลและพรรคประชาธิปัตย์ถนัด</p>
<p><persName>นายพร้อมพงศ์</persName> กล่าวอีกว่า ขอเรียกร้องให้รัฐบาลนายอภิสิทธิ์ เร่งดำเนินการจับกุมผู้กระทำความผิดให้ได้ จะได้รู้ว่าผู้กระทำความผิดเป็นฝ่ายใดกันแน่ แต่เกรงว่าเมื่อรัฐบาลรู้ว่าคนที่กระทำเป็นฝ่ายเดียวกับรัฐบาลจะไม่กล้าดำเนินการและปล่อยให้เรื่องเงียบหายไปเหมือนคดีวางระเบิดข้างศาลฎีกา และยิงเอ็ม 79 ข้างทำเนียบฯ ซึ่งมีการตั้งรางวัลชี้เบาะแสถึง 2 ล้านบาท แต่ครั้งนี้มีวางระเบิดหลายจุด รัฐบาลควรจะตั้งรางวัลสัก 10 ล้านบาท เพื่อเป็นการชี้เบาะแสในการนำจับ เพราะการกระทำของผู้ที่สร้างความป่วนเมืองได้สร้างความตื่นตระหนกให้กับประชาชน เป็นการทำลายบรรยากาศของการลงทุน และการท่องเที่ยวแต่ขออย่าให้รัฐบาลจับแพะก็แล้วกัน</p>
<p>ตร.พระประแดงบอกไร้เบาะแส มือบึ้ม ธ.-สั่งดูแลพื้นที่เข้ม</p>
<p><persName>พ.ต.อ.สมชัย อินทาพวง</persName> ผู้กำกับการ สภ.พระประแดง จ.สมุทรปราการ กล่าวถึงความคืบหน้าคดีคนร้ายปาระเบิดใส่ ธนาคารกรุงเทพ สาขาพระประแดง ริมถนนพระประแดง-สุขสวัสดิ์ว่า ได้ส่งข้อมูลการตรวจสอบให้กับกองบัญชาการตำรวจนครบาลแล้ว และชุดสืบสวนได้ประสานข้อมูลกันเพื่อเร่งตามตัวคนร้าย ซึ่งในพื้นที่พระประแดงนั้น ไม่มีกล้องวงจรปิดบันทึกภาพ แต่มีพยานเห็นเหตุการณ์ว่า ชายสวมหมวกนิรภัยเข้ามาก่อเหตุ จึงยังไม่ชี้ชัดว่าจะเป็นคนเดียวกันที่ก่อเหตุในพื้นที่กรุงเทพฯ หรือไม่ แต่จากรูปการที่สอบสวน เชื่อได้ว่าอาจเชื่อมโยงกัน</p>
<p><persName>พ.ต.อ.สมชัย</persName> กล่าวว่า ส่วนการติดตามคนร้ายขณะนี้ยังไม่มีเบาะแส ซึ่งยอมรับว่าพื้นที่ อ.พระประแดง เป็นรอยต่อระหว่างกรุงเทพฯ ทำให้คนร้ายเข้ามาก่อเหตุ และจากนโยบายของ <persName>พล.ต.อ.ปทีป ตันประเสริฐ</persName> รักษาการผู้บัญชาการตำรวจแห่งชาติ ได้กำชับไว้ ตนได้ส่งกำลังดูแลพื้นที่เข้ม โดยเฉพาะธนาคารกรุงเทพ ซึ่งในพื้นที่มี 3 สาขา และตลอดคืนที่ผ่านมา เหตุการณ์เป็นปกติไม่มีเหตุปั่นป่วน</p></body>
</news>
