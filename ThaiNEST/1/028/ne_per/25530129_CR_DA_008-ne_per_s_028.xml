<teiHeader>
<fileDesc>
<titleStmt>
  <title>บึ้มทหารข้างมัสยิดดับ 1 เจ็บ 2  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-29 17:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45669  </bibl>
</sourceDesc>
</fileDesc>
</teiHeader>
<news>
<headline>บึ้มทหารข้างมัสยิดดับ 1 เจ็บ 2</headline>
<lead>โจรใต้จุดชนวนระเบิด ขณะทหารนั่งรอเพื่อนละหมาดอยู่ในมุมการเรียนรู้มายอ ดับ 1 เจ็บ 2 เชื่อแนวร่วมวางแผนมาดี</lead>
<neck></neck>
<body><p>เมื่อเวลา 13.30 น. วันที่ 29 ม.ค. <persName>พ.ต.อ.ตานิตย์ รามดิษฐ์</persName> ผกก.สภ.มายอ จ.ปัตตานี ได้รับแจ้งมีเหตุระเบิด และยิงปะทะกันบริเวณบ้านปานแด ม.2 ต.ปานัน จึงรีบนำกำลังตำรวจ ทหารไปที่เกิดเหตุ พร้อมด้วย <persName>พล.ต.ต.พิเชษฐ์ ปิติเศรษฐพันธ์</persName> ผบก. ไปถึงพบว่า จุดเกิดเหตุอยู่ที่อาคารมุมการเรียนรู้ ข้างมัสยิดนีซอมุดดีน แรงระเบิดทำให้อาคารศูนย์ซึ่งสร้างด้วยปูนชั้นเดียวแบบเปิด พังยับเยิน ตู้ อุปกรณ์รวมไปถึงหนังสือต่าง ๆ ถูกแรงระเบิด และสะเก็ดระเบิดได้รับความเสียหายอย่างหนัก และมีสะเก็ดระเบิดกระจายไปทั่วบริเวณ นอกจากนี้ ยังพบกองเลือดจำนวนมาก และปลอกกระสุนปืนอาก้าของคนร้ายกว่า 10 ปลอก โดยผู้ได้รับบาดเจ็บถูกนำส่ง รพ.มายอ ทราบชื่อ <persName>ส.อ.สราวุธ กุลธิกวด</persName> อายุ 26 ปี ถูกสะเก็ด และแรงระเบิดตามร่างกายหลายแห่ง เสียชีวิตขณะนำส่งโรงพยาบาลปัตตานี </p>
<p>ส่วน <persName>พลทหารศักรินทร์ เนียมนวล</persName> อายุ 22 ปี และ <persName>พลทหารสันติ ศรีสัตมัน</persName> อายุ 22 ปี ทั้ง 3 นาย สังกัด ร้อย ร.15312 ฉก.ปัตตานี 25 ถูกสะเก็ดระเบิดบริเวณลำตัวอาการสาหัส แพทย์ต้องส่งต่อไป รพ.ปัตตานี </p>
<p>จากการสอบสวนทราบว่า ก่อนเกิดเหตุขณะที่ผู้เสียชีวิต และบาดเจ็บทั้ง 3 นาย กำลังนั่งรอ <persName>พลทหารซุลกีฟรี หมัน</persName> ที่เข้าไปละหมาดอยู่ในมัสยิด อยู่ในศูนย์ดังกล่าว โดยที่ไม่ได้เอะใจว่า จะเกิดเหตุร้ายขึ้น ปรากฏว่า ได้มีคนร้ายจำนวน 4-5 คน ซุ่มอยู่บริเวณที่เกิดเหตุ ได้กดชนวนระเบิดน้ำหนักประมาณ 10 กิโลกรัม ที่ซุกไว้ในตู้หนังสือข้างผนัง จนเกิดระเบิดขึ้นอย่างรุนแรง ทำให้ประชาชนนับสิบคนที่กำลังละหมาดตกใจวิ่งหนีออกมา จากนั้นคนร้ายได้ใช้อาวุธปืนกราดยิงซ้ำ ซึ่งเจ้าหน้าที่แข็งใจใช้อาวุธปืนยิงตอบโต้จนเกิดการปะทะกันขึ้นประมาณ 5 นาที จนคนร้ายวิ่งหลบหนีไป หลังเกิดเหตุเจ้าหน้าที่ตำรวจ ทหาร ฝ่ายปกครอง ได้ระดมกำลังปิดล้อมตรวจค้นในที่เกิดเหตุ เพื่อติดตามไล่ล่าคนร้าย อย่างไรก็ตาม เจ้าหน้าที่เชื่อกลุ่มคนร้ายได้มีการวางแผนแล้วล่วงหน้า โดยรู้ความเคลื่อนไหวของเจ้าหน้าที่ จึงฉวยโอกาสก่อเหตุเพื่อสังหารเจ้าหน้าที่ สร้างสถานการณ์ใต้.</p></body>
</news>
