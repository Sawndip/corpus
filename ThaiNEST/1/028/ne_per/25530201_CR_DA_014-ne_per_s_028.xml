<teiHeader>
<fileDesc>
<titleStmt>
  <title>ชี้ตร.ถูกร้องเรียนชอบใช้ความรุนแรง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-01 12:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46163  </bibl>
</sourceDesc>
</fileDesc>
</teiHeader>
<news>
<headline>ชี้ตร.ถูกร้องเรียนชอบใช้ความรุนแรง</headline>
<lead>สำนักงานผู้ตรวจการแผ่นดิน เผย  ตร.ถูกร้องใช้ความรุนแรงที่สุด 1,013 เรื่อง</lead>
<neck></neck>
<body><p>วันนี้ (1 ก.พ.) ผู้สื่อข่าวรายงานว่า สำนักงานผู้ตรวจการแผ่นดินได้จัดการสัมมนาในหัวข้อ การกำกับดูแลเพื่อป้องกัน และลดปัญหาความรุนแรงก้าวร้าวในสังคมไทย โดย <persName>นางผาณิต นิติทัณฑ์ประภาศ</persName> ผู้ตรวจการแผ่นดิน กล่าวในหัวข้อผู้ตรวจการแผ่นดินกับแนวโน้มความรุนแรงของหน่วยงานรัฐในสังคมไทย ว่า ที่ผ่านมาเราเคยพบกับความรุนแรงที่เกิดขึ้นในครอบครัว และคู่ครอง แต่ขณะนี้ได้เลยมาถึงระดับประเทศแล้ว นอกจากนี้ ระดับของความรุนแรงส่วนบุคคลได้รุนแรงถึงขั้นพิการ และเสียชีวิต รวมถึงพัฒนาไปถึงความรุนแรงในระดับการเมือง ทั้งนี้ ความรุนแรงที่เกิดขึ้น เกิดขึ้นจากผู้ที่มีอำนาจเหนือกว่า แต่ต้องไม่ลืมว่า อำนาจไม่จำเป็นต้องได้จากความรุนแรง แต่สามารถได้จากอำนาจทางความเป็นธรรมด้วย</p>
<p> <persName>นางผาณิต</persName> กล่าวต่อว่า ปัจจัยที่ทำให้เกิดความล้มเหลวในการจัดการปัญหาความรุนแรงในภาครัฐ เนื่องจากการปฏิบัติที่ไม่เป็นธรรม อาทิ การอ้างว่า ไม่มีหลักฐานการกระทำความผิด หรือที่เรียกว่า ใบเสร็จ ซึ่งจริยธรรม และจิตสำนึก ไม่ต้องการใบเสร็จ นอกจากนี้ ภาครัฐยังมีข้ออ้างว่า ไม่ทราบว่า มีการกระทำความผิด และเพิกเฉยต่อการกระทำความผิด ดังนั้น ประชาชนต้องได้รับการคุ้มครองมากกว่านี้ ซึ่งผู้ตรวจการแผ่นดินเป็นหนึ่งในองค์กรที่สามารถปกป้องประชาชนจากปัญหาเหล่านี้ได้</p>
<p>จากสถิติเรื่องร้องเรียนของประชาชนต่อผู้ตรวจการแผ่นดินเกี่ยวกับประเด็นความรุนแรง ตั้งแต่ปี 2547 จนถึงปัจจุบัน มีเจ้าหน้าที่ตำรวจถูกร้องเรียนมากที่สุด 1,013 เรื่อง เจ้าหน้าที่องค์กรปกครองส่วนท้องถิ่น 826 เรื่อง และเจ้าหน้าที่ราชทัณฑ์ 112 เรื่อง แต่หากดูสถิติการร้องเรียนในปีงบประมาณ 2553 ก็พบว่า เจ้าหน้าที่ตำรวจมีเรื่องร้องเรียนมากที่สุด 44 เรื่อง เจ้าหน้าที่องค์กรปกครองส่วนท้องถิ่น 42 เรื่อง และเจ้าหน้าที่ราชทัณฑ์ 4 เรื่อง</p>
<p>โดยเรื่องร้องเรียนของตำรวจจะเกี่ยวข้องกับการกลั่นแกล้งดำเนินคดี การทำร้ายร่างกายให้รับสารภาพ รวมไปถึงการข่มขู่ และไม่แสดงหมายค้น สำหรับกาทำร้ายร่างการให้รับสารภาพ ไม่ได้มีเฉพาะเจ้าหน้าที่ตำรวจเท่านั้น แต่ ยังรวมไปถึงทหารอีกด้วย สำหรับการร้องเรียนเจ้าหน้าที่องค์การบริหารส่วนท้องถิ่นจะเกี่ยวข้องกับการแสดงกิริยาไม่สุภาพ การเลือกปฏิบัติ และการกลั่นแกล้งการดำเนินงาน ในขณะที่บางเรื่องนั้นก็เกิดจากกฎหมายที่ล้าหลัง ซึ่งกฎหมายบางฉบับก็ได้บังคับใช้มาตั้งแต่ปี 2505 สำหรับการร้องเรียนเจ้าหน้าที่ราชทัณฑ์จะเกี่ยวกับการละเมิดสิทธิผู้ต้องขัง การแสดงกิริยาไม่สุภาพ และข่มขู่.</p></body>
</news>
