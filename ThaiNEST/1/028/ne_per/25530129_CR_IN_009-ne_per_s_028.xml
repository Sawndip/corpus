<teiHeader>
<fileDesc>
<titleStmt>
  <title>ตร.สายไหมจับนักค้ายาบ้าใช้แท็กซี่ขนยา  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2553-01-29 07:40:36  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=208731  </bibl>
</sourceDesc>
</fileDesc>
</teiHeader>
<news>
<headline>ตร.สายไหมจับนักค้ายาบ้าใช้แท็กซี่ขนยา</headline>
<lead>ตำรวจสายไหม จับ นักค้ายาบ้า ใช้รถแท็กซี่ขนยา ขณะตั้งด่านหน้า คปอ. พร้อมของกลางยาบ้า 800 เม็ด ผู้ต้องหาอ้าง เพิ่งทำครั้งแรก โดยรับยามาจาก บัง ตลาดรังสิต</lead>
<neck></neck>
<body><p><persName>พ.ต.ต.พิชิต กอปรกิจงาม</persName> สวป.สน.สายไหม นำกำลังตั้งด่านบริเวณหน้า กรมควบคุมการปฏิบัติการทางอากาศ (คปอ.) ถนนพหลโยธิน แขวงและเขตสายไหม กทม. ได้มีรถแท็กซี่ ยี่ห้อโตโยต้า ไม่ทราบทะเบียน สีฟ้า ขับผ่านมาจึงโบกและทำการตรวจสอบตามปกติ ระหว่างนั้นได้มี <persName>จ.ส.ต.ชูชาติ หัสถกิจ</persName> <persName>ด.ต.เทพโสรถ นัยนาท</persName> ผบ.หมู่ ป.สน.สายไหม ทำการตรวจค้นผู้โดยสารชายทราบชื่อภายหลังคือ <persName>นายพิษณุ พิบูลสุข</persName> อายุ 26 ปี บ้านเลขที่ 355/67 หมู่15 ต.คูคต อ.ลำลูกกา จ.ปทุมธานี ท่าทางน่าสงสัยจึงขอค้นตัว พบยาบ้าซุกในกระเป๋ากางเกงยีนส์จำนวน 800 เม็ด บรรจุในถุงพลาสติกสีฟ้า 1 ห่อ </p>
<p> เจ้าหน้าที่ จึงควบคุมตัวพร้อมทั้งสอบสวน <persName>นายพิษณุ</persName> ให้การว่า รับส่งยาบ้าครั้งแรก ได้เงินค่าส่ง 5 พันบาท โดยรับมาจาก <persName>นายบัง ตลาดรังสิต</persName> ก่อนโบกแท็กซี่ไปส่งให้ลูกค้าชื่อ <persName>นายแพะ</persName> ที่บิ๊กซี สะพานใหม่ ก่อนมาถูกจับกุม เบื้องต้นเจ้าหน้าที่ควบคุมตัว<persName>นายพิษณุ</persName> ส่งไปดำเนินคดีที่ สน.สายไหม ก่อนประสานกองบัญชาการตำรวจปราบปรามยาเสพติดนำไปขยายผลต่อไป</p>
<p>อย่างไรก็ตาม ก่อนหน้านี้ เมื่อกลางดึกวันที่ 24 มกราคม ที่ผ่านมา เจ้าหน้าที่ตำรวจชุดดังกล่าว ได้จับกุม <persName>น.ส.พรภัทรา เจริญทั้งพงศ์ชัย</persName> อายุ 23 ปี ได้พร้อมของกลางยาบ้า 6 หมื่นเม็ด และยาไอซ์อีก 2 กก. ขณะนั่งแท็กซี่ขนยาบ้าเช่นกัน</p></body>
</news>
