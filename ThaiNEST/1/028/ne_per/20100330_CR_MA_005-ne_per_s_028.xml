<teiHeader>
<fileDesc>
<titleStmt>
  <title>ผบช.ภ.หนีสื่อปัดให้ข่าว"พล.ต.อ.สมเพียร" ปธ.อนุ ก.ตร.ส่งชุด"เอก"ลุยต่อ รับเยียวยาคนตายไม่ได้  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-30 22:47:12  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269964142&catid=17  </bibl>
</sourceDesc>
</fileDesc>
</teiHeader>
<news>
<headline>ผบช.ภ.หนีสื่อปัดให้ข่าว"<persName>พล.ต.อ.สมเพียร</persName>" ปธ.อนุ ก.ตร.ส่งชุด"<persName>เอก</persName>"ลุยต่อ รับเยียวยาคนตายไม่ได้</headline>
<lead>ประธานอนุ ก.ตร.เผยสอบปมแต่งตั้ง "<persName>พล.ต.อ.สมเพียร</persName>" สิ้นสุดลงแล้ว ส่งมอบให้ชุด"<persName>เอก</persName>"ลุยต่อ ชี้เยียวยาคนตายไม่ได้ ผบช.ภ.9 วิ่งแจ้นหนีสื่อปัดให้ข่าวอดีต ผบช.ศชต.ไม่ห้ามลูกน้องฟ้องศาลปกครอง ทวงสิทธินับอายุราชการทวีคูณ</lead>
<neck>ประธานอนุ ก.ตร.เผยสอบปมแต่งตั้ง "<persName>พล.ต.อ.สมเพียร</persName>" สิ้นสุดลงแล้ว  ส่งมอบให้ชุด "<persName>เอก</persName>" ลุยต่อ  ชี้เยียวยาคนตายไม่ได้  ผบช.ภ.9 วิ่งแจ้นหนีสื่อปัดให้ข่าวอดีต ผกก.บันนังสตาชวดตำแหน่งหัวหน้าโรงพักกันตัง  ผบช.ศชต.ไม่ห้ามลูกน้องฟ้องศาลปกครอง ทวงสิทธินับอายุราชการทวีคูณ</neck>
<body><p>ที่สำนักงานตำรวจแห่งชาติ (ตร.) มีการประชุมอนุคณะกรรมการข้าราชการตำรวจ (ก.ตร.) เกี่ยวกับการร้องทุกข์ มี <persName>พล.ต.ท.อำนวย ดิษฐกวี</persName> ก.ตร.ผู้ทรงคุณวุฒิ เป็นประธานเพื่อพิจารณากรณี <persName>พล.ต.อ.สมเพียร เอกสมญา</persName> อดีต ผกก.สภ.บันนังสตา จ.ยะลา ร้องเรียนว่าไม่ได้รับความเป็นธรรมในการขอแต่งตั้งโยกย้ายไปดำรงตำแหน่ง ผกก.สภ.กันตัง จ.ตรัง ก่อนจะเสียชีวิตจากเหตุระเบิดในพื้นที่ เริ่มขึ้นเมื่อเวลา 13.30 น. วันที่ 30 มีนาคม โดยเชิญ <persName>พล.ต.ท.พีระ พุ่มพิเชฏฐ์</persName> ผู้บัญชาการศูนย์ปฏิบัติการตำรวจแห่งชาติ (ผบช.ศชต.) มาให้ข้อมูล 30 นาที จากนั้นเชิญ <persName>พล.ต.ท.วีระยุทธ สิทธิมาลิก</persName> ผู้บัญชาการตำรวจภูธรภาค 9 (ผบช.ภ.9) เข้าให้ข้อมูลกว่า 1 ชั่วโมง </p>
<p><persName>พล.ต.ท.พีระ</persName>ให้สัมภาษณ์หลังประชุม ว่า ชี้แจงกรณีที่ <persName>พล.ต.อ.สมเพียร</persName>แสดงความจำนงขอย้ายออกนอกหน่วย ส่วนขั้นตอนหลังจากนั้นสาเหตุที่ บช.ภ.9 ไม่รับ <persName>พ.ต.อ.สมเพียร</persName>นั้น ตนไม่ทราบ ทั้งนี้หลังจากทราบว่าไม่ได้ย้าย <persName>พล.ต.อ.สมเพียร</persName>ยืนยันกับตนว่า ถนัดที่จะอยู่ที่ สภ.บันนังสตาต่อไปเพราะชำนาญในพื้นที่ดีแล้ว</p>
<p>เมื่อถามถึงกรณีตำรวจ ศชต.กลุ่มหนึ่งระบุว่าจะฟ้องศาลปกครองหากหลังวันที่ 18 เมษายน ตร.ไม่ดำเนินการเรื่องสิทธิทวีคูณ ตามระเบียบสำนักนายกรัฐมนตรี ปี 2550 <persName>พล.ต.ท.พีระ</persName>กล่าวว่า ถือเป็นสิทธิส่วนบุคคลของผู้ใต้บังคับบัญชาที่จะเรียกร้องตามกฎหมาย ตนคงไม่ห้าม แต่ในฐานะผู้บังคับบัญชา หากมาขอคำแนะนำก็จะบอกว่า ตร.กำลังดำเนินการอยู่</p>
<p>ขณะที่ <persName>พล.ต.ท.วีระยุทธ</persName>นำเอกสารเข้าชี้แจงต่ออนุ ก.ตร.ทุกคนก่อนกลับออกมาด้วยสีหน้าเรียบเฉย และปฏิเสธที่จะให้สัมภาษณ์ โดยกล่าวเพียงว่ายังไม่ทราบเรื่องที่คณะกรรมการพิจารณาเหตุจำเป็นแต่งตั้งและตรวจสอบข้อเท็จจริงกรณีบกพร่องในคำสั่งแต่งตั้งโยกย้าย ที่ <persName>พล.ต.ท.เอก อังสนานนท์</persName> ผู้ช่วยผู้บัญชาการตำรวจแห่งชาติ (ผู้ช่วยผบ.ตร.) เป็นประธาน โดยระบุว่าการแต่งตั้งใน บช.ภ.9 มีความบกพร่องจนทำให้ <persName>พล.ต.อ.สมเพียร</persName>ไม่ได้รับการแต่งตั้ง โดย <persName>พล.ต.ท.วีระยุทธ</persName>ไม่ขอออกความเห็นก่อนวิ่งหนีผู้สื่อข่าวไป</p>
<p>จากนั้น 18.00 น. <persName>พล.ต.ท.วีระยุทธ</persName>เข้าพบ <persName>พล.ต.ท.เอก</persName> ที่สำนักงานชั้น 4 อาคาร 19 ชั้น ในสำนักงานตำรวจแห่งชาติ ใช้เวลาประมาณ 10 นาที แล้วเดินทางกลับทันที</p>
<p>ต่อมาเวลา 17.30 น. <persName>พล.ต.ท.อำนวย</persName>กล่าวหลังประชุมว่า อนุ ก.ตร.มีหน้าที่พิจารณาเยียวยา กรณี <persName>พล.ต.อ.สมเพียร</persName>ร้องเรียนขอความเป็นธรรมเรื่องแต่งตั้งโยกย้าย แต่เนื่องจาก <persName>พล.ต.อ.สมเพียร</persName>เสียชีวิตไปแล้ว การเยียวยาเรื่องแต่งตั้งโยกย้ายจึงไม่สามารถดำเนินการได้ แต่คณะกรรมการได้พิจารณาในเรื่องสิทธิประโยชน์ต่างๆ ที่จะได้รับ ส่วนกรณีการสอบสวนหาข้อบกพร่องเกี่ยวกับการโยกย้ายนั้น อนุ ก.ตร.ชุดนี้ไม่มีอำนาจตามกฎหมายที่จะชี้ว่าใครบกพร่อง เป็นหน้าที่ของคณะกรรมการชุด <persName>พล.ต.ท.เอก</persName> เป็นประธาน ซึ่งได้ดำเนินการไปแล้ว อย่างไรก็ตาม ทางอนุ ก.ตร.จะนำข้อเท็จจริงต่างๆ ที่ได้จากการสอบสวนวันนี้ มอบให้ <persName>พล.ต.ท.เอก</persName>ไปดำเนินการโดยคาดว่าจะส่งได้ภายในวันที่ 31 มีนาคม</p>
<p>ผู้สื่อข่าวถามว่า จากการสอบสวนพบความบกพร่องในการแต่งตั้ง หรือมีบุคคลภายนอกเข้ามายุ่งเกี่ยวกับการแต่งตั้งหรือไม่ <persName>พล.ต.ท.อำนวย</persName>กล่าวว่า ไม่พบข้อเท็จจริงเช่นนั้น แต่พบว่ามีข้อบกพร่องที่ระบบ ต้องแก้ที่ระบบ โดย ตร.ต้องลงไปดูระบบ ซึ่งปัญหาเกิดจากการแยก 3 จังหวัดชายแดนภาคใต้ออกจาก บช.ภ.9 เป็น ศชต. ทำให้การบริหารงานยากลำบากมากขึ้น ทางคณะอนุ ก.ตร.จึงเสนอให้ ตร.แก้ปัญหาตรงจุดนี้ เมื่อถามว่า ทางอนุ ก.ตร.เสนอทางออกอย่างไร หรือให้ ศชต.กลับมาอยู่ใน บช.ภ.9 หรือไม่ <persName>พล.ต.ท.อำนวย</persName>กล่าวว่า แล้วแต่ว่า ตร.จะทำอย่างไร อาจจะนำกลับเข้ามารวมใน บช.ภ.9 ตามเดิมก็ได้ ซึ่ง ตร.จะต้องไปพิจารณาว่าจะทำอย่างไร ที่จะสามารถแก้ไขปัญหาระบบตรงนี้ให้เรียบร้อยขึ้นแล้วตำรวจอาจจะไม่เสียชีวิตอย่างกรณี <persName>พล.ต.อ.สมเพียร</persName>ก็ได้  </p>
<p>แหล่งข่าวระดับสูงใน ตร.กล่าวว่า ปัญหาการแต่งตั้ง <persName>พล.ต.อ.สมเพียร</persName> ส่วนหนึ่งเพราะการแต่งตั้งใน ตร.ปีที่ผ่านมาให้น้ำหนักในการกำหนดกฎเกณฑ์ว่า คุณธรรมและจริยธรรมในการแต่งตั้งโยกย้ายน้อยลง ซึ่งสะท้อนได้จากผลการประเมินตัวชี้วัดการใช้คะแนน ผลการทำคำรับรองการปฏิบัติราชการของ ตร.ในปี 2552 โดยบริษัททริส พบว่า ในหัวข้อระบบคุณธรรมประกอบการพิจารณาแต่งตั้งโยกย้าย ตร.ได้เพียง 1 คะแนน จากคะแนนเต็ม 5 คะแนน ซึ่งไม่ถึง 3 คะแนน ถือว่าสอบตก</p>
<p>ด้าน <persName>พล.ต.ต.ไพฑูรย์ ชูชัยยะ</persName> รองผู้บัญชาการ ศชต. กล่าวถึงการแต่งตั้ง ผกก.บันนังสตา คนใหม่ ว่า ทาง ผบช.ศชต.จะนัดประชุมและฟังความคิดเห็นของผู้บังคับการตำรวจภูธรจังหวัดยะลา ว่า จะเสนอผู้ใดมาดำรงตำแหน่ง นอกจากนั้นจะต้องฟังทางด้านพื้นที่ด้วย ก่อนที่จะนำมาเข้าบอร์ดของ ศชต.ว่าจะคัดเลือกผู้ใดไปดำรงตำแหน่งที่เหมาะสม ซึ่งอยู่ในระหว่างการพิจารณา</p></body>
</news>
