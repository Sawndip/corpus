<teiHeader>
<fileDesc>
<titleStmt>
  <title>โจรวางบึ้ม พลาดท่าเจ็บ1  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-23 11:04:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55752  </bibl>
</sourceDesc>
</fileDesc>
</teiHeader>
<news>
<headline>โจรวางบึ้ม พลาดท่าเจ็บ1</headline>
<lead>โจรใต้วางระเบิดที่ตากใบ พลาดท่าบึ้มเจ็บ 1 หลังพยายามก่อเหตุหวังสังหาร จนท.ตร.สั่งไล่ล่าตัว</lead>
<neck></neck>
<body><p>วันนี้ (23 มี.ค.) ผู้สื่อข่าวรายงานว่า เมื่อคืนที่ผ่านมา <persName>พ.ต.อ.จักรพร แท่นทอง</persName> ผกก.สภ.ตากใบ จ.นราธิวาส รับแจ้งเหตุระเบิดขึ้นที่บริเวณศาลาริมทางในหมู่บ้านตะเหลี่ยง หมู่ 4 ต.เกาะสะท้อน อ.ตากใบ จึงพร้อมชุดเก็บกู้วัตถุระเบิด ไปตรวจสอบที่เกิดเหตุพบซากชิ้นส่วนของระเบิดแสวงเครื่องที่คนร้ายประกอบใส่ ไว้ในกล่องเหล็กหนัก 3 กก. จุดชนวนด้วยโทรศัพท์มือถือ ตกกระจายเกลื่อนบริเวณศาลาริมทาง พร้อมด้วยกองเลือดจำนวนหนึ่ง ส่วนผู้บาดเจ็บทราบว่า เป็นชายวัยรุ่นท่าทางมีพิรุธ เพื่อนๆได้นำตัวซ้อนท้ายรถ จยย.ออกจากจุดเกิดเหตุไปก่อนหน้า</p>
<p>จากการสอบสวนทราบว่า ก่อนเกิดเหตุได้มีชายวัยรุ่น 2 คน ขี่รถ จยย.มาจอดที่บริเวณศาลาริมทางจุดเกิดเหตุ จากนั้นประมาณ 5 นาที ชาวบ้านได้ยินเสียงระเบิดดังขึ้นสนั่นหวั่นไหว ต่างพากันวิ่งกรูออกมาดู พบชายวัยรุ่นถูกสะเก็ดระเบิดได้รับบาดเจ็บ เพื่อนที่มาด้วยกันจึงได้ประคองซ้อนท้ายขึ้นรถ จยย.แล้วขี่ออกจากที่เกิดเหตุไปอย่างรวดเร็ว</p>
<p>ต่อมา <persName>พ.ต.อ.จักรพร</persName> ได้ประสานไปยังศูนย์วิทยุสื่อสาร สภ.ตากใบ เพื่อประสานไปยังเจ้าหน้าที่ 19 สถานีในพื้นที่ 13 อำเภอของ จ.นราธิวาส เพื่อสกัดจับกลุ่มคนร้ายที่หลบหนี รวมไปถึงการตรวจสอบตามสถานพยาบาลทุกแห่งในแต่ละพื้นที่ เกรงอาจจะแฝงตัวเข้าไปทำการรักษาอาการบาดเจ็บ โดยในเบื้องต้นเจ้าหน้าที่ไม่สามารถตรวจสอบพบกลุ่มคนร้ายแต่อย่างใด ซึ่งคาดว่ากลุ่มคนร้ายกลุ่มนี้ได้แอบแฝงตัวนำระเบิดแสวงเครื่อง เตรียมก่อเหตุดักสังหารเจ้าหน้าที่ที่บริเวณศาลาริมทางจุดเกิดเหตุ ซึ่งทุกวันมักจะมีเจ้าหน้าที่ตำรวจและทหาร ชุดลาดตระเวนเข้าไปนั่งพักเป็นประจำ จึงทำให้เจ้าหน้าที่รอดตายไปได้ และกลุ่มคนร้ายมารับเคราะห์ที่ตนเองจะก่อขึ้นดังกล่าว</p></body>
</news>
