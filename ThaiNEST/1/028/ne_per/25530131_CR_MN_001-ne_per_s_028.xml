<teiHeader>
<fileDesc>
<titleStmt>
  <title>เลขาศาลฯ ขอกำลังดูแลองค์คณะคดียึดทรัพย์  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013909  </bibl>
</sourceDesc>
</fileDesc>
</teiHeader>
<news>
<headline>เลขาศาลฯ ขอกำลังดูแลองค์คณะคดียึดทรัพย์</headline>
<lead></lead>
<neck></neck>
<body><p>เลขาธิการศาลยุติธรรม ขอกำลังดูแล 9 องค์คณะคดียึดทรัพย์ทักษิณ 7.6 หมื่นล้าน แต่เชื่อเรื่องลอบสังหารแค่ปล่อยข่าวหวังผลทางคดีระบุศาลทำงานตามหน้าที่ไม่อิงฝ่ายใดไม่ต้องกลัวถูกปองร้าย        </p>
<p>วันนี้ (31 ม.ค.) <persName>นายวิรัช ชินวินิจกุล</persName> เลขาธิการสำนักงานศาลยุติธรรม กล่าวถึงกระแสข่าวมีขบวนการลอบสังหารองค์คณะผู้พิพากษาศาลฎีกาแผนกคดีอาญาของผู้ดำรงตำแหน่งทางเมือง ในคดียึดทรัพย์ 7.6 หมื่นล้านบาทของ <persName>พ.ต.ท.ทักษิณ ชินวัตร</persName> อดีตนายกรัฐมนตรี ว่าสำนักงานศาลยุติธรรม ได้ตรวจสอบกระแสข่าวดังกล่าวจากสำนักงานข่าวกรองแห่งชาติ และหน่วยงานที่รับผิดชอบเรื่องความปลอดภัยของบ้านเมืองแล้ว ปรากฏว่ายังไม่มีการแจ้งเตือนมา ซึ่งได้เรียนให้<persName>นายสบโชค สุขารมณ์</persName> ประธานศาลฎีกาทราบแล้ว เชื่อว่ากระแสข่าวดังกล่าวเป็นการปล่อยข่าวเพื่อหวังผลทางคดียึดทรัพย์ 7.6 หมื่นล้านบาทของ <persName>พ.ต.ท.ทักษิณ</persName> ก่อนหน้านี้ก็มีการปล่อยข่าวลักษณะนี้จึงได้เช็กไปยังหน่วยข่าวกรอง แต่ก็ไม่มี และก็ได้เรียนองค์คณะทั้ง 9 ท่านทราบและประสานหน่วยงานความปลอดภัยมาช่วยดูแลองค์คณะ แต่ไม่ได้รักษาความปลอดภัยแบบประชิดตัว เชื่อว่าจะไม่มีเหตุร้ายแรงเกิดขึ้น</p>
<p>“เรื่องกระแสข่าวลอบสังหารองค์คณะนั้นคงไม่ต้องนำเข้าสู่ที่ประชุมคณะกรรมการตุลาการ (ก.ต.) เพราะได้เรียนประธานศาลฎีกาแล้ว และไม่มีวาระเข้าสู่ที่ประชุม แต่อาจมี ก.ต.บางท่านที่เป็นห่วงเรื่องความปลอดภัยขององค์คณะฯ ก็อาจเสนอหยิบยกเข้าสู่ที่ประชุม ก.ต.พิจารณาได้” <persName>นายวิรัช</persName>กล่าว                เลขาธิการศาลยุติธรรมกล่าวด้วยว่า ก่อนการตัดสินคดีคงไม่จำเป็นต้องเก็บตัวผู้พิพากษาไว้ในที่ปลอดภัย เพราะผู้พิพากษาไม่มีศัตรู โดยปฏิบัติหน้าที่ไปตามกฎหมาย ตามพยานหลักฐานที่ปรากฏในสำนวน ไม่อิงเข้าข้างฝ่ายใด ไม่มีใครขอมา และไม่มีอะไรที่จะบังคับองค์คณะผู้พิพากษาทั้ง 9 ท่าน ซึ่งจะใช้ดุลพินิจตัดสินคดีอย่างอิสระ และทุกท่านไม่มีอคติกับเรื่องอะไรทั้งนั้นไม่ว่าจะเป็นตัวบุคคลหรือหลักการ ขอให้เชื่อมั่นในตัวผู้พิพากษาที่จะแสดงให้เห็นว่าเรายังเป็นที่พึ่งได้</p></body>
</news>
