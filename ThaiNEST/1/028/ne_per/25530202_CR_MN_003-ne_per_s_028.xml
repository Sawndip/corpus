<teiHeader>
<fileDesc>
<titleStmt>
  <title>ศาลสั่ง"พายัพ ชินวัตร"ล้มละลายพิทักษ์ทรัพย์เด็ดขาด!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000015214  </bibl>
</sourceDesc>
</fileDesc>
</teiHeader>
<news>
<headline>ศาลสั่ง"<persName>พายัพ ชินวัตร</persName>"ล้มละลายพิทักษ์ทรัพย์เด็ดขาด!</headline>
<lead>ศาลล้มละลายกลางสั่ง “<persName>พายัพ ชินวัตร</persName> และบริษัท ชินวัตรไทยซ๊อพ จำกัด” ล้มละลาย ประกาศพิทักษ์ทรัพย์เด็ดขาดในราชกิจจานุเบกษาแล้ว วันนี้</lead>
<neck></neck>
<body><p> วันนี้ (2 ก.พ.) ผู้สื่อข่าวรายงานว่า ได้มีประกาศเจ้าพนักงานพิทักษ์ทรัพย์ เรื่องคำสั่งพิทักษ์ทรัพย์เด็ดขาด <persName>นายพายัพ ชินวัตร</persName> น้องชาย <persName>พ.ต.ท.ทักษิณ ชินวัตร</persName> อดีตนายกรัฐมนตรีและแกนนำพรรคเพื่อไทย และบริษัท เฟิร์สท์ซ๊อพ จำกัด หรือบริษัท ชินวัตรไทยซ๊อพ จำกัด ซึ่งเป็นลูกหนี้ ตาม พ.ร.บ.ล้มละลายกลาง                โดยบริษัท บริหารสินทรัพย์สาทร จำกัด เจ้าหนี้เป็นโจทก์ยื่นฟ้องต่อศาลล้มละลายกลางขอให้ <persName>นายพายัพ ชินวัตร</persName> และบริษัท ชินวัตรไทยซ๊อพ จำกัด ลูกหนี้ เป็นบุคคลล้มละลาย ซึ่งประกาศคำสั่งพิทักษ์ดังกล่าว ได้ลงประกาศในราชกิจจานุเบกษา วันที่ 2 ก.พ.53 หลังศาลล้มละลายกลางได้มีคำสั่งในคดีหมายเลขแดงที่ ล.13430/2552 เมื่อวันที่ 31 ก.ค.52 ให้พิทักษ์ทรัพย์ของ <persName>นายพายัพ</persName> และบริษัท ชินวัตรไทยซ๊อพ เด็ดขาดตามพระราชบัญญัติล้มละลาย พ.ศ. 2483</p>
<p>ทั้งนี้ ตามประกาศพิทักษ์ทรัพย์ระบุด้วยว่า นับแต่วันที่ศาลได้มีคำสั่งพิทักษ์ทรัพย์ลูกหนี้เด็ดขาดเป็นต้นไป เจ้าพนักงานพิทักษ์ทรัพย์มีอำนาจ ตามมาตรา 22 พระราชบัญญัติล้มละลาย พ.ศ.2483 ที่จะ 1.จัดการและจำหน่ายทรัพย์สินของลูกหนี้ หรือกระทำการที่จำเป็นเพื่อให้กิจการของลูกหนี้ที่ค้างอยู่เสร็จสิ้นไป 2.เก็บรวบรวมและรับเงินหรือทรัพย์สิน ซึ่งจะตกได้แก่ลูกหนี้ หรือซึ่งลูกหนี้มีสิทธิจะได้รับจากผู้อื่น 3.ประนีประนอมยอมความ หรือฟ้องร้อง หรือต่อสู้คดีใดๆ เกี่ยวกับทรัพย์สินของลูกหนี้ </p></body>
</news>
