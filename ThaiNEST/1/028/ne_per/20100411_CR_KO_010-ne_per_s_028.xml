<teiHeader>
<fileDesc>
<titleStmt>
  <title>"เสธ.แดง"ขู่ตายเพิ่มร้อยเท่าถ้าสลายอีก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-11 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100411/55476/"เสธ.แดง"ขู่ตายเพิ่มร้อยเท่าถ้าสลายอีก.html  </bibl>
</sourceDesc>
</fileDesc>
</teiHeader>
<news>
<headline>"<persName>เสธ.แดง</persName>"ขู่ตายเพิ่มร้อยเท่าถ้าสลายอีก</headline>
<lead>“<persName>เส ธ.แดง</persName>”ขู่ตายเพิ่มร้อยเท่า หากทหารสลายแดงซ้ำ ไล่“<persName>อนุพงษ์</persName>”รับผิดทำคนตาย เผยชนวนปะทะเหตุทหารซุ่มยิงใส่ปชช.ก่อน ทำแม่ทัพบาดเจ็บทหารปราชัย</lead>
<neck></neck>
<body><p>(11เม.ย.) <persName>พล.ต.ขัตติยะ สวัสดิผล</persName> ผู้ทรงคุณวุฒิกองทัพบก กล่าวถึงเหตุปะทะระหว่างกำลังทหารและคนเสื้อแดง ผู้บัญชาการการรบครั้งนี้ เป็นผู้บัญชาการการรบแต๋วแตก นึกว่าเสื้อแดงจะหมู แต่ต้องเจอของจริง เพราะมีกองกำลังไม่ทราบฝ่าย คอยมาช่วยเหลือประชาชนที่ถูกทหารรังแก ซึ่งการที่ทหารออกมาปราบครั้งนี้ ถือเป็นอาชญากรสงคราม ต้องโทษตามกฎหมาย ซึ่งมีอายุความ 20 ปี วันนี้ <persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) จะปฏิเสธความรับผิดชอบไม่ได้ และจะเหมือนสมัย<persName>จอมพล ป.พิบูลสงคราม</persName></p>
<p>“ความผิดของ ผบ.ทบ. คือใช้คนซุ่มยิงที่บนหลังคาตึกโรงเรียนสตรีวิทยา ซึ่งสาเหตุที่คนตายจำนวนมาก เพราะพลซุ่มยิงของทหารได้ยิงลงมาใส่ประชาชนก่อน ทำให้กองกำลังไม่ทราบฝ่ายหรือนักรบโรนินยิงตอบโต้ บังเอิญลูกระเบิดเอ็ม 79 ลูกแรกที่ยิงเข้าไปตกบริเวณเต้นท์ทหารข้างโรงเรียนสตรีวิทยา ที่ใช้เป็นกองบัญชาการรบครั้งนี้ ทำให้โดน <persName>พล.ต.วลิต โรจนภักดี</persName> ผู้บัญชาการกองพลทหารราบที่ 2 รักษาพระองค์ (ผบ.พล.ร. 2 .รอ.) ซึ่งเป็นแม่ทัพในการทำศึกครั้งนี้บาดเจ็บสาหัส และโดนนายทหารชั้นสัญญาบัตรหลายคนก็บาดเจ็บ ทำให้การศึกครั้งนี้ไม่มีคนสั่ง ไม่มีแม่ทัพ ไม่มีคนบัญชา ทำให้ทหารปราชัยถอยออกไป”<persName>พล.ต.ขัตติยะ</persName> กล่าว</p>
<p><persName>พล.ต.ขัตติยะ</persName> กล่าวว่า การที่มีการส่งกำลังทหาร พล.ร. 2 .รอ. ออกมาดำเนินการ เพราะ <persName>พล.อ.อนุพงษ์</persName> โมโหที่ทหารเสียหน้าถูกคนเสื้อแดงล้อมที่กองทัพภาคที่ 1 ในช่วงบ่าย ทำให้ใช้กำลัง พล.ร. 2 รอ.เป็นกำลังรบหลักในช่วงเย็น ทั้งนี้ การเข้าตีของทหารปกติต้องทำก่อนสว่างอย่างน้อย 1 ชั่วโมง ซึ่งการเข้าตีช่วงกลางคืนนั้น ถือเป็นการกระทำที่ผิดวิธี วันนี้ ผบ.ทบ.ต้องตอบคำถามให้ได้ ทำไมเอาทหารมารบกับคนไทย ทั้งที่ทหารเป็นของประชาชน</p>
<p>“วันนี้<persName>นายอภิสิทธิ์ เวชชาชีวะ</persName> นายกรัฐมนตรี ไปไหนไม่ได้ ต้องยุบสภา เหตุการณ์ถึงจะสงบลง วันนี้คนเสื้อแดงยึดปืนได้หมด หากทหารจะเข้ามาสลายการชุมนุมอีกครั้งจะมีคนตายมากกว่าเก่าเป็นร้อยเท่า เพราะเขามีปืนกลมีปืนต่อสู้อากาศยานที่สามารถยิงเฮลิคอปเตอร์ได้ วันนี้ <persName>พล.อ.อนุพงษ์</persName> ฆ่าประชาชน พาครอบครัวทหารมาตาย มาเสียเกียรติ เพราะประชาชนขณะนี้รังเกียจทหาร เพราะทหารไม่มีสัจจะ สองมาตรฐาน”<persName>พล.ต.ขัตติยะ</persName> กล่าว</p>
<p><persName>พล.ต.ขัตติยะ</persName> กล่าวว่า ขณะนี้รัฐบาลหมดความชอบธรรมในการปกครอง ส่วนแนวทางการเดินเกมของเสื้อแดงอนาคตอยู่กับกลุ่ม 3 เกลอว่าจะดำเนินการอย่างไรต่อไป ส่วนหมายจับตนนั้น ตนพร้อมผู้ที่ถูกออกหมายจับอีก 16 คน จะเข้ามอบตัวเมื่อรบชนะ คือ เมื่อรัฐบาลยุบสภาหรือลาออก หากเหตุการณ์สงบ<persName>พล.อ.อนุพงษ์</persName> ต้องลาออกจากตำแหน่ง รวมถึง<persName>นายอภิสิทธิ์</persName> และ<persName>นายสุเทพ เทือกสุบรรณ</persName> รองนายกรัฐมนตรีด้วย</p>
<p>ผู้สื่อข่าวรายงานว่า นายทหารระดับสัญญาบัตรที่ได้รับบาดเจ็บสาหัสจากเหตุปะทะที่บริเวณแยกคอกวัว อาทิ <persName>พล.ต.วลิต โรจนภักดี</persName> ผู้บัญชาการกองพลทหารราบที่ 2 รักษาพระองค์ (ผบ.พล.ร2รอ.) บาดเจ็บจากสะเก็ดระเบิดเอ็ม 79 ส่งผลให้ขาหัก 3 ท่อน <persName>พ.อ.เกรียงศักดิ์ นันทโพธิเดช</persName> ผู้บังคับกองพันทหารราบที่ 2 กรมทหารราบที่ 12 รักษาพระองค์ (ร. 12 พัน 2 ) ถูกสะเก็ดระเบิดเข้าสมองซีกขวา จนทำให้ต้องมีการผ่าตัดเปิดสมอง และ <persName>พ.ท.นพสิทธิ์ สิทธิพงศ์โสภณ</persName> ผู้บังคับกองพันทหารม้าที่ 3 รักษาพระองค์ (ม.พัน 3 รอ.) โดนสะเก็ดระเบิดส่งผลได้รับบาดเจ็บที่ขาทั้งสองข้าง ซึ่งทั้งสามคนยังรักษาตัวอยู่ในโรงพยาบาลพระมงกุฎ</p></body>
</news>
