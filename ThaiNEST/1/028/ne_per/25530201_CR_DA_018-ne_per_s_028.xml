<teiHeader>
<fileDesc>
<titleStmt>
  <title>เลื่อนเช็กหลักฐานคดี“พ่อมดราเกซ”  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-01 14:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46174  </bibl>
</sourceDesc>
</fileDesc>
</teiHeader>
<news>
<headline>เลื่อนเช็กหลักฐานคดี“<persName>พ่อมดราเกซ</persName>”</headline>
<lead>ศาลสั่งเลื่อนตรวจหลักฐานคดี “<persName>ราเกซ สักเสนา</persName>” พ่อมดการเงิน ยักยอกทรัพย์ บีบีซี. ไปเป็น 22 ก.พ. พยานเอกสารมาก</lead>
<neck></neck>
<body><p>วันนี้ (1 ก.พ.) ผู้สื่อข่าวรายงานว่า ที่ห้องพิจารณาคดี 406 ศาลอาญากรุงเทพใต้ ศาลได้นัดตรวจพยานหลักฐานคดียักยอกทรัพย์ธนาคารกรุงเทพพาณิชย์การ จำกัด (มหาชน) หรือบีบีซี ในคดีดำที่ อ.3054 / 2552 โดยพนักงานอัยการคดีเศรษฐกิจ และทรัพยากร 3 เป็นโจทก์ยื่นฟ้อง <persName>นายราเกซ สักเสนา</persName> อดีตที่ปรึกษาธนาคารกรุงเทพพาณิชย์การ จำกัด (มหาชน) <persName>นายเกริกเกียรติ ชาลีจันทร์</persName> อดีตกรรมการผู้จัดการใหญ่ ธนาคารกรุงเทพพาณิชย์การ จำกัด (มหาชน) เป็นจำเลยในความผิดฐานเป็นผู้สนับสนุนร่วมกับกรรมการ ซึ่งรับผิดชอบดำเนินงานของกระทำผิดหน้าที่ ร่วมกันเบียดบังทรัพย์สินของธนาคารไปโดยทุจริต ตาม พ.ร.บ.หลักทรัพย์ และตลาดหลักทรัพย์ พ.ศ.2535 มาตรา 307, 308, 311 และ 311</p>
<p>สืบเนื่องจากกรณีเมื่อระหว่างวันที่ 10 ก.พ.-27 ก.ค.38 <persName>นายราเกซ</persName> จำเลย ร่วมกับ <persName>นายเกริกเกียรติ</persName> และพวก ซึ่งพนักงานอัยการได้ยื่นฟ้องเป็นจำเลย และศาลพิพากษาลงโทษจำคุกไปแล้ว ได้อนุมัติสินเชื่อจำนวน 1,627 ล้านบาท ให้กับ บริษัท เทรดดิ้ง คอร์ปอเรชั่น จำกัด โดยทุจริต ซึ่งอัยการโจทก์ได้แถลงต่อศาลว่า จะนำพยานโจทก์เข้าสืบจำนวน 114 ปาก อย่างไรก็ดี ศาลเห็นว่า ฝ่ายจำเลย ยังไม่ได้แบ่งกลุ่มพยาน และประเด็นที่จะนำสืบว่า เป็นอย่างไร</p>
<p>ทั้งนี้ เป็นการลดพยานให้น้อยลง และเพื่อความสะดวกรวดเร็วในการพิจารณา ศาลจึงขอให้อัยการโจทก์ส่งคำเบิกความของพยานโจทก์ที่เคยเบิกความไว้ในคดีที่ยื่นฟ้อง<persName>นายเกริกเกียรติ ชาลีจันทร์</persName> กับพวก ไว้ก่อนหน้านี้แล้ว เพื่อให้ฝ่ายจำเลยตรวจสอบว่า จะติดใจพยานปากใดบ้าง หรือยอมรับพยานปากใดบ้าง เพื่อจะได้ตัดพยานบางส่วนออก โดยให้อัยการโจทก์แปลคำเบิกความของพยานโจทก์ส่งให้<persName>นายราเกซ</persName> จำเลย ทราบ ก่อนวันนัดตรวจพยานหลักฐานครั้งต่อไป 7 วัน ซึ่งเป็นการรักษาสิทธิของจำเลยถูกควบคุมตัวอยู่ในเรือนจำ ศาลจึงเลื่อนนัดตรวจพยานหลักฐานครั้งต่อไปเป็นวันที่ 22 ก.พ.นี้ เวลา 09.00 น. </p>
<p>ผู้สื่อข่าวรายงานว่า <persName>นายราเกซ</persName>ถูกเบิกตัวจากเรือนจำพิเศษกรุงเทพ มาฟังการพิจารณาของศาล โดย<persName>นายราเกซ</persName>สวมชุดนักโทษสีน้ำตาล นั่งบนเก้าอี้รถเข็นมีสีหน้าสดชื่น และไม่มีท่าทาง หรืออาการเจ็บป่วยให้เห็น.</p></body>
</news>
