<teiHeader>
<fileDesc>
<titleStmt>
  <title>ตร.ดินแดง หิ้วโชเฟอร์แท็กซี่ ร่วมก่อเหตุปาน้ำมันใส่รถถัง ฝากขังศาล  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=204135  </bibl>
</sourceDesc>
</fileDesc>
</teiHeader>
<news>
<headline>ตร.ดินแดง หิ้วโชเฟอร์แท็กซี่ ร่วมก่อเหตุปาน้ำมันใส่รถถัง ฝากขังศาล</headline>
<lead></lead>
<neck></neck>
<body><p>ที่ศาลอาญารัชดา <persName>พ.ต.ท.เทวา บุญชาเรียง</persName> พนักงานสอบสวนสน.ดินแดง ควบคุม<persName>นายนิกร มาลัยศรี</persName> อายุ 36 ปี อยู่บ้านเลขที่ 68/119 หมู่ที่ 3 ต. เมืองใหม่ อ.เมือง จ.สมุทรปราการ ผู้ต้องหาร่วมในคดีปาระเบิดเพลิงใส่รถถัง มาฝากขังต่อศาลครั้งแรกเป็นเวลา 12 วันตั้งแต่วันที่ 20-31 มี.ค. 53 เนื่องจากการสอบสวนยังไม่เสร็จสิ้นต้องรอสอบปากคำพยานอีก 2 ปาก รอผลตรวจพิสูจน์หลักฐาน และ รอผลการตรวจพิมพ์ลายนิ้วมือผู้ต้องหา ตามคำร้องระบุพฤติการณ์ว่า         </p>
<p>เมื่อวัน ที่ 18 มี.ค. 53 เวลาประมาณ 22.30 น. ผู้ต้องหาขับรถแท็กซี่หมายเลขทะเบียน ทม484 กทม.พาคนร้ายไม่ทราบชื่อ เพื่อไปเผารถถังปลดประจำการณ์ซึ่งจอดอยู่หน้ากองพลทหารม้าที่ 2 รักษาพระองค์ โดยผู้ต้องหาได้ขับรถไปจอดแล้วให้คนร้ายก่อเหตุปาขวดเครื่องดื่มเอ็ม 150 บรรจุน้ำมันเพลิง ไปที่รถถังดังกล่าวเป็นเหตุให้ขวดแตก น้ำมันเชื้อเพลิงเปื้อนรถถัง จากนั้นคนร้ายได้วิ่งหนีขึ้นรถของผู้ต้องหาที่จอดรออยู่ ก่อนพากันหลบหนีไป     </p>
<p>ต่อมา เจ้าหน้าที่ตำรวจสามารถจับกุมผู้ต้องหาได้จึงแจ้งข้อหา ร่วมกันพยายามทำให้เกิดเพลิงไหม้ แก่วัตถุใดๆ จนน่าจะเป็นอันตรายแก่บุคคล หรือ ทรัพย์ของผู้อื่น และร่วมกันทำให้เสียทรัพย์ โดยผู้ต้องหาให้การรับสารภาพตลอดข้อกล่าวหา</p>
<p>ศาล พิจารณาคำร้องแล้ว สอบถามผู้ต้องหาไม่คัดค้านจึงอนุญาตให้ฝากขังได้</p></body>
</news>
