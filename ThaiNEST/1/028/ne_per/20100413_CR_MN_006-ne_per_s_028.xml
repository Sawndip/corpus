<teiHeader>
<fileDesc>
<titleStmt>
  <title>รวบแจ๋วบ้านพี่สาว “ชูวิทย์” ฉกทอง-เพชร 3 แสน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-13 17:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051530  </bibl>
</sourceDesc>
</fileDesc>
</teiHeader>
<news>
<headline>รวบแจ๋วบ้านพี่สาว “<persName>ชูวิทย์</persName>” ฉกทอง-เพชร 3 แสน</headline>
<lead>ตำรวจตามจับกุมสาวใช้บ้านพี่สาว “<persName>ชูวิทย์ กมลวิศิษฎ์</persName>” แอบขโมยเครื่องเพชร ทองคำมูลค่ากว่า 3 แสนบาทหลบหนีไป แต่ไม่รอดถูกตามจับได้ในที่สุด</lead>
<neck></neck>
<body><p>วันนี้ (13 เม.ย.) เมื่อเวลา 13.00 น. <persName>พ.ต.ท.ดิลก รื่นเนตร</persName> สว.สส.สน.วัดพระยาไกร <persName>ร.ต.อ.ขวัญชัย แป้นมณฑา</persName> รอง สว.สส.สน.วัดพระยาไกร นำกำลังเข้าจับกุม <persName>นางชลธิชา</persName> หรือ<persName>เบี๊ยะ สิงห์ทอง</persName> อายุ 30 ปี อยู่บ้านเลขที่ 90/1 ซอยวัดจันทร์ใน แขวงและเขตบางคอแหลม กทม. พร้อมของกลางสร้อยคอทองคำ สร้อยข้อมือทองคำ สร้อยข้อมือทองคำฝังเพชร แหวนทองคำฝังเพชร น้ำหนักรวมกว่า 30 บาท พระเลี่ยมทอง 4 องค์ ใบจำนำแหวนทองคำ 1 ใบ มูลค่าทรัพย์สินรวมทั้งหมด กว่า 300,000 บาท หลังจากเจ้าตัวหลังจากก่อเหตุลักทรัพย์บ้านเลขที่ 97/24 ถนนสมเด็จพระปิ่นเกล้า แขวงอรุณอมรินทร์ เขตบางกอกน้อย ของ<persName>นางศรีประภา กมลวิศิษฎ์</persName> อายุ 59 ปี พี่สาว<persName>นายชูวิทย์ กมลวิศิษฎ์</persName> ในท้องที่ สน.บางยี่ขัน</p>
<p><persName>พ.ต.ท.ดิลก</persName>กล่าวว่า หลังจากฝ่ายสืบสวน สน.วัดพระยาไกร ได้รับการประสานจาก สน.บางยี่ขัน ให้ช่วยติดตามจับกุม<persName>นางชลธิชา</persName> คนรับใช้ของ<persName>นางศรีประภา</persName> เนื่องจากผู้ต้องหาได้เข้ามาทำงานที่บ้านของ<persName>นางศรีประภา</persName>ตั้งแต่วันที่ 9 เม.ย. หลังจากเริ่มงานวันแรก อาศัยช่วงเวลาที่เจ้าของบ้านออกไปทำธุระข้างนอก ขึ้นไปลักทรัพย์เป็นเงินสด 15,000 บาท ที่เก็บไว้ในลิ้นชักภายในตู้ของห้องนอนชั้น 2 ของ<persName>นางศรีประภา</persName> แล้วกลับบ้านพักย่านบางคอแหลม โดยที่<persName>นางศรีประภา</persName>ไม่รู้</p>
<p><persName>พ.ต.ท.ดิลก</persName>กล่าวต่อว่า จากนั้นในวันที่ 10 เม.ย. ซึ่งเป็นวันที่ 2 ในการทำงาน ผู้ต้องหาก็ได้เข้าไปทำความสะอาดบ้านตามปกติ และได้ฉวยโอกาสในช่วงเวลาที่คนในบ้านไม่มีใครอยู่ รื้อค้นเอาสร้อยคอทองคำ สร้อยข้อมือทองคำ สร้อยข้อมือทองคำฝังเพชร แหวนทองคำฝังเพชร น้ำหนักรวมกว่า 30 บาท พระเลี่ยมทอง 4 องค์ รวมมูลค่าทรัพย์สินทั้งหมด 300,000 บาท ก่อนหลบหนีไป โดยในวันนั้น <persName>นางศรีประภา</persName>ได้กลับมาที่บ้านพัก และขึ้นไปบนห้องนอน ก็สังเกตุเห็นร่องรอยการรื้อค้น จึงเข้าไปตรวจสอบก็พบว่าทรัพย์สินถูกขโมยไปแล้ว จึงเดินทางเข้าแจ้งความกับเจ้าหน้าที่ตำรวจ สน.บางยี่ขัน ก่อนที่เจ้าหน้าที่จะติดตามจับกุมได้ที่บ้านพักของ <persName>นางชลธิชา</persName>เอง</p>
<p>จากการสอบสวน<persName>นางชลธิชา</persName>ให้การรับสารภาพว่า ก่อนจะมาทำงานเป็นคนรับใช้ที่บ้าน<persName>นางศรีประภา</persName>ก็ไม่เคยไปทำงานที่ไหนมาก่อน โดยตนได้ไปเขียนใบสมัครงานตำแหน่งทำความสะอาดบ้านไว้ที่ห้างหุ้นส่วนจำกัด <persName>แก้วกาญจน์</persName> เนอร์สซิ่งโฮม ซึ่งเป็นบริษัทจัดหาแม่บ้านโดยได้ค่าจ้างวันละ 215 บาท หลังจากที่บริษัทส่งตัวมาทำงานที่บ้านของ<persName>นางศรีประภา</persName> ก็สังเกตเห็นว่าบ้านหลังนี้มีคนอยู่ในบ้านเพียง 4 คน ประกอบด้วย <persName>นางศรีประภา</persName> ลูกชาย 2 คน และหลานอีก 1 คนเท่านั้น</p>
<p><persName>นางชลธิชา</persName>ให้การต่อว่า ตนจึงอาศัยช่วงจังหวะที่ลูกชายของ<persName>นางศรีประภา</persName>อยู่บ้านเพียงคนเดียว เข้าไปลักเอาเงินสด 15,000 บาทไป ก่อนจะนำเงินไปให้แม่ที่ติดคุกข้อหาจำหน่ายยาบ้า ส่วนเงินที่เหลือนำไปจ่ายค่าน้ำค่าไฟ และซื้อยาบ้ามาเสพเอง เพราะตนติดยาบ้าอย่างหนัก นอกจากนี้ยังเอาแหวนทองคำอีก 1 วง ไปจำนำที่โรงรับจำนำ ได้เงินมา 7,500 บาท โดยหวังจะนำเงินมาใช้จ่ายประจำวัน แต่มาถูกจับกุมได้ในที่สุด</p>
<p>ด้าน <persName>ร.ต.อ.ขวัญชัย</persName>กล่าวว่า จากการตรวจสอบประวัติอาชญากรของ<persName>นางชลธิชา</persName> ไม่พบว่าเคยต้องคดีใดมาก่อน แต่เป็นที่น่าสังเกตว่า<persName>นางชลธิชา</persName>เปลี่ยนบัตรประชาชนแทบทุกปี อีกทั้งช่วงที่จับกุมได้ก็ยังมีอาการมึนเมาจากการเสพยา จึงฝากประชาสัมพันธ์ประชาชนที่เคยตกเป็นเหยื่อถูกขโมยทรัพย์สิน สามารถเดินทางมาดูตัวได้ที่ สน.บางยี่ขัน</p></body>
</news>
