<teiHeader>
<fileDesc>
<titleStmt>
  <title>ป.ป.ช.งัดข้อกับศาลยันไม่ละเมิดมาตรา 197 กรณีตั้งอนุกก.ไต่สวนผู้พิพากษาศาลอยุธยา รอฟังมติกต.6 มี.ค.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-05 17:21:36  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267784572&catid=17  </bibl>
</sourceDesc>
</fileDesc>
</teiHeader>
<news>
<headline>ป.ป.ช.งัดข้อกับศาลยันไม่ละเมิดมาตรา 197 กรณีตั้งอนุกก.ไต่สวนผู้พิพากษาศาลอยุธยา รอฟังมติกต.6 มี.ค.</headline>
<lead>ป.ป.ช.ตั้งคณะอนุกรรมการไต่สวน<persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา กรณีการออกหมายจับ อดีตอธิบดีดีเอสไอโดยมิชอบ จะรอฟังมติของคณะกรรมการก.ต.ในวันที่ 6 มี.ค.ก่อนนำเข้าที่ประชุมใหญ่</lead>
<neck></neck>
<body><p><persName>น.ส.สมลักษณ์ จัดกระบวนพล</persName> กรรมการป้องกันและปราบปรามการทุจริตแห่งชาติ (ป.ป.ช.) ให้สัมภาษณ์เมื่อวันที่ 5 มีนาคม กรณีประธานศาลฎีกาจะนัดประชุมคณะกรรมการตุลาการ (ก.ต.) นัดพิเศษ ในวันที่ 6 มี.ค.เพื่อพิจารณาลงมติถึงกรณีที่ป.ป.ช.ตั้งคณะอนุกรรมการไต่สวน<persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา กรณีการออกหมายจับ<persName>นายสุนัย มโนมัยอุดม</persName> อดีตอธิบดีกรมสอบสวนคดีพิเศษ (ดีเอสไอ) โดยมิชอบ ว่า ป.ป.ช.จะรอฟังมติของคณะกรรมการก.ต.ในวันที่ 6 มี.ค.ว่าเป็นอย่างไร จากนั้นจะนำเข้าหารือในที่ประชุมป.ป.ช.วันที่ 9 มี.ค. ว่าจะดำเนินการอย่างไรต่อไป ส่วนตัวมั่นใจว่า ทั้งสององค์กรสามารถทำความเข้าใจกันได้ ไม่น่าจะกลายเป็นเรื่องใหญ่ เพียงแต่ที่ผ่านมาผู้ใหญ่ของทั้งสององค์กรคือประธานป.ป.ช. และประธานศาลฎีกา ยังไม่มีโอกาสได้ทำความเข้าใจกัน ยอมรับว่ากังวลใจเรื่องความไม่เข้าใจกันระหว่างองค์กร แต่ถ้ามีโอกาสได้พูดคุยกันทุกอย่างจะดีขึ้น</p>
<p>ผู้สื่อข่าวถามว่า ก.ต.จะมีการพิจารณาว่า ป.ป.ช.ลุแก่อำนาจในการทำหน้าที่หรือไม่ <persName>น.ส.สมลักษณ์</persName>ตอบว่า ยืนยันว่า ป.ป.ช. ทั้ง 9 คนไม่เคยคิดเช่นนั้น และไม่เคยคิดก้าวล่วงในการทำหน้าที่และดุลยพินิจของศาล ส่วนที่ผู้พิพากษาระบุว่า การใช้อำนาจของป.ป.ช.ขัดกับรัฐธรรมนูญ มาตรา 197 เรื่อง ความมีอิสระของผู้พิพากษาในการพิจารณาคดีนั้น ยืนยันว่า การทำหน้าที่ของป.ป.ช.ไม่ขัดมาตรา 197 โดยป.ป.ช.ยอมรับอำนาจการใช้ดุลยพินิจของผู้พิพากษา แต่กรณีนี้คำร้องของผู้กล่าวหาระบุว่า ผู้ถูกกล่าวหาไม่ได้ใช้อำนาจตามมาตรา 197 แต่เป็นการกลั่นแกล้ง ทำให้การใช้ดุลยพินิจตามมาตรา 197 สิ้นสุดลง ดังนั้นป.ป.ช.จึงตั้งคณะอนุกรรมการขึ้นมาไต่สวน ซึ่งยังไม่ใช่การกล่าวหาผู้ถูกกล่าวหาว่า มีความผิด หากป.ป.ช.ตรวจสอบแล้วพบว่า มีการใช้อำนาจถูกต้องตามมาตรา 197 ก็ยกคำร้องให้ตกไป</p>
<p>ผู้สื่อข่าวถามว่า ก.ต.เตรียมจะพิจารณาว่า การลุแก่อำนาจป.ป.ช.เป็นการทำผิดประมวลกฎหมายอาญา มาตรา 157  <persName>น.ส.สมลักษณ์</persName> กล่าวว่า เชื่อมั่นว่าผู้พิพากษาจะใช้อำนาจพิจารณาและไตร่ตรองเรื่องต่างๆ อย่างรอบคอบ เชื่อว่าคงไม่ถึงขั้นนั้น
</p></body>
</news>
