<teiHeader>
<fileDesc>
<titleStmt>
  <title>"บวรศักดิ์"ชี้นายกฯ มี 2 ทางเลือกปม 3 บิ๊กตร. "อยู่เฉย-ทำตามติก.ตร." ไม่แก้คำสั่งลงโทษ อาจถูกฟ้อง  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-21 21:25:16  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264079487&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>บวรศักดิ์</persName>"ชี้นายกฯ มี 2 ทางเลือกปม 3 บิ๊กตร. "อยู่เฉย-ทำตามติก.ตร." ไม่แก้คำสั่งลงโทษ อาจถูกฟ้อง</headline>
<lead>เลขาฯพระปกเกล้า ชี้นายกฯมี 2 ทางเลือกปมก.ตร.กลับมติป.ป.ช.ให้3บิ๊กตร.พ้นผิด ทำเฉยหรือทำตามมติก.ตร. ถ้าไม่แก้คำสั่งลงโทษอาจโดนฟ้องอาญา ขณะที่"<persName>สุชาติ</persName>-<persName>พัชรวาท</persName>-<persName>เพิ่มศักดิ์</persName>" ก็น่าสงสารเพราะทำตามมติครม.</lead>
<neck></neck>
<body><p>แหล่งข่าวจากกรรมการสภามหาวิทยาลัยรามคำแหง (มร.) คนหนึ่ง กล่าวเมื่อวันที่ 21 มกราคม ถึงกรณีสภามหาวิทยาลัยฯ ลงมติสวนมติ ป.ป.ช.กรณี<persName>นายรังสรค์</persName>ว่า เป็นความจริงที่ที่ประชุมสภา มร.เมื่อวันที่ 18 มกราคม มีมติคัดค้านการชี้มูลความผิดทางวินัยร้ายแรง <persName>นายรังสรรค์</persName> ที่ถูกคณะกรรมการป้องกันและปราบปรามการทุจริตแห่งชาติ( ป.ป.ช.)ชี้มูลความผิด ในข้อหาปฏิบัติหน้าที่โดยมิชอบ กรณีไม่สั่งยกเลิกการประกวดราคา และเปิดประมูลการก่อสร้างอาคาร 25 ปี มร.วงเงิน 500 ล้านบาท หลังจากมีการเปลี่ยนแปลงรูปแบบการก่อสร้างอาคารจากเดิม ที่กำหนดเป็นโรงแรมมาเป็นอาคารเรียน ที่ประชุมเห็นว่า การยื่นร้องต่อ ป.ป.ช.ไม่ถูกต้องตามกฎหมาย เนื่องจาก<persName>นายรังสรรค์</persName> พ้นตำแหน่งอธิการบดี มร.เป็นระยะเวลาเกิน 1 ปี จึงเห็นว่า ไม่มีสิทธิที่จะไปยื่นร้องต่อ ป.ป.ช. ที่ประชุมสภา มร.จึงมีมติให้สอบถามไปยัง ป.ป.ช.ว่าได้พิจารณาในประเด็นดังกล่าวหรือไม่</p>
<p>"กรณีนี้แตกต่างกับกรณีคณะกรรมการข้าราชการตำรวจ( ก.ตร.)มีมติให้รับ <persName>พล.ต.อ.พัชรวาท วงศ์สุวรรณ</persName> อดีตผบ.ตร. <persName>พล.ต.ท.สุชาติ เหมือนกัน</persName> อดีต ผบช.น.และ <persName>พล.ต.ต.เพิ่มศักดิ์ ภราดรศักดิ์</persName> อดีตผู้บังคับการตำรวจจังหวัดอุดรธานี กลับเข้ารับราชการ เพราะกรณี<persName>นายรังสรรค์</persName> เป็นการส่งเรื่องไปยัง ป.ป.ช.เมื่อพ้นจากตำแหน่งอธิการบดีไปแล้ว 1 ปี" แหล่งข่าวกล่าว</p>
<p><persName>นายคิม ไชยแสนสุข</persName> อธิการบดี มร.กล่าวว่า <persName>นายประจวบ ไชยสาสน์</persName> นายกสภา มร.ยังไม่ได้แจ้งให้ตนรับทราบเกี่ยวกับมติดังกล่าว จึงไม่ขอแสดงความคิดเห็น ต้องปล่อยให้เป็นหน้าที่ของสภา มร.เป็นผู้ชี้แจง</p>
<p>ด้าน <persName>นายบวรศักดิ์ อุวรรณโณ</persName> เลขาธิการสถาบันพระปกเกล้า ให้ความเห็นว่า หลังจาก ป.ป.ช.ชี้มูลความผิดกรณีสลายการชุมนุมของ <persName>พล.ต.อ.พัชรวาท</persName>และคณะ มีการฟ้องศาลปกครองทันที แต่ศาลปกครองไม่รับคำฟ้องเนื่องจากขั้นตอนดำเนินการตามกฎหมายข้าราชการตำรวจ ยังไม่สิ้นสุด ผู้ที่ถูกชี้มูลความผิดยังไม่ได้ดำเนินการอุทธรณ์ให้ครบกระบวนการ จึงยังฟ้องศาลปกครองไม่ได้ ต่อมา <persName>พล.ต.อ.พัชรวาท</persName>กลับมายื่นอุทธรณ์ต่อ ก.ตร. และ ก.ตร.มีมติเห็นชอบด้วยคำอุทธรณ์แสดงว่า ก.ตร.มีคำสั่งทางปกครองใหม่</p>
<p>"ดังนั้น กรณีที่ปรากฏเวลานี้เมื่อมีการแจ้งมติ ก.ตร.ไปยังผู้เกี่ยวข้อง ผู้เกี่ยวข้องต้องดำเนินการตามมติ ก.ตร. ผู้มีอำนาจบรรจุแต่งตั้ง ผบ.ตร.คือ นายกรัฐมนตรี ก็ต้องแก้ไขคำสั่งให้ปลดออกจากราชการของ พล.ต.อ.พัชรวาทเป็นให้เกษียณอายุธรรมดา แต่ถ้านายกรัฐมนตรีไม่เห็นด้วยกับ ก.ตร. นายกรัฐมนตรีไม่ยอมแก้คำสั่งขัดกับที่ ก.ตร.มีคำวินิจฉัย จะเกิดปัญหาทันที เพราะทราบมาว่า คนยื่นสอบเรื่องนี้คือ นายกรัฐมนตรีและคณะ ตอนที่เป็นฝ่ายค้าน" <persName>นายบวรศักดิ์</persName>กล่าว</p>
<p><persName>นายบวรศักดิ์</persName>กล่าวว่า  หากนายกรัฐมนตรีจะมีคำสั่งไม่เห็นด้วยหรือแตกต่างไปจากคำวินิจฉัย ก.ตร. จะทำให้มีปัญหาขัดกันในเรื่องบทบาท เพราะนายกรัฐมนตรีเป็นผู้ยื่นกล่าวหาสมัยฝ่ายค้าน บัดนี้เป็นนายกรัฐมนตรีเป็นผู้ใช้อำนาจลงโทษ และไม่ปฏิบัติตามมติ ก.ตร. อาจเสี่ยงต่อการที่ <persName>พล.ต.อ.พัชรวาท</persName>ฟ้องว่าใช้อำนาจกลั่นแกล้งตามประมวลกฎหมายอาญา มาตรา 157 ได้</p>
<p><persName>นายบวรศักดิ์</persName> กล่าวว่า เมื่อ ก.ตร.มีมติขัดกับการชี้มูลของ ป.ป.ช. ซึ่งตามกฎหมายของ ป.ป.ช.ให้ถือฐานความผิดตามที่ ป.ป.ช.ชี้มูล แต่ ก.ตร.มีดุลพินิจในการกำหนดโทษเท่านั้น บัดนี้ ก.ตร.กลับเห็นว่า ไม่มีความผิดและขอให้ส่งศาลรัฐธรรมนูญ ซึ่งคณะกรรมการกฤษฎีกาเคยให้ความเห็นว่า ส่งไม่ได้ เพราะรัฐธรรมนูญปี 2550 ให้ส่งได้เฉพาะกรณีมีปัญหาขัดแย้ง เรื่องอำนาจหน้าที่ของ ครม.กับ ป.ป.ช. แต่เรื่องนี้เป็นอำนาจ ก.ตร.กับ ป.ป.ช. แม้ ครม.จะมีมติให้ส่ง ก็ไม่ใช่ปัญหาอำนาจหน้าที่ของ ครม. ส่งไปศาลรัฐธรรมนูญก็อาจไม่รับ</p>
<p><persName>นายบวรศักดิ์</persName>กล่าวว่า เวลานี้นายกรัฐมนตรีมีทางเลือก 2 ทางคือ เฉยๆ และทำตามมติ ก.ตร. แก้คำสั่งให้ <persName>พล.ต.อ.พัชรวาท</persName>และคณะกลับเข้ารับราชการ ซึ่งจะแย้งกับกฎหมาย ป.ป.ช. ซึ่งในกรณีนี้ อดีต ผบ.ตร.ได้ประโยชน์ ก็จะไปฟ้องศาลปกครองไม่ได้ หรือนายกรัฐมนตรีมีความเห็นเป็นอื่นคือ ไม่แก้คำสั่งลงโทษตามมติ ก.ตร. กรณีนี้อดีต ผบ.ตร.ฟ้องศาลปกครองได้ เพราะมีคำสั่งที่เป็นโทษ แต่นายกรัฐมนตรีก็เสี่ยงที่จะถูกฟ้องอาญา มาตรา 157</p>
<p>"เรื่องนี้น่าเห็นใจทุกฝ่าย และน่าสงสาร พล.ต.อ.พัชรวาท พล.ต.ท.สุชาติและ พล.ต.ต.เพิ่มศักดิ์ ซึ่งทำตามติ ครม. และคำสั่งผู้บังคับบัญชา แต่ต้องมารับเคราะห์ และเวลานี้อยู่ในท่ามกลางสิ่งที่ไม่รู้ว่า จะมีอะไรเกิดขึ้น จะไปยื่นฟ้องศาลปกครองก็ไม่รับ หรือจะให้ส่งไปให้ศาลรัฐธรรมนูญ รัฐบาลก็ไม่ส่ง หรือส่งไปศาลรัฐธรรมนูญอาจไม่รับพิจารณา นายกรัฐมนตรี ก็มีทางเลือกน้อย คือทางหนึ่งต้องทำตามมติ ก.ตร. หรือถ้านายกรัฐมนตรีไม่ทำตามมติ ก.ตร. เสี่ยงที่จะถูกฟ้อง ตามมาตรา 157 ป.ป.ช.ก็น่าเห็นใจ เพราะกฎหมายเขียนไว้ให้ทำหน้าที่อย่างนั้น เช่นเดียวกับนายกรัฐมนตรีก็กลืนไม่เข้าคายไม่ออก เพราะสมัยที่เป็นผู้นำฝ่ายค้านได้เป็นผู้ยื่นร้องเรื่องนี้ แต่วันนี้ต้องมาเป็นผู้ที่ตัดสินลงโทษ เป็นเรื่องที่น่าเห็นใจทุกฝ่ายจะคิดอย่างไรขอคิดให้ดีแล้วกัน"<persName>นายบวรศักดิ์</persName> กล่าว</p></body>
</news>
