<teiHeader>
<fileDesc>
<titleStmt>
  <title>เมล์ปอ.สาย140 ทับหญิงอายุ47พกบัตรคนพิการดับหน้าซ.ราชวิถี9  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-17 10:53:05  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266378806&catid=17  </bibl>
</sourceDesc>
</fileDesc>
</teiHeader>
<news>
<headline>เมล์ปอ.สาย140 ทับหญิงอายุ47พกบัตรคนพิการดับหน้าซ.ราชวิถี9</headline>
<lead></lead>
<neck></neck>
<body><p>เมื่อช่วงเช้าวันที่ 17 ก.พ.  <persName>ร.ต.ท.ภรากรณ์ จันทะโชติ</persName> ร้อยเวร สน.ดินแดง ได้รับแจ้งเหตุรถโดยสารประจำทางสีน้ำเงินขาว สาย 140 วิ่ง ระหว่างอนุสาวรีย์ชัย-เอกชัยเมืองใหม่ ทับคนเดินเท้าเสียชีวิตที่บริเวณปากซอยราชวิถี 9 ถ.ราชวิถี เขตราชเทวี กรุงเทพฯ ที่เกิดเหตุบริเวณปากซอยราชวิถี 9 จึงไปตรวจสอบ</p>
<p>เมื่อไปถึงเจ้าหน้าที่พบรถโดยสารประจำทางสาย140 หมายเลขข้างรถ 140-5 ทะเบียน 11-8906 กทม. จอดนิ่งอยู่ โดยใต้ท้องรถพบศพหญิงอายุประมาณ 47 ปี ทราบชื่อคือ <persName>นางสุวรรณี นามสูงเนิน</persName> ตรวจสอบพบบัตรสมาคมคนพิการแห่งประเทศไทอยู่ภายในกระเป๋า</p>
<p>สอบสวน<persName>นายประดับ นาทันชัย</persName> อายุ 40 ปี คนขับรถประจำทางสายดังกล่าว ให้การว่า ตนขับรถมาจากเอกชัยเมืองใหม่ตั้งแต่ 04.00 น.  ระหว่างที่วิ่งมาถึงบริเวณปากซอยราชวิถีซอย 9 ตนเห็นผู้ตายวิ่งข้ามถนนตัดหน้ารถอย่างกะทันหัน ทำให้ตนเบรกไม่ทัน เนื่องจากไม่คิดว่า จะมีคนข้ามถนนบริเวณดังกล่าว เพราะว่าบริเวณดังกล่าวมีสะพานลอยคนข้ามอยู่ ทำให้ชนหญิงดังกล่าวเข้าอย่างจัง ก่อนจะทับร่างจนทำให้เสียชีวิต</p>
<p>จากการสอบถามแม่ค้าที่ขายของอยู่บริเวณดังกล่าว ให้การว่า เห็นผู้ตายวิ่งข้ามถนนมาจากแฟชั่นมอลล์ฝั่งตรงข้ามปากซอยราชวิถีซอย 9 ก่อนจะวิ่งตัดหน้ารถประจำทางสายดังกล่าวจนถูกชนเสียชีวิต อย่างไรก็ตาม เจ้าหน้าที่จะนำตัว<persName>นายประดับ</persName> คนขับรถประจำทางสายดังกล่าว ไปสอบปากคำเพิ่มเติมที่ สน. ต่อไป </p></body>
</news>
