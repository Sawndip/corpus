<teiHeader>
<fileDesc>
<titleStmt>
  <title>รร.เตรียมทาสีอาคารใหม่ เกิด"ถังสี"ระเบิด 3 นร.ถูกลวกสาหัส  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-16 14:27:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1263626897&catid=17  </bibl>
</sourceDesc>
</fileDesc>
</teiHeader>
<news>
<headline>รร.เตรียมทาสีอาคารใหม่ เกิด"ถังสี"ระเบิด 3 นร.ถูกลวกสาหัส</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 12.00 น. นักเรียนโรงเรียนควนไส ตั้งอยู่หมู่ 6 ต.ขอนหาด อ.ชะอวด จ.นครศรีธรรมราช ได้รับบาดเจ็บจากเหตุกระป๋องสีและกระป๋องน้ำมันระเบิดภายในโรงเรียน ขณะที่ครูกำลังเตรียมผสมสี เพื่อทาอาคารเรียนใหม่ในวันครูแห่งชาติ ทำให้เด็กนักเรียนได้รับบาดเจ็บสาหัสจำนวน 3 คน ถูกนำตัวส่งโรงพยาบาลมหาราช 2 คน และโรงพยาบาลชะอวด 1 คน</p>
<p>ที่ตึกศัลยกรรมชาย 2 รพ.มหาราช พบนักเรียนที่ได้รับบาดเจ็บจำนวน 2 คนนอนพักรักษาตัว คนแรกทราบชื่อ <persName>ด.ช.จักรกฤษณ์ สุมมาศ</persName> หรือ "<persName>น้องกอล์ฟ</persName>" อายุ 9 ปี นักเรียนชั้น ป.3โรงเรียนบ้านควนไสย อ.ชะอวด ซึ่งโดนสีและส่วนผสมสี ที่มีความร้อนสูงลวกบริเวณใบหน้า หน้าท้อง แขน และขาขวา ประมาณ 20% ของร่างกาย ได้รับบาดเจ็บค่อนข้างสาหัส แต่ยังพูดจาให้รายละเอียดได้</p>
<p>ส่วนคนที่สองทราบชื่อ <persName>ด.ช.เจตริน จีนช่าง</persName> หรือ "<persName>น้องตั้ม</persName>" อายุ 10 ขวบ นักเรียนชั้น ป.4 โรงเรียนบ้านควนไสย อยู่ในสภาพน่าสลดใจ เนื่องจากถูกส่วนผสมของสีร้อนๆ ลวกทั่วทั้งร่างกาย กว่า 90% แม้จะรู้สึกตัวแต่พูดจาจับใจความไม่ได้และร้องครวญครางด้วยความเจ็บปวด แพทย์ต้องลอกหนังออกหมดทั้งร่างกาย อาการสาหัสมากอยู่ในขั้นโคม่า ทาง รพ.มหาราช ได้ประสานงานไปยัง รพ.สงขลานครินทร์ (มอ.)เพื่อนำตัวส่งไปรักษาต่อ แต่ได้รับแจ้งจาก รพ.สงขลานครินทร์ว่า เตียงคนไข้เต็มหมดไม่สามารถรับ <persName>ด.ช.เจตริน</persName> ไว้รักษาได้ ทาง รพ.มหาราช จึงแจ้งให้ญาติๆ ทราบว่าจำเป็นจะต้องส่งตัว <persName>ด.ช.เจตริน</persName> ไปรักษาตัวต่อที่โรงพยาบาลในกรุงเทพฯ</p>
<p><persName>ด.ช. จักรกฤษณ์</persName> กล่าวว่า ก่อนเกิดเหตุ ผอ.โรงเรียนพร้อมด้วยครูและนักการภารโรงรวม 3-4 ได้นำถังสีที่ผสมเสร็จแล้วมาวางไว้ที่หน้าอาคารเรียนเพื่อเตรียมทาสีอาคาร เรียนใหม่เนื่องในวันครูแห่งชาติ แต่ครูและนักการภารโรงขอตัวไปรับประทานอาหารกันก่อน ในระหว่างนั้น <persName>ด.ช.เอกวุฒิ</persName> พร้อมด้วยตน และ <persName>ด.ช.เจตริน</persName> ได้เดินมายืนดูถังสีที่จะใช้ทาอาคารเรียน ซึ่งพบว่ามีกลิ่นน้ำมันสนและทินเนอร์โชยออกมาจากถังสีอย่างรุนแรง ในระหว่างนั้น <persName>ด.ช.เอกวุฒิ</persName> ได้ใช้ไฟแช๊กที่พบมาจากข้างกำแพงวัดเข้าไปจุดที่ถังสี ทำให้เกิดไฟลุกพรึบติดถังสี หลังจากนั้นไม่กี่นาทีถังสีก็ระเบิดเสียงดังสนั่นหวั่นไหว ตน, <persName>ด.ช.เจตริน</persName> และ <persName>ด.ช.เอกวุฒิ</persName> หรือ<persName>เอก</persName> โดนแรงอัดร่างกระเด็นไปหลายเมตร โดนสีจากถังที่ร้อนจัดกระจายโดนร่างกายของตนและ <persName>ด.ช.เอกวุฒิ</persName> จนได้รับบาดเจ็บ ขณะที่สีในถังส่วนใหญ่ กระจายไปโดน <persName>ด.ช.เจตริน</persName> ทั่วทั้งร่างและยังมีไฟลุกท่วมร่าง ทำให้ <persName>ด.ช.เจตริน</persName> ล้มลงดิ้นทุรนทุรายด้วยความเจ็บปวด ผอ.โรงเรียนเห็นเหตุการณ์จึงพยายามเข้ามาช่วยดับไฟที่ติดทั่วร่างทำให้ ผอ.โดนไฟลวกมือจนได้รับบาดเจ็บเล็กน้อยไปด้วย</p></body>
</news>
