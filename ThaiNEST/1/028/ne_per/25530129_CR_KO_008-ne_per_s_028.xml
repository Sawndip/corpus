<teiHeader>
<fileDesc>
<titleStmt>
  <title>แดงกระเจิ่งฝนกระหน่ำแกนนำยังปักหลักต่อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100129/46423/%e0%b9%81%e0%b8%94%e0%b8%87%e0%b8%81%e0%b8%a3%e0%b8%b0%e0%b9%80%e0%b8%88%e0%b8%b4%e0%b9%88%e0%b8%87%e0%b8%9d%e0%b8%99%e0%b8%81%e0%b8%a3%e0%b8%b0%e0%b8%ab%e0%b8%99%e0%b9%88%e0%b8%b3%e0%b9%81%e0%b8%81%e0%b8%99%e0%b8%99%e0%b8%b3%e0%b8%a2%e0%b8%b1%e0%b8%87%e0%b8%9b%e0%b8%b1%e0%b8%81%e0%b8%ab%e0%b8%a5%e0%b8%b1%e0%b8%81%e0%b8%95%e0%b9%88%e0%b8%ad.html  </bibl>
</sourceDesc>
</fileDesc>
</teiHeader>
<news>
<headline>แดงกระเจิ่งฝนกระหน่ำแกนนำยังปักหลักต่อ</headline>
<lead>เจ้าหน้าที่ตำรวจ-ทหาร รปภ.เข้มป้องแดงบุกทบ. เชื่อแดงไม่บุกทบ. เสื้อแดงกระเจิ่งสายฝนกระหน่ำ แกนนำยังคงปักหลักปราศรัยต่อเนื่อง แดงชุมนุมยืดเยื้อล้อมภาค5ไล่"<persName>สมคิด</persName>"เป็นวันที่สาม</lead>
<neck></neck>
<body><p>(29ม.ค.) ผู้สื่อข่าวรายงานว่า เมื่อเวลา 12.00 น. ที่เกาะกลาง ถนนราชดำเนินนอก ด้านหน้ากองบัญชาการกองทัพบก ได้มีกลุ่มแนวร่วมประชาธิปไตยต่อต้านเผด็จการแห่งชาติ (นปช.)จำนวน 300 คน ได้เดินทางมาชุมนุมเพื่อทวงถามการปฏิวัติและท่าทีทางการเมืองของ <persName>พล.อ.อนุพงษ์ เผ่าจินดา</persName> ผู้บัญชาการทหารบก และ <persName>พล.อ.ประยุทธ์ จันทร์โอชา</persName> รองผู้บัญชาการทหารบก พร้อมนำรถบรรทุก 6 ล้อติดเครื่องเสียง และ ป้ายปลุกระดมว่า “ผูกมิตรทหารกล้า ต่อต้านขี้ข้าอำมาตย์” ตั้งเวทีปราศรัยหันหน้าเข้าหากองทัพบก โดยมีแกนนำได้สลับขึ้นมาปราศรัยโจมตี <persName>พล.อ.อนุพงษ์</persName> และ<persName>พล.อ.ประยุทธ์</persName>ว่า เป็นทหารที่เข้ามายุ่งเกี่ยวการเมือง และ อยู่ภายใต้ระบบอำมาตย์ของ <persName>พล.อ.เปรม ติณสูลานนท์</persName> ประธานองคมนตรี และรัฐบุรุษ
 ผู้สื่อข่าวรายงานว่า สำหรับการรักษาความสงบเรียบร้อยบริเวณด้านหน้ากองทัพบกได้มีการนำแผงเหล็กมากั้นไว้บริเวณโดยรอบด้านหน้า เพื่อกันไม่ให้กลุ่มผู้ชุมนุมบุกเข้ามาภายในกองทัพบก นอกจากนี้ยังมีเจ้าหน้าที่ตำรวจ จากกองบัญชาการตำรวจนครบาล และเจ้าหน้าที่กองร้อยปราบจลาจล จำนวน 100 นาย รักษาความปลอดภัยบริเวณด้านหน้ากองบัญชาการกองทัพบก โดยมีการตั้งศูนย์อำนวยการอยู่บริเวณหน้าสนามมวยราชดำเนิน
</p>
<p>ผู้สื่อข่าวรายงานว่า ส่วนการรักษาความสงบเรียบร้อยภายในกองบัญชาการกองทัพบก ได้มีการจัดกำลังเจ้าหน้าที่กองร้อยรักษาความสงบเรียบร้อย จำนวน 1 กองร้อย พร้อมด้วยกำลังสารวัตรทหาร ดูแลการเข้า-ออกพื้นที่ และมีการจัดเตรียมรถดับเพลิงจำนวน 2 คัน รถบรรทุกน้ำจำนวน 4 คัน รั้วลวดหนาม และแผงกั้นเหล็ก เพื่อป้องกันหากเกิดเหตุการณ์ความไม่สงบ หรือมีกลุ่มผู้ชุมนุมบุกเข้ามา ส่วนประตูด้านหน้าได้มีการใส่กุญแจล็อกอย่างแน่นหนา
 <persName>พ.อ.สรรเสริญ แก้วกำเนิด</persName> โฆษกกองทัพบก กล่าวถึงการชุมนุมของกลุ่ม นปช.ว่า ผู้บังคับบัญชาของกองทัพบกมีการติดตามสถานการณ์การชุมนุมของกลุ่ม นปช.ที่ กองบัญชาการกองทัพบกตลอดเวลา และมีการใช้มาตรการรักษาความปลอดภัยตามปกติที่เคยปฏิบัติมา ส่วนพื้นที่รอบนอกกองบัญชาการกองทัพบก อยู่ในความรับผิดชอบของเจ้าหน้าที่ตำรวจที่จะวิเคราะห์และประเมินเหตุการณ์ อย่างไรก็ตามเชื่อว่า การชุมนุมในครั้งนี้น่าจะเป็นไปด้วยความสงบเรียบร้อย และคงไม่ถึงขั้นมีการบุกเข้ามาภายในพื้นที่กองบัญชาการกองทัพบก</p>
<p>แดงกระเจิ่งฝนกระหน่ำแกนนำยังปักหลักต่อ    ที่กองบัญชาการกองทัพบก ผู้สื่อข่าวรายงานว่า สำหรับบรรยากาศการชุมนุมของกลุ่มคนเสื้อแดง ที่เดินทางมาชุมนุมภายใต้ชื่อ "ผูกมิตรทหารกล้า ต่อต้านขี้ข้าอำมาตย์ โดยบรรยาการตั้งแต่ช่วงบ่ายที่ผ่านมา ได้มีฝนตกลงอย่างหนักทำให้กลุ่มร่วมผู้ชุมนุมต้องกางร่ม และบางส่วนก็ตัดสินใจเดินทางกลับ ส่วนการปราศรัยบนเวทีของแกนนำก็ยังคงมีอย่างต่องเนื่องท่ามกลางสายฝนที่ตกลงมา สำหรับเนื้อหาการปราศรัยก็ยังคงปราศรัยโจมตี<persName>พล.อ.เปรม</persName> และ<persName>พล.อ.ประยุทธ์  จันทร์โอชา</persName> รองผู้บัญชาทหารบก ว่าจะเป็นผู้อยู่เบื้องหลังที่จะมีการปฎิวัติที่จะเกิดขึ้น ตามที่มีกระแสข่าวออกมาในขณะนี้ </p>
<p><persName>เสธ.แดง</persName>ปูดลอบฆ่า3องค์กรทำคดียึดทรัพย์<persName>ทักษิณ</persName>
 เมื่อเวลา 17.00 น.<persName>พล.ต.ขัตติยะ สวัสดิผล</persName> ผู้ทรงคุณวุฒิกองทัพบกได้เเดินทางมาพร้อมนักรบพระเจ้าตากมายังด้านหลังเวทีเคลื่อนที่หน้าบก.ทบ.ซึ่งกลุ่มเสื้อแดงได้ไชโยโหร้องและเข้ามาขอลายเซ็นต์และถ่ายรูป จากนั้นให้สัมภาษณ์ว่า ที่มาวันนี้เพื่อมาดูการชุมนุมแต่ไม่ปราศรัย อย่างไรก็ตามตนได้มองสถานการณ์การเมืองและอยากเตือนไปยังองค์คณะผู้พิพากษาศาล ปปช.และคตส.ในการพิจารณาคดียึดทรัพย์ว่าทราบว่าจะมีแผนลอบฆ่าทั้ง 3 คณะดังกล่าวซึ่งขบวนการเหล่านี้อาจเกี่ยวข้องกับคดียึดทรัพย์ เช่นอาจไม่พอใจ  เนื่องจากเป็นคดีที่มีผลประโยชน์และมีสินบนนำจับ 25 เปอร์เซ็นต์ซึ่งตนขอให้ระวังและทุกครั้งที่ตนเตือนก็มักจะเป็นจริง
 ส่วนกรณีปัญหากับผบ.ทบ.นั้นตนทะเลาะกันเรื่องชาติและเรื่องส่วนตัว  แต่ไม่ได้ทะเลาะกับกงอทัพ เพราะผบ.ทบ.มีพฤติกรรมไปตั้งรัฐบาลในค่ายทหารซึ่งเปรียบเสมือนบ้านตนเองมาเล่นการเมือง   ทำให้ไทยมีการเสียดินแดนเขาพระวิหารตลอดจนไปด่ารัฐบาลสมัยนายสมัคร ผบ.ทบ.ต้องลาออกอย่างเดียว
 <persName>พล.ต.ขัตติยะ</persName> กล่าวด้วยว่า ส่วนการปฏิวัติที่มีรถถังออกมานั้น เป็นเรื่องทางเทคนิคเฉย ๆ แต่หากประพเมินกองกำลังในพรรคเพื่อไทยกับเสื้อแดงมีถึง 3 ส่วนคือเพื่อไทย 2.ม็อบเสื้อแดง3. กองกำลังติดอาวุธหลายฝ่าย ขณะที่อีกฝ่ายมีพรรคประชาธิปัตย์และมีทหารที่ชูธงชาติเป็นอย่างเดียวไม่เคยรบ </p>
<p>แดงชุมนุมยืดเยื้อล้อมภาค5ไล่"<persName>สมคิด</persName>"เป็นวันที่สาม
 เมื่อเวลา 11.00 น.วันที่ 29 มกราคม 53  เสื้อแดงกลุ่มรักเชียงใหม่51ได้ประกาศระดมคนผ่านสถานีวิทยุคนเสื้อแดง และทยอยเดินทางมาชุมนุมกันที่หน้ากองบัญชาการตำรวจภูธรภาค5 ถ.มหิดล อ.เมือง จ.เชียงใหม่  ซึ่งถือเป็นวันที่สามที่นำคน มาชุมนุมประท้วงขับไล่ <persName>พล.ต.ท.สมคิด บุญถนอม</persName> ผบช.ภาค5  แต่จำนวนผู้ชุมนุมที่มาในช่วงแรกค่อนข้างบางตามีไม่เกิน 50 คน   ขณะที่ตำรวจยังไม่วางใจจัดกำลังชุดปราบจราจลและชุดปฏิบัติการพิเศษรวมกว่า 500 นายพร้อมโลห์กำบังและติดตั้งรั้วลวด หนามอย่างหนาแน่นเตรียมพร้อมรับม็อบที่ด้านหน้าประตูทางเข้าตั้งแต่ช่วงเช้าที่ผ่านมา
 แต่การชุมนุมเริ่มคึกคักมากขึ้นในช่วงบ่ายเริ่มต้นประมาณเวลา 14.00 น. เมื่อแกนนำคือ<persName>นายเพชรวรรต วัฒนพงศ์ศิริ กุล</persName>พร้อมคนเสื้อแดงจำนวนหนึ่งได้เดินทางมาถึงหน้ากองบัญชาการตำรวจภูธรภาค5  พร้อมนำรถเครื่องเสียงและสเบรียง อาหารมาจัดเตรียมเปิดเวทีปราศรัยใหญ่อีกครั้ง  โดยกลุ่มเสื้อแดงจากหลายอำเภอและจังหวัดใกล้เคียงอย่างลำพูนได้นัด หมายมารวมตัวใหญ่กันในช่วงเย็น  เพื่อกดดันและมาทวงถามข้อเรียกร้องที่กลุ่มเสื้อแดงได้ยื่นผ่านทาง <persName>พ.ต.อ.พงศ์ศักดิ์ เชื้อ สมบูรณ์</persName> รองผบก.สส.ภ.5เมื่อกลางดึกคืนวาน(28 มกราคม)ที่ผ่านมา
 ทั้งนี้กลุ่มเสื้อแดงได้ยื่นข้อเรียกร้อง 3 ประการคือให้<persName>พล.ต.ท.สมคิด</persName>ยุติการทำงานในหน้าที่ผบช.ภาค5  ขอให้การ พิจารณาแต่งตั้งโยกย้ายนายตำรวจระดับรองผู้บังคับการลงไปจนถึงสารวัตรในพื้นที่ 8 จังหวัดภาคเหนือที่<persName>พล.ต.ท.สมคิด</persName>ได้ เซ็นคำสั่งให้ถือเป็นโมฆะ  และให้มีการแต่งตั้งผบช.ภาค5คนใหม่มาทำหน้าที่แทนทันที  ซึ่งเสื้อแดงประกาศบีบให้ตำรวจให้คำตอบภายในวันนี้ ไม่เช่นนั้นจะปักหลักชุมนุมประท้วงยืดเยื้อทั้งประตูหน้าและหลัง
 ผู้สื่อข่าวรายงานว่าวันเดียวกันนี้ <persName>พล.ต.ท.สมคิด</persName>ได้เรียกประชุมตำรวจที่รับผิดชอบดูแลชุดปราบจราจลในการวาง มาตรการควบคุมฝูงชนที่มาชุมนุมประท้วง  และมีรายงานว่าได้เรียกประชุมผู้เกี่ยวข้องซึ่งอาจจะมีการการประกาศให้คำตอบ ต่อกรณีข้อเรียกร้องทั้งสามของกลุ่มเสื้อแดงว่าจะยอมรับตามข้อเรียกร้องหรือไม่</p></body>
</news>
