<teiHeader>
<fileDesc>
<titleStmt>
  <title>ขบวนรถคณะทำงาน"หมอพรทิพย์" ประสบอุบัติเหตุชนต้นไม้ตาย1บาดเจ็บ 4 คน ที่ปัตตานี  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-07 19:59:52  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1262869250&catid=17  </bibl>
</sourceDesc>
</fileDesc>
</teiHeader>
<news>
<headline>ขบวนรถคณะทำงาน"<persName>หมอพรทิพย์</persName>" ประสบอุบัติเหตุชนต้นไม้ตาย1บาดเจ็บ 4 คน ที่ปัตตานี</headline>
<lead></lead>
<neck></neck>
<body><p>เมื่อเวลา 15.00 น. วันที่ 7 มค.  <persName>พ.ต.อ.ตานิตย์ รามดิษฐ์</persName> ผกก.สภ.มายอ จ.ปัตตานี ได้รับแจ้งมีอุบัติเหตุรถชนต้นไม้มีผู้ได้รับบาดเจ็บหลายราย เหตุเกิดบริเวณถนนสายปัตตานี – นราธิวาส ม.4 บ้านราวอ ต.กระหวะ อ.มายอ หลังรับแจ้งจึงรีบประสานรถพยาบาลและรถกู้ภัยรุดไปที่เกิดเหตุ ไปถึงพบผู้ได้รับบาดเจ็บนอนอยู่ริมถนน และติดอยู่ภายในรถอีก 1 คน รวมผู้บาดเจ็บ 5 คน เจ้าหน้าที่จึงรีบนำตัวออกจากตัวรถแล้วรีบนำส่ง รพ.ยะหริ่ง ซึ่งอยู่ใกล้ที่เกิดเหตุ ทราบชื่อ <persName>นายพิทักษ์ สุขพิพัฒน์มงคล</persName> อายุ 28 ปี มีบาดแผลหักที่ซี่โครงและต้นคออาการสาหัสแพทย์ต้องทำการปั้มหัวใจให้ความ ช่วยเหลือก่อนจะส่งต่อไป รพ.ปัตตานี  และได้เสียชีวิตในเวลาต่อมา ท่ามกลางความเศร้าโศกของเพื่อนร่วมงาน โดยเฉพาะ <persName>พญ.คุณหญิงพรทิพย์ โรจนสุนันท์</persName>  ที่ยืนให้กำลังใจข้าง ๆ ด้วยสีหน้าตกใจ</p>
<p>สำหรับผู้บาดเจ็บอีก 4 ราย ทราบชื่อ <persName>จสอ.นิสิต โพโต</persName> อายุ 53 ปี  <persName>สอ.ไพฑูรย์ หกสี</persName>  <persName>นายทะนง ฤกษ์อาวรณ์</persName> อายุ 48 ปี  และ <persName>นส.จุฑาภรณ์ บำรุงเพชร</persName> อายุ 33 ปี  มีบาดแผลบริเวณศรีษะแขนและลำตัวแพทย์ได้ให้การช่วยเหลือจนปลอดภัยแล้ว</p>
<p>จากการตรวจสอบบริเวณที่เกิดเหตุพบรถยนต์กระบะ 4 ประตู ยี่ห้ออีซูซุ ทะเบียน กค 6432 ยะลา อยู่ในสภาพชนอัดก๊อปปี้กับต้นไม้พังยับเยิน ชิ้นส่วนของรถแตกกระจายไปทั่ว และมีต้นไม้ถูกชนจนหักโค่น จำนวน 2 ต้น</p>
<p>สอบสวนทราบว่า ผู้ได้รับบาดเจ็บทั้งหมดเป็นเจ้าหน้าที่ชุดนิติวิทยาศาสตร์ของ <persName>พญ.คุณหญิงพรทิพย์</persName> ก่อนเกิดเหตุขณะที่รถยนต์คันดังกล่าววิ่งมาด้วยความเร็ว หลังจากกลับมาจากปฏิบัติภารกิจที่ จ.นาธิวาส และกำลังมุ่งหน้ากลับ จ.ปัตตานี มีรถยนต์อีกคันที่มี <persName>พญ.คุณหญิงพรทิพย์</persName> นั่งตามหลังมา ปรากฏว่าเมื่อขับมาถึงที่เกิดเหตุ รถยนต์คันดังกล่าวเกิดเสียหลักพุ่งตกคูน้ำกลางถนนสี่เลนและชนต้นไม้หัก 2 ต้นและไปอัดก๊อปปี้กับต้นไม้ใหญ่จนรถพังยับเยิน จนมีผู้ได้รับบาดเจ็บดังกล่าว ขณะนั้นทำให้ <persName>พญ.คุณหญิงพรทิพย์</persName> พร้อมเจ้าหน้าที่ในรถอีกคันได้วิ่งเข้าไปช่วยเหลือผู้บาดเจ็บที่ติดอยู่ในรถ จนกระทั่งมีเจ้าหน้าที่เข้ามาช่วยเหลือ ส่วนสาเหตุเบื้องต้นคนขับน่าจะเกิดอาการหลับในหรือรถเกิดเสียหลัก เนื่องจากขับมาด้วยความเร็วจนบังคับรถไม่อยู่จนเกิดอุบัติเหตุขึ้นดังกล่าว
</p></body>
</news>
