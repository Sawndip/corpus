<teiHeader>
<fileDesc>
<titleStmt>
  <title>รวบโจ๋ตระเวนลักรถใน ร.พ. ตะลึง! ก่อเหตุมากว่า 10 ครั้ง  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2553-01-30 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=197282  </bibl>
</sourceDesc>
</fileDesc>
</teiHeader>
<news>
<headline>รวบโจ๋ตระเวนลักรถใน ร.พ. ตะลึง! ก่อเหตุมากว่า 10 ครั้ง</headline>
<lead></lead>
<neck></neck>
<body><p>เมื่อเวลา 13.00 น. ที่กองบัญชาการตำรวจนครบาล <persName>พล.ต.ต.สุเมธ เรืองสวัสดิ์</persName> รอง ผบช.น. <persName>พล.ต.ต.วิชัย สังข์ประไพ</persName> ผบก.น.1 <persName>พ.ต.อ.สรเจริญ ใช้สถิตย์</persName> ผกก.สน.สามเสน ร่วมกับเจ้าหน้าที่ตำรวจ สน.สามเสน แถลงข่าวการจับกุม <persName>นายยุทธนา</persName> หรือ<persName>บ๊วย อ่อนสุวรรณ</persName> อายุ 21 ปี และนาย<persName>นายสุริยัณห์</persName> หรือ<persName>เจี๊ยบ เพชรแดง</persName> ซึ่งเป็นลูกจ้างชั่วคราว ประจำศูนย์โรคหัวใจ ตึกเพชรรัตน์ เจ้าหน้าที่ของ ร.พ.วชิรพยาบาล ผู้ต้องหาลักทรัพย์ และรับซื้อของโจร พร้อมของกลาง รถจักรยานยนต์ยี่ห้อต่างๆ สวมทะเบียนปลอม จำนวน 5 คัน  </p>
<p><persName>พล.ต.ต.สุเมธ</persName> กล่าวว่า สำหรับการจับกุมดังกล่าวสืบเนื่องจาก มีประชาชนเข้าแจ้งความว่ารถจักรยานยนต์ได้หายไปขณะจอดอยู่ที่โรงพยาบาลต่าง ๆ ต่อมาเจ้าหน้าที่ทำการสืบสวน จนทราบว่าผู้ก่อเหตุคือ<persName>นายยุทธนา</persName> จึงทำการติดตามจับกุมได้ที่บริเวณที่จอดรถหลังตึกเพชรรัตน์ ร.พ.วชิรพยาบาล พร้อมของกลางรถจักรยานยนต์ ทะเบียน ษทฉ-466 กทม. เป็นการสวมป้ายทะเบียนของรถคันอื่น ต่อมาเจ้าหน้าที่ขยายผลจับกุม<persName>นายสุริยัณห์</persName> ซึ่งเป็นลูกจ้างชั่วคราว ประจำศูนย์โรคหัวใจ ตึกเพชรรัตน์ เจ้าหน้าที่ของ ร.พ.วชิรพยาบาล พร้อมของกลางรถจักรยานยนต์ จำนวน 4 คัน</p>
<p>  สอบสวน <persName>นายยุทธนา</persName> รับสารภาพว่าเพิ่งพ้นโทษออกมาจากคุก ในข้อหาขโมยโทรศัพท์มือถือ และได้เรียนวิธีการขโมยรถจักรยานยนต์มาจากเพื่อนในคุก เมื่อพ้นโทษมาจึงได้ออกตระเวนขโมยรถจักรยานยนต์ตามโรงพยาบาลเนื่องจากผู้เสียหายจะรีบร้อนขึ้นไปบนโรงพยาบาลและบางรายลืมกุญแจเสียบไว้ที่รถ ทำให้ขโมยรถได้ง่าย ส่วนรถบางคันที่เป็นรถใหม่ตนจะใช้เท้าถีบให้ตัวล็อคคอหลุดจากนั้นต่อสายตรงขับหลบหนีออกมา ตนได้ก่อเหตุมาแล้วประมาณ 11 ครั้ง ที่ร.พ.พระมงกุฎเกล้า, ร.พ.วชิรพยาบาล, รพ.รามาธิบดี และที่อื่นๆ สำหรับรถที่ขโมยมาจะนำไปขายต่อให้กับ<persName>นายสุริยัณห์</persName> ในราคาคันละ 1,500 -2,500 บาท มาโดยตลอด บางคันจะขายให้กับพ่อค้าตามตลาดนัดสถานที่ต่าง ๆ จนกระทั่งถูกจับกุมดังกล่าว</p>
<p> ด้าน<persName>นายสุริยัณห์</persName> รับสารภาพว่า <persName>นายยุทธนา</persName> ได้มาเสนอขายรถให้ตนในราคาถูกโดยอ้างว่าไม่มีเงินกินข้าว ส่วนรถที่นำมาขายเป็นรถของตนเอง และของเพื่อนที่กำลังเดือดร้อนเรื่องเงิน ตนจึงรับซื้อไว้โดยที่ไม่ทราบว่าเป็นรถที่ถูกขโมยมา </p></body>
</news>
