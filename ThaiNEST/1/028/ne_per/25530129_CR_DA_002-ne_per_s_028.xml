<teiHeader>
<fileDesc>
<titleStmt>
  <title>ทัวร์กาสิโนคว่ำตาย 2 เจ็บเพียบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-29 07:39:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45522  </bibl>
</sourceDesc>
</fileDesc>
</teiHeader>
<news>
<headline>ทัวร์กาสิโนคว่ำตาย 2 เจ็บเพียบ</headline>
<lead></lead>
<neck></neck>
<body><p>ตาย 2 เจ็บเพียบ ทัวร์ซิ่งรีบพาผู้โดยสารไปเที่ยวบ่อนปอยเปต จยย.ตัดหน้า โชเฟอร์หักหลบเฉี่ยวชนกระบะ ก่อนเสียหลักพุ่งตกคลองเสียงดังสนั่นหวั่นไหวรถพังยับเยิน ผู้โดยสารร้องกันระงม บ่นอุบนอตยึดเบาะหลุดออกมาทั้งยวง เกิดเหตุทั้งเบาะทั้งคนกระเด็นกระดอนอัดทับกันทำให้มีคนเจ็บสาหัสถึง 15 ราย รวมถึงโชเฟอร์รถทัวร์ด้วย    </p>
<p>เมื่อเวลา 10.30 น. วันที่ 28 ม.ค. <persName>พ.ต.ท.โกสละ งามผ่อง</persName> สวส.สภ.เมือง จ.สระแก้ว รับแจ้งเกิดอุบัติเหตุมีผู้ได้รับบาดเจ็บจำนวนมาก บนถนนสาย 359 สระแก้ว- เขาหินซ้อน กม.ที่ 58-59 บ้านใหม่ไพรวัลย์ หมู่ 7 ต.สระขวัญ อ.เมืองสระแก้ว รีบไปตรวจสอบพร้อมหน่วยกู้ภัยสมาคมสว่างสระแก้ว ที่เกิดเหตุพบรถบัสโดยสาร 2 ชั้น สีม่วง ทะเบียน 30-0130 สระแก้ว เขียนข้างรถว่า สาธิตแทรเวล เป็นรถโดยสารรับคนไปเที่ยวที่บ่อนกาสิโนแกรนด์ไดม่อน ฝั่งปอยเปต ประเทศกัมพูชา สภาพพุ่งตก   อยู่ในคลองพระสะทึง มีน้ำลึกประมาณ 1 เมตร หน้ารถพังยับเยิน ผู้โดยสารที่ได้รับบาดเจ็บร้องกันระงม  </p>
<p>เบื้องต้นเจ้าหน้าที่กู้ภัยระดมกำลังงัดซากรถก่อนจะลำเลียงผู้ได้รับบาดเจ็บทั้งหมดออกมาอย่างทุลักทุเล พร้อมใช้เครื่องตัดถ่างช่วยชีวิตคนขับรถที่ติดอยู่กับที่นั่งออกมาได้ โดยมีผู้บาดเจ็บทั้งหมด 33 ราย เป็นหญิง 15 ราย ชาย 18 ราย ในจำนวนนี้อาการสาหัส 15 ราย เสียชีวิตที่เกิดเหตุ 2 ราย  เป็นผู้ชาย 1 ผู้หญิง 1 ผู้หญิงชื่อ <persName>นาง    ศิริพร แซ่เฮง</persName> อายุ 57 ปี ส่วนผู้ชายไม่พบ   หลักฐานว่าเป็นใคร ห่างไปประมาณ 200 เมตร พบรถกระบะ สีบรอนซ์ ทะเบียน บน 3221 ฉะเชิงเทรา จอดอยู่สภาพถูกรถทัวร์เฉี่ยวชน ล้อด้านขวายางแตกตัวรถเสียหายทั้งแถบ    </p>
<p>จากการสอบสวน<persName>นายขวัญชัย รักษาพันธ์</persName> คนขับรถกระบะให้การว่า ระหว่างทางรถทัวร์ขับมาด้วยความเร็วสูง แซงรถคัน   อื่น ๆ มาตลอดทาง โดยแซงรถตนมาก่อนหน้านี้ กระทั่งเจอด่านต้องขับช้าตนเลยแซง กลับ มาถึงที่เกิดเหตุคู่กรณีจะแซงอีก บังเอิญมีรถ จยย. ขี่ตัดหน้ากระชั้นชิด โชเฟอร์หักหลบมาชนด้านข้างรถตน ก่อนจะเสียหลักพุ่งตกคลองดังกล่าว ขณะที่ผู้โดยสารคนหนึ่ง กล่าวว่า รถออกจากกรุงเทพฯ ช่วงเช้า กำลังเดินทางเข้าไปเที่ยวบ่อนกาสิโน ฝั่งปอยเปต ขณะเกิดเหตุผู้โดยสารส่วนใหญ่หลับ ที่ได้รับบาดเจ็บมากเพราะนอตยึดเบาะ หลุดออกทั้งหมด พอเกิดเหตุเบาะกับคนจึงกระเด็นกระดอนไปกองอัดกันทำให้มีผู้บาดเจ็บสาหัสดังกล่าว เบื้องต้นเจ้าหน้าที่ยังไม่ได้แจ้งข้อหากับผู้ใด เนื่องจากคนขับรถทัวร์  คือ<persName>นายชัยวัฒน์ ตลับนาก</persName> อายุ 43 ปี ได้  รับบาดเจ็บสาหัส ซึ่งจะได้เรียกผู้โดยสารที่พอให้ปากคำได้มาสอบถามสาเหตุที่แน่ชัดต่อไป.</p></body>
</news>
