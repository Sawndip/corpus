<teiHeader>
<fileDesc>
<titleStmt>
  <title>สันติบาลเผย"แกนนำป่วนใต้"บุกขึ้นกรุงพร้อมอาวุธซ่อนอยู่แถวม.รามฯ ศอ.รส.เพิ่มจุดตรวจทางด่วน68จุด  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-26 09:14:27  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269537523&catid=17  </bibl>
</sourceDesc>
</fileDesc>
</teiHeader>
<news>
<headline>สันติบาลเผย"แกนนำป่วนใต้"บุกขึ้นกรุงพร้อมอาวุธซ่อนอยู่แถวม.รามฯ ศอ.รส.เพิ่มจุดตรวจทางด่วน68จุด</headline>
<lead></lead>
<neck></neck>
<body><p>เพิ่มจุดตรวจทางด่วน 68 จุด</p>
<p>หลังเกิดเหตุระเบิดป่วนเมืองหลายจุดทั้งในกรุงเทพฯ (กทม.) และจังหวัดต่างๆ โดยเมื่อคืนวันที่ 24 มีนาคม คนร้ายลอบวางระเบิดที่ศูนย์ราชการ จ.นนทบุรี ใกล้ศาลากลางจังหวัด และขว้างระเบิดเอ็ม 67 หน้ากรมบังคับคดี ที่บางขุนนนท์ เขตบางกอกน้อย ล่าสุด เมื่อเช้าวันที่ 25 มีนาคม ก็มีการลอบวางระเบิดเอ็ม 26 บริเวณตู้เอทีเอ็ม ธนาคารกรุงเทพ อ.สันกำแพง จ.เชียงใหม่ โชคดีระเบิดยังไม่ได้ทำงานนั้น</p>
<p><persName>พ.อ.สรรเสริญ แก้วกำเนิด</persName> โฆษก ศอ.รส. แถลงว่า การประชุม ศอ.รส.รอบเช้าวันเดียวกันนี้มี <persName>พล.ต.อ.ปทีป ตันประเสริฐ</persName> รักษาราชการแทน ผู้บัญชาการตำรวจแห่งชาติ (รรท.ผบ.ตร.) เป็นประธานในที่ประชุมได้เล่าถึงข้อมูลและเหตุระเบิดที่กรมบังคับคดี และศาลากลาง จ.นนทบุรี โดยสั่งเพิ่มมาตรการบนทางด่วนแล้ว ตลอดเวลาที่ผ่านมามีข้อสันนิษฐานว่ากลุ่มผู้ก่อเหตุพยายามใช้ทางด่วนเป็นจุดยิงระเบิด จึงสั่งการเพิ่มจุดตรวจบนทางด่วน 68 จุด โดยเฉพาะในพื้นที่ล่อแหลมเส้นทางขึ้นและลง ทั้งนี้ ประสานกับการทางพิเศษแห่งประเทศไทย (กทพ.) และบริษัท ดอนเมืองโทลล์เวย์ จำกัด เพื่อจะตรวจสอบกล้องซีซีทีวี ของ กทพ.ซึ่งมีอยู่ 180 กล้อง และของบริษัทดอนเมืองโทลล์เวย์อีก 26 กล้อง เป็นเครื่องมือให้เจ้าหน้าที่ตรวจตราเส้นทาง หรือข้อมูลหลักฐานในการสืบสวนสอบสวน</p>
<p>วอนสื่ออย่าเป็นเครื่องมือคนร้าย</p>
<p><persName>พ.อ.สรรเสริญ</persName>กล่าวว่า ถือเป็นความหนักใจของ ศอ.รส.ทั้งทหาร ตำรวจ ในเรื่องการสร้างสถานการณ์ การยิงระเบิด และการสืบสวน สอบสวนก็ไม่ใช่เรื่องง่าย พยานหลักฐานในที่เกิดเหตุก็มีน้อย ซึ่งสื่อมีอิทธิพลต่อความรู้สึกของประชาชน โดยสื่อสามารถปะติดปะต่อเรื่องได้ว่าการสร้างสถานการณ์มีความเชื่อมโยงกันในแต่ละครั้ง วิธีการสร้างสถานการณ์เมื่อเกิดเหตุการณ์แล้วก็จะขยายผลในทางสื่อ เป็นเรื่องถูกต้องที่สื่อต้องทำหน้าที่สื่ออยู่แล้ว </p>
<p>"อยากขอให้สื่อช่วยเหลือเจ้าหน้าที่ทหาร ตำรวจ ในการนำเสนอผ่านสื่อ อยากจะให้สื่อช่วยกันประณามกลุ่มที่พยายามสร้างสถานการณ์ เจ้าหน้าที่เราก็พยายามทำงานเต็มที่และไม่ได้ปฏิเสธความรับผิดชอบ แต่ขอ    ความเห็นใจว่าเรื่องต่างๆ เป็นเรื่องที่ยาก อยากให้สื่อเสนอแง่มุมข่าวไม่ให้เป็นเครื่องมือของกลุ่มที่ไม่หวังดีที่พยายามสร้างสถานการณ์" <persName>พ.อ.สรรเสริญ</persName>กล่าว</p>
<p>ชี้ระเบิดสถานที่เชิงสัญลักษณ์</p>
<p>ผู้สื่อข่าวถามว่า กังวลหรือไม่ว่าจะเปลี่ยนเป้าเหตุระเบิดไปที่บุคคลสำคัญ <persName>พ.อ.สรรเสริญ</persName>กล่าวว่า คงจะไม่เป็นเช่นนั้น เพราะที่ผ่านมาเป้าหมายของเขาเป็นสถานที่ที่เป็นสัญลักษณ์ การเกิดเหตุยิงระเบิดจะเกิดในพื้นที่เดิมๆ เมื่อใน  กทม.มีการต่ออายุประกาศ พ.ร.บ.ความมั่นคง เหตุจึงไปเกิดที่ จ.นนทบุรี ซึ่งกลุ่มที่ก่อเหตุพยายามเลือกจุดที่มีจุดตรวจน้อย แต่ให้เป็นเหตุที่มีการประกาศ พ.ร.บ.ความมั่นคง เพื่อลดความน่าเชื่อถือของรัฐ </p>
<p>เมื่อถามว่า พื้นที่ กทม.มีประกาศ พ.ร.บ. ความมั่นคง ทหารตำรวจเต็มกำลัง แต่ยังมีเหตุร้ายขึ้นรายวันถือว่าเจ้าหน้าที่ไร้ประสิทธิภาพหรือไม่ <persName>พ.อ.สรรเสริญ</persName>กล่าวว่า "คิดว่าคงไม่มีอะไรที่เจ๋งไปกว่านี้แล้ว คือ การเพิ่มจุดตรวจ สายตรวจ เราก็แทบไม่ได้หลับ ไม่ได้นอน เป็นเรื่องที่ป้องกันยาก กรุงเทพฯมีพื้นที่กว้าง มีจุดตรวจ 300 จุด เมื่อนำ 50 เขตใน กทม.มาหาร ก็จะมีจุดตรวจเขตละ 6 จุด แม้ในแต่ละจุดจะมีหลายนาย และมีสายตรวจก็ตาม แต่พื้นที่กว้างก็ทำได้ยาก "</p>
<p><persName>พ.อ.สรรเสริญ</persName>กล่าวว่า เหตุระเบิดที่เกิดขึ้นมี 16 ครั้ง งานด้านการข่าวต้องเข้มข้นมากขึ้น ส่วนความคืบหน้าในการหาตัวคนก่อเหตุนั้น ตอนนี้มีการออกหมายจับบางส่วนแล้ว และตำรวจมีความมั่นใจว่าสามารถหาตัวผู้กระทำผิดได้ และเชื่อมั่นว่าเมื่อได้ตัวอาจจะผูกโยงไปถึงกรณีอื่นๆ ที่เกิดขึ้นด้วย ส่วนที่มองว่าอาจเกี่ยวกับนักการเมืองนั้น คิดว่าไม่น่าจะเกี่ยวข้อง</p>
<p>"<persName>ปทีป</persName>"รับกทม.กว้างดูแลยาก</p>
<p>ที่สำนักงานตำรวจแห่งชาติ (ตร.) <persName>พล.ต.อ. ปทีป ตันประเสริฐ</persName> รรท.ผบ.ตร. กล่าวว่า เหตุลอบยิงอาร์พีจีเพื่อหวังให้ตกลงในกระทรวงกลาโหมนั้น ทราบตัวคนร้ายและออกหมายจับแล้ว อีกคนหนึ่งทราบว่ารู้ชื่อเล่นแล้ว ต้องหาชื่อจริง และออกหมายจับ ขณะนี้ข้อมูลพบว่าคนร้ายยังอยู่ในประเทศ ส่วนเรื่องการระวังป้องกัน คือการตั้งด่านทำเต็มกำลังที่มีอยู่ แต่ที่ยังมีการก่อเหตุอยู่นั้น เพราะมีโอกาสที่เขาทำได้ เนื่องจากพื้นที่กรุงเทพฯกว้างใหญ่ไพศาลมาก อย่างหลังๆ มีการก่อเหตุยิงระเบิดบนทางด่วน ก็เพิ่มกำลังบนทางด่วน ทั้งๆ ที่มีเจ้าหน้าที่ตำรวจดูแลอยู่แล้ว ก็คิดว่ามันน้อยไป</p>
<p>ยันจับตาทุกกลุ่มต้องสงสัย</p>
<p>"ทางการข่าวเราก็รู้มาเป็นระยะๆ ว่า จะเกิดเหตุโซนนี้ เราก็วางกำลัง สรุปแล้วคือว่าระวังทุกโซนรอบกรุงเทพฯ ไม่สามารถกำหนดได้ว่าเน้นจุดใด เพราะมีสถานที่สำคัญอยู่รอบกรุงเทพฯไปหมด แต่ที่เน้นมากคือ ทำเนียบรัฐบาล รัฐสภา บ้านบุคคลสำคัญที่อยู่ในกรุงเทพฯและรอบๆ ทั้งหมด ส่วนกลุ่มต้องสงสัยเราจับตาดูทั้งหมด กลุ่มของใครตอบไม่ได้" รรท.ผบ.ตร.กล่าว</p>
<p>เมื่อถามว่า ที่ไม่สามารถจับกุมคนร้ายก่อเหตุวางระเบิดได้ เพราะมีตำรวจมะเขือเทศหรือทหารแตงโมหรือไม่ <persName>พล.ต.อ.ปทีป</persName>กล่าวว่า ถ้าจิตใจฝักใฝ่ ก็คงไปบังคับไม่ได้ เพราะเป็นเรื่องของจิตใจข้างใน แต่ในแง่ของการแสดงออก เป็นข้าราชการต้องมีวินัย การปฏิบัติตัวต้องยึดมั่นความเป็นกลาง</p>
<p>แฉคนยิงอาร์พีจีซุก"สระแก้ว"</p>
<p><persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล (บช.น.) กล่าวว่า เชื่อว่าคนร้ายไม่สามารถก่อเหตุในพื้นที่ชั้นในได้ จึงไปก่อเหตุชานเมืองในพื้นที่ บช.ภ.1 หรือย่านฝั่งธนบุรี เพื่อสร้างสถานการณ์ เจ้าหน้าที่กองพิสูจน์หลักฐานและชุดเก็บกู้ระเบิดตรวจสอบเก็บรวบรวมพยานหลักฐานแล้ว ส่วนเจ้าหน้าที่ฝ่ายสืบสวนเร่งออกสืบสวนและตรวจสอบภาพจากกล้องวงจรปิดเพื่อติดตามคนร้ายแล้ว</p>
<p><persName>พล.ต.ต.ปิยะ</persName>กล่าวถึงคดีคนร้ายยิงระเบิดอาร์พีจี ใส่กระทรวงกลาโหมว่า มีรางวัลนำจับ 500,000 บาท อยากฝากให้ประชาชนแจ้งเบาะแสคนร้ายได้ตลอด 24 ชั่วโมง ที่ <persName>พ.ต.อ.ธัมรงค์ วงศ์แป้น</persName> รอง ผบก.ศูนย์สืบสวน บช.น. ที่หมายเลข 08-1914-7000 และ <persName>พ.ต.อ.จำลอง สว่างวงศ์</persName> ผกก.สส.บก.น.6 หมายเลข 08-1613-2729  เจ้าหน้าที่ฝ่ายสืบสวนยังติดตามตัวอยู่ คาดหลบซ่อนอยู่แนวตะเข็บชายแดน จ.สระแก้ว </p>
<p>สันติบาลเผยแกนนำป่วนใต้ขึ้นกรุง</p>
<p>หน่วยข่าวกองบัญชาการตำรวจสันติบาล (บช.ส.) รายงานว่า มีข่าวว่าสมาชิกกลุ่มนาะแปอิง บาซอ สมาชิกกลุ่มผู้ก่อเหตุรุนแรงใน 3 จังหวัดชายแดนภาคใต้ ระดับแกนนำ จำนวน 50 คน เดินทางเข้าพื้นที่ กทม. เพื่อเคลื่อนไหวอย่างใดอย่างหนึ่ง โดยเจ้าหน้าที่กำลังจับตาดูว่าเกี่ยวข้องกับเหตุป่วนต่างๆ ที่เกิดขึ้นหรือไม่ และพบความเคลื่อนไหวของกลุ่มผู้ก่อเหตุรุนแรงที่เป็นสมาชิกชมรมหนึ่งจำนวนมากพร้อมอาวุธปืน AK-47 จำนวน 3 กระบอก เข้าพักอาศัยบริเวณหน้ามหาวิทยาลัยรามคำแหง รวมทั้งสมาชิกกลุ่มผู้ก่อเหตุรุนแรงระดับหัวหน้าปฏิบัติการในพื้นที่ อ.สุไหงปาดี จ.นราธิวาส พร้อมอาวุธหลบซ่อนอยู่บริเวณหน้ามหาวิทยาลัยรามคำแหงด้วย</p>
<p>มือดีโทร.ขู่บึ้มขนส่งทางบก</p>
<p><persName>นายชัยรัตน์ สงวนชื่อ</persName> อธิบดีกรมการขนส่งทางบก (ขบ.) เปิดเผยว่า เมื่อวันที่ 25 มีนาคม เวลาประมาณ 14.00-15.00 น. เจ้าหน้าที่ ขบ.ได้รับโทรศัพท์จากชายคนหนึ่งขู่วางระเบิดที่ ขบ.จึงแจ้งให้ตำรวจ สน.บางซื่อ เข้ามาตรวจสอบแต่ไม่พบอะไร ได้รายงานให้<persName>นายโสภณ ซารัมย์</persName> รัฐมนตรีว่าการกระทรวงคมนาคมและ<persName>นายสุพจน์ ทรัพย์ล้อม</persName> ปลัดกระทรวงคมนาคมรับทราบแล้ว</p>
<p>พบกล่องหน้าบ้านผู้ว่าฯกาญจน์</p>
<p>เวลา 09.00 น. วันเดียวกัน <persName>พ.ต.อ.กษณะ แจ่มสว่าง</persName> ผกก.สภ.เมืองกาญจนบุรี รับแจ้งจากเจ้าหน้าที่ อส.ประจำบ้านพักผู้ว่าราชการจังหวัดกาญจนบุรีว่า พบกล่องวัตถุต้องสงสัย 2 กล่อง บริเวณริมรั้วด้านหน้าบ้านพัก<persName>นายเริงศักดิ์ มหาวินิจฉัยมนตรี</persName> ผู้ว่าราชการจังหวัดกาญจนบุรี จึงประสานกองกำกับการตำรวจตระเวนชายแดนที่ 13 นำเจ้าหน้าที่ผู้เชี่ยวชาญด้านการเก็บกู้วัตถุระเบิดมาตรวจสอบ เจ้าหน้าที่ใช้เชือกไนล่อนผูกทั้ง 2 กล่อง แล้วค่อยๆ ดึงเชือกที่ผูกติดไว้กับกล่องให้ออกห่างจากริมรั้ว ต่อมาใช้เครื่องสแกนวัตถุระเบิดตรวจสอบ แต่ไม่พบคลื่นความร้อนวัตถุระเบิด ก่อนใช้ปืนแรงดันน้ำยิงทำลายพบว่า ภายในกล่องทั้ง 2 ใบ มีแต่เสื้อผ้า สันนิษฐานว่า เจ้าของอาจลืมทิ้งไว้หรือจงใจสร้างสถานการณ์ อย่างไรก็ตาม เจ้าหน้าที่ตำรวจจะติดตามหาตัวผู้ที่มีรายชื่อปักอยู่บนอกเสื้อนักเรียนตัวหนึ่ง ระบุชื่อ "<persName>ปกฤษณา สุจริตกุล</persName>" โรงเรียนกาญจนานุเคราะห์ เพื่อสอบถามต่อไป</p>
<p>แดงข้องใจคดีรง.ผลิตเอ็ม79เงียบ</p>
<p><persName>นายณัฐวุฒิ ใสยเกื้อ</persName> แกนนำคนเสื้อแดง กล่าวว่า จากกรณีการจับกุมโรงงานที่ผลิตชิ้นส่วนเครื่องยิงวัตถุระเบิดเอ็ม 79 ที่ อ.วังน้อย จ.พระนครศรีอยุธยา ซึ่งอยู่ภายใต้การดูแลของกองบัญชาการตำรวจภูธรภาค 1 แต่แปลกใจที่ในช่วงข่าวการบุกเข้าจับกุมมีการแถลงข่าว แต่หลังจากนั้นข่าวเงียบหายไป ทั้งที่เป็นเรื่องร้ายแรง โดยพบข้อมูลไม่ชอบมาพากลว่าเป็นโรงงานที่รับจ้างกองทัพผลิตชิ้นส่วนดังกล่าว นายทหารใหญ่ในกองทัพควรชี้แจง เพราะรู้มาว่าการผลิตดังกล่าวมีนายทหารคนหนึ่งทำหน้าที่ลำเลียงชิ้นส่วนชื่อ <persName>จ.ส.อ.จาตุรนต์ ผลน้อย</persName> สังกัดสรรพาวุธทหารบก เป็นคนรับว่าเป็นคนดำเนินการเรื่องดังกล่าว ซึ่งถูกตำรวจภาค 1 เรียกไปสอบสวนและถูกปล่อยตัวไป หลังจากนั้นข่าวก็เงียบหายไป</p>
<p>"ไม่แน่ใจว่าสาเหตุมาจากอะไร แต่จากการสันนิษฐานมีสองประเด็นคือ ตำรวจเชื่อโดยบริสุทธิ์ใจว่าไม่เกี่ยวข้องกับการผลิต หรือสอบไปแล้วเจอตอสีเขียวเลยหยุด ประเด็นนี้ พล.ต.ต.คำรณวิทย์ ธูปกระจ่าง รอง ผบช.ภ.1 น่าจะมีคำตอบ เพราะเป็นคนสอบปากคำทหาร"<persName>นายณัฐวุฒิ</persName>กล่าว</p></body>
</news>
