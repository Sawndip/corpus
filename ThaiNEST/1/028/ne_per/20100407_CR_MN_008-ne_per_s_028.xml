<teiHeader>
<fileDesc>
<titleStmt>
  <title>ซุกบึ้มใต้สะพานวงแหวนรามอินทรา คาดสร้างสถานการณ์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-07 18:34:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048564  </bibl>
</sourceDesc>
</fileDesc>
</teiHeader>
<news>
<headline>ซุกบึ้มใต้สะพานวงแหวนรามอินทรา คาดสร้างสถานการณ์</headline>
<lead>พบระเบิดแสวงเครื่อง วางไว้ใต้สะพานวงแหวนขาออกถนนรามอินทรา ห่างห้างแฟชั่นไอส์แลนด์เพียง 1 กม. ตร.ชี้ อานุภาพระเบิดมีระยะ 200 เมตร ไม่น่ามีเป้าหมายห้างแฟชั่นฯ คาดสร้างสถานการณ์</lead>
<neck></neck>
<body><p>วันนี้ (7 เม.ย.) เมื่อเวลา 07.00 น. <persName>ร.ต.ท.ทรงวุฒิ เทพมณี</persName> พนักงานสอบสวน (สบ1) สน.บางชัน รับแจ้งเหตุพบวัตถุต้องสงสัยบริเวณใต้เชิงสะพานวงแหวนขาออกถนนรามอินทรา ใกล้กับห้างแฟชั่นไอส์แลนด์ แขวงและเขตคันนายาว จึงรายงานให้ผู้บังคับบัญชาทราบ แล้วรุดไปตรวจสอบที่เกิดเหตุ พร้อมเจ้าหน้าที่กองพิสูจน์หลักฐาน และหน่วยเก็บกู้วัตถุระเบิด บก.ตปพ.บช.น.</p>
<p>ที่เกิดเหตุอยู่ใกล้กับวิน จยย.รับจ้างใต้สะพานวงแหวน ห่างจากห้างแฟชั่นไอส์แลนด์ เพียง 1 กม.เจ้าหน้าที่พบวัตถุต้องสงสัยเป็นถังดับเพลิง ยี่ห้ออิมพิเรียล น้ำหนักประมาณ 1 กก.ภายในบรรจุปุ๋ยยูเรีย ผสมน้ำมันดีเซล น้ำหนักประมาณครึ่งกิโลกรัม และมีการต่อวงจรระเบิด กับนาฬิกา แต่เข็มนาฬิกาถูกดึงออกไปแล้ว ทำให้ไม่ทราบเวลาที่คนร้ายตั้งเวลาระเบิดไว้ นอกจากนี้ ยังพบ แบตเตอรี่ 5 ก้อน เชื้อปะทุ 2 ดอก สายชนวนระเบิด 2 เส้น ยาว 2 ฟุต เจ้าหน้าที่ใช้เวลาประมาณ 30 นาที จึงสามารถเก็บกู้ได้</p>
<p>ด้าน <persName>พ.ต.อ.อาณัติ เกล็ดมณี</persName> รอง ผบก.น.4 กล่าวว่า วัตถุที่พบเป็นระเบิดแสวงเครื่องที่วางไว้ใต้สะพานวงแหวนใกล้กับ ส.ทล.2 กก.8 บก.ทล.ซึ่งอานุภาพของระเบิดชนิดนี้มีระยะเพียง 200 เมตร ไม่น่าจะมีเป้าหมายที่ห้างแฟชั่นไอส์แลนด์ เบื้องต้นคาดว่า เป็นการสร้างสถานการณ์มากกว่า ซึ่งหลังจากนี้ เจ้าหน้าที่กองพิสูจน์หลักฐานจะเก็บไปตรวจสอบหาลายนิ้วมือแฝงอีกครั้ง และจะสั่งให้ฝ่ายสืบสวน สน.บางชัน ลงพื้นที่หาพยานเพื่อติดตามจับกุมคนร้ายมาดำเนินคดีต่อไป</p></body>
</news>
