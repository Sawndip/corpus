<teiHeader>
<fileDesc>
<titleStmt>
  <title>เสริมกำลังเข้มดูแลศาลฎีกา  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2010-02-26 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.mcot.net/content/25631  </bibl>
</sourceDesc>
</fileDesc>
</teiHeader>
<news>
<headline>เสริมกำลังเข้มดูแลศาลฎีกา</headline>
<lead>ศาลฎีกา 26 ก.พ. - เจ้าหน้าที่เสริมกำลังเข้มเพื่อดูแลความปลอดภัยพื้นที่โดยรอบศาลฎีกา ก่อนจะถึงกำหนดการอ่านคำพิพากษาคดียึดทรัพย์อดีตนายกรัฐมนตรี</lead>
<neck></neck>
<body><p>โดยมีการตั้งจุดตรวจร่วมระหว่างฝ่ายทหารและตำรวจ ตลอด 24 ชั่วโมง และในช่วงเช้าจะเพิ่มจุดตรวจจากเดิม 5 จุด เป็น 8 จุด ครอบคลุมถนนสนามชัย ป้อมพระเดช ถนนหน้าพระลาน และถนนอัษฎางค์ ทั้งนี้ เจ้าหน้าที่ได้ขอความร่วมมือประชาชนที่จะเดินทางมาฟังคำพิพากษาให้ใช้บริการรถสาธารณะ เนื่องจากไม่อนุญาตให้นำรถมาจอดในพื้นที่ศาลฎีกา อย่างไรก็ตาม ตลอดทั้งคืน ตำรวจได้จัดกำลัง 1 กองร้อย และตำรวจนอกเครื่องแบบอีก 20 นาย คอยดูแลความสงบเรียบร้อยบริเวณพื้นที่โดยรอบศาลฎีกา และจะเสริมกำลังอีก 3 กองร้อย ในช่วงเช้าวันนี้ พร้อมนำเครื่องตรวจวัตถุระเบิดมาติดตั้ง โดยจะเปิดให้คู่ความผู้สังเกตการณ์และสื่อมวลชนเข้ามาในศาลฎีกาได้เฉพาะประตูด้านหน้าถนนหับเผยเพียงฝั่งเดียว</p>
<p>ขณะที่การชุมนุมของกลุ่มแดงสยาม บริเวณท้องสนามหลวง มีแกนนำขึ้นเวทีปราศัยกับผู้ชุมนุมจำนวนหนึ่ง โดยเนื้อหาโจมตีการทำงานของ คตส. ทั้งนี้ แกนนำได้ประกาศยุติการชุมนุมในเวลา 23.00 น.ที่ผ่านมา พร้อมนัดหมายการชุมนุมอีกครั้งเย็นวันนี้. - สำนักข่าวไทย</p></body>
</news>
