<teiHeader>
<fileDesc>
<titleStmt>
  <title>หนุ่มเก็บของเก่าดอดขโมยตัดเหล็ก พลาดท่าตกตึกดับสยอง!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000015238  </bibl>
</sourceDesc>
</fileDesc>
</teiHeader>
<news>
<headline>หนุ่มเก็บของเก่าดอดขโมยตัดเหล็ก พลาดท่าตกตึกดับสยอง!</headline>
<lead>หนุ่มเก็บของเก่าแอบเข้าไปตัดเหล็กในตึกร้างย่านบางนา แต่พลาดท่าพลัดตกลงมาดับสยอง ตร.พบที่เกิดเหตุมีเหล็กที่ถูกตัดเป็นท่อนจำนวนมาก</lead>
<neck></neck>
<body><p>วานนี้ (2 ก.พ.) เมื่อเวลา 23.00 น. <persName>พ.ต.ต สันติ ปัญญาวงศ์</persName> สารวัตรเวร (สบ. 2) สน. บางนา รับแจ้งว่ามีคนพลัดตกอาคารร้างบริเวณปากซอยบางนาตราด 7 แขวงและเขตบางนา กทม.จึงรุดไปตรวจสอบพร้อมด้วย <persName>พ.ต.อ.คมศักดิ์ สุมังเกษตร</persName> ผกก.สน.บางนา แพทย์นิติเวช เจ้าหน้าที่พิสูจน์หลักฐาน และเจ้าหน้าที่มูลนิธิร่วมกตัญญู                ที่เกิดเป็นตึกร้างสูง 2 ชั้น มีเนื้อที่ประมาณ 200 ตารางเมตร บริเวณชั้นล่างข้างตึกพบชายอายุประมาณ 40 ปี ในสภาพไม่สวมเสื้อ สวมเพียงกางเกงขายาวสีดำ นอนจมกองเลือด ใกล้กันพบแผงเหล็กถูกตัดจากบริเวณชั้นสองตกอยู่บนพื้น จากการตรวจค้นในตัวผู้ตายไม่พบหลักฐานว่าเป็นใคร</p>
<p>จากการสอบสวน <persName>นายประสิทธิ์ เอี่ยมทศ</persName> อายุ 24 ปี อยู่บ้านเลขที่ 53/2หมู่ 4 ตำบลในคลองบางปลากด อ.พระสมุทรเจดีย์ จ.สมุทรปราการ กล่าวว่า ขณะที่ตนเองกำลังกลับจากทำงานเวลาประมาณ 22.00 น.ได้แวะเข้าไปปัสสาวะใกล้กับตึกร้างดังกล่าว ระหว่างนั้นได้เห็นคนนอนจมกองเลือดอยู่จึงรีบวิ่งออกมาเรียกเพื่อนให้ไปดู แต่ไม่มีใครกล้าเข้าไปดูจึงได้โทรศัพท์ไปแจ้งเจ้าหน้าที่ตำรวจ                ด้าน <persName>พ.ต.อ.คมศักดิ์</persName> กล่าวว่า คาดว่าผู้ตายคงเป็นคนเก็บของเก่าขาย ได้แอบเข้ามาขโมยตัดเหล็กในตึกร้างดังกล่าวเพื่อนำไปขาย เนื่องจากในที่เกิดเหตุพบเหล็กที่ถูกตัดเป็นชิ้นมัดไว้ห่างจากศพเพียงเล็กน้อย นอกจากนี้ยังพบรถเข็นซึ่งคาดว่าเป็นของผู้ตายจอดอยู่ใกล้กับศพ แต่ขณะที่กำลังทำการตัดเหล็กอยู่บริเวณชั้น 2 ของอาคารอาจจะเกิดอาการหน้ามืดพลัดตกลงมาเสียชีวิตดังกล่าว อย่างไรก็ตามจะได้มอบศพให้ทางเจ้าหน้าที่มูลนิธิฯ นำส่งแผนกนิติเวช รพ.จุฬาลงกรณ์ ทำการตรวจหาสาเหตุการเสียชีวิตที่แน่ชัดอีกครั้ง</p></body>
</news>
