<teiHeader>
<fileDesc>
<titleStmt>
  <title>ออกหมายจับผู้ต้องหายิงอาร์พีจีถล่มกลาโหม พร้อมรางวัลนำจับ5แสน สารวัตร"โก้"งงถูกโยงเอี่ยว  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-24 10:00:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269355999&catid=17  </bibl>
</sourceDesc>
</fileDesc>
</teiHeader>
<news>
<headline>ออกหมายจับผู้ต้องหายิงอาร์พีจีถล่มกลาโหม พร้อมรางวัลนำจับ5แสน สารวัตร"<persName>โก้</persName>"งงถูกโยงเอี่ยว</headline>
<lead></lead>
<neck></neck>
<body><p>ออกหมายจับผู้ต้องหายิงอาร์พีจีใส่กห.พร้อมตั้งรางวัลนำจับครึ่งล้าน</p>
<p>ผู้สื่อข่าวรายงาน เมื่อเวลาประมาณ 22.30 น วันที่ 23 มีนาคม  <persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล (ผบช.บ.) แถลงข่าว ออกหมายจับ <persName>ส.ต.ต.บัณฑิต สิทธิทุม</persName> อายุ 43 ปี อดีตตำรวจ สภ.วังน้ำเย็น จ.ปราจีนบุรี ผู้ต้องหาก่อเหตุใช้อาร์พีจียิง กระทรวงกลาโหม เมื่อกลางดึกวันที่ 20 มีนาคม</p>
<p>โดยศาลอาญารัฐดา ออกหมายจับ เลขที่ 689/2553 ในข้อหาร่วมกันมีใช้อาวุธปืน และ เครื่องกระสุนปืน ที่กองทะเบียนไม่สามารถขอใบอนุญาติให้ได้ พกพาอาวุธปืน ยิงปืนในที่สาธารณะ ร่วมกันปลอมแปลงเอกสารราชการปลอม</p>
<p>นอกจากนั้นได้ตั้งรางวัลนำจับ 500,000 บาท โดยจากการสืบสวน ทราบว่า ผู้ต้องหาหลบหนีไปอยู่ที่บ่อนในประเทศเพื่อนบ้าน ส่วนผู้ต้องหาอีก 1 คนที่ออกภาพสเกตช์ ตำรวจกำลังรวบรวมหลักฐานและขออนุมัติศาลออกหมายจับต่อไป</p>
<p>ตร.แจกภาพสเก๊ตช์2คนยิงกห.</p>
<p>ความคืบหน้ากรณีคนร้ายก่อเหตุยิงระเบิดอาร์พีจีถล่มกระทรวงกลาโหม เมื่อกลางดึกคืนวันที่ 20 มีนาคม <persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล (ผบช.น.) เปิดเผยเมื่อเวลา 10.00 น.  วันที่ 23 มี.ค. พร้อมนำภาพสเก๊ตช์คนร้าย 2 คน มาเผยแพร่ ว่า ตำรวจสเก๊ตช์ภาพคนร้ายได้ใกล้เคียง พยานยืนยันว่ามีความคล้าย 80 เปอร์เซ็นต์ คนร้ายทั้ง 2 คนมีรูปร่างสูงใหญ่ ประมาณ 170 เซนติเมตร ใส่หมวก 1 คน และไม่ใส่หมวก 1 คน หลังเกิดเหตุทั้ง 2 คนหลบหนีไป ซึ่งตรงกับภาพวงจรปิดที่ตำรวจได้มา เมื่อถามว่ามีการควบคุมตัวผู้ต้องสงสัยแล้วหรือไม่ <persName>พล.ต.ท.สัณฐาน</persName>กล่าวว่า ไม่มี ขอปิดไว้ก่อน แต่เรารู้ตัวแล้ว และคนร้ายกลุ่มนี้ยังไม่พบความเชื่อมโยงกับกรณียิงระเบิดเอ็ม 79 ที่ ร.1 พัน.1 รอ. ถนนวิภาวดีรังสิตและที่ ป.ป.ช. (นนทบุรี)</p>
<p>เมื่อถามถึงกรณี<persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) เปิดเผยว่า คนที่ครอบครองรถดังกล่าวชื่อ<persName>โก้</persName> และเป็นผู้มีความสัมพันธ์กับนายตำรวจใหญ่ใน บช.น. มีการตรวจสอบหรือไม่ <persName>พล.ต.ท.สัณฐาน</persName>กล่าวว่า ไม่มี หากมีจับใส่กุญแจมือแล้ว การทำงานต้องชัดเจน แน่นอน ไม่มีแพะโดยเด็ดขาด</p>
<p>คุม "<persName>โก้หัวล้าน</persName>-ส.ต.ท." สอบ</p>
<p>รายงานข่าวแจ้งว่า ตำรวจกำลังรวบรวมพยานหลักฐานพร้อมภาพสเก๊ตช์พื่อขออนุมัติหมายจับคนร้ายทั้ง 2 คนแล้ว สำหรับผู้ร่วมก่อเหตุคดียิงอาร์พีจีล่าสุดมีชื่อ<persName>โก้</persName> ฉายา<persName>โก้หัวล้าน</persName> มักอ้างตัวเป็นทหารยศผู้กองหรือสารวัตร ปกติจะเป็นคนจัดหารถหนีไฟแนนซ์หรือรถมือสองมาขาย โดย<persName>นายโก้</persName>มีถิ่นฐานอยู่ใน จ.ปทุมธานี ซึ่งนำรถของกลางมาให้ <persName>ส.ต.ท.บัณฑิต</persName> (ขอสงวนนามสกุล) อดีตตำรวจสังกัด บช.ภ.2 ซึ่งถูกให้ออกจากราชการคดีค้าของเถื่อน เมื่อปี 2536 ขณะนี้หลบหนีไปซ่อนตัวอยู่กับพรรคพวกในค่ายทหารแห่งหนึ่ง</p>
<p>"อย่างไรก็ตาม พบข้อมูลว่า <persName>ส.ต.ท.บัณฑิต</persName> เป็นคนสนิท ส.ส.พรรคเพื่อไทยคนหนึ่งในภาคกลาง แต่จากการสอบถามคนใกล้ชิด ส.ส.คนดังกล่าว ยืนยันว่า ส.ต.ท.บัณฑิตไม่ได้ไปมาหาสู่มานานกว่า 6 เดือนแล้ว ล่าสุดตำรวจเชิญตัว<persName>นายโก้</persName> และ <persName>ส.ต.ท.บัณฑิต</persName>มาสอบสวนแล้ว" รายงานข่าวระบุ</p>
<p>"<persName>โก้</persName>"ตร.ปทุมฯโต้ไม่รู้เรื่อง</p>
<p>ด้าน <persName>พล.ต.ต.เมธี กุศลสร้าง</persName> ผู้บังคับการตำรวจภูธรจังหวัด (ผบก.ภ.จว.) ปทุมธานี ให้สัมภาษณ์ชี้แจงกรณี<persName>นายจตุพร พรหมพันธุ์</persName> แกนนำกลุ่มคนเสื้อแดงระบุนายตำรวจชื่อเล่น  "<persName>โก้</persName>" ใน จ.ปทุมธานี เกี่ยวข้องกับการลอบยิงในกระทรวงกลาโหมว่านายตำรวจที่ถูกกล่าวพาดพิง คือ <persName>พ.ต.ต.เกียรติศักดิ์ มิตรปราสาท</persName> สารวัตรอำนวยการ สภ.คลองหลวง จ.ปทุมธานี นักเรียนนายร้อยรุ่น 53 แต่ พ.ต.ท.เกียรติศักดิ์ไม่มีส่วนเกี่ยวข้องใดๆ บุคลิก เป็นคนเรียบร้อย ธรรมะธัมโม เข้าวัดอยู่เป็นปะจำ ส่วนคนชื่อ<persName>โก้</persName>ที่<persName>นายจตุพร</persName>พูดถึงน่าจะเป็นคนละคนกับที่<persName>นายจตุพร</persName>ระบุ</p>
<p>"โก้อีกคนนั้นเป็นโจร และกำลังเป็นที่ต้องการตัวของ พล.ต.ต.สุเมธ เรืองสวัสดิ์ รอง ผบช.น. ส่วนจะเป็นคดีอะไรนั้นต้องไปถามรองสุเมธดู" <persName>พล.ต.ต.เมธี</persName>กล่าว</p>
<p><persName>พ.ต.ต.เกียรติศักดิ์</persName>กล่าวว่า ยืนยันไม่มีส่วนเกี่ยวข้องและไม่มีความสนิทสนมกับผู้ใหญ่ในนครบาล "โดยส่วนตัวแล้วผมเป็นคนเข้าวัด และตั้งแต่จบนักเรียนนายร้อยมาเมื่อปี 2543 เหล้ายาไม่เคยแตะ ที่ห่วงคือ กลัวว่าคนที่ไม่รู้เรื่องเหมารวมวัดธรรมกายที่ผมเข้าไปทำบุญตลอด ห่วงตรงนี้มากกว่า เพราะว่าทางวัดธรรมกายไม่เกี่ยวข้องใดๆ ผมเพียงเข้าไปเป็นลูกศิษย์เท่านั้น เชื่อว่าผู้ใหญ่คงรู้เจ้าของรถเป็นใคร เพราะได้รถของกลางมาแล้วว่าใครคือเจ้าของรถ"</p>
<p>แดงยันเจ้าของรถ"<persName>โก้ นครบาล</persName>"</p>
<p>ขณะที่<persName>นายจตุพร</persName>ยังกล่าวว่า ข้อมูลการตรวจสอบภายในของตำรวจรู้เส้นทางรถยนต์กระบะดังกล่าวเป็นอย่างดี รู้ถึงเส้นทางการเงิน เพราะรถยนต์ดังกล่าวติดไฟแนนซ์ ขาดต่อกันมาหลายทอด และคนสุดท้ายคือ ตำรวจที่มีฉายาว่า "<persName>โก้ นครบาล</persName>" ปัจจุบันมีตำแหน่งอยู่ใน จ.ปทุมธานี ซึ่งเป็นผู้ซื้อและนำรถขึ้นมาจาก จ.พัทลุง เมื่อวันที่ 10 มีนาคมที่ผ่านมา จากนั้นนำไปก่อเหตุดังกล่าวจนพลาดคนขับบาดเจ็บไม่สามารถนำรถหลบหนีได้ ขอเรียกร้องให้รัฐบาลหยุดการบิดเบือนข้อมูลเพื่อใส่ร้ายคนเสื้อแดง ไม่ได้กล่าวหาว่า <persName>ส.ว.โก้</persName> เกี่ยวข้องกับการยิงกระทรวงกลาโหม แต่ขอให้ออกมาชี้แจงให้กระจ่างว่า <persName>ส.ว.โก้</persName> คือใคร</p>
<p>พท.ปูดนักการเมือง "ใต้-อีสาน"</p>
<p>ที่พรรคเพื่อไทย <persName>นายพร้อมพงศ์</persName>กล่าวว่า พฤติการณ์แห่งคดีพอจะเห็นเค้าลางของผู้ก่อเหตุว่าการยิงอาร์พีจีเข้าใส่กระทรวงกลาโหมนั้นน่าจะเป็นการร่วมมือกันระหว่างนักการเมืองใหญ่ในภาคใต้ กับอดีตนักการเมืองใหญ่ในภาคอีสาน โดยทำทีว่ามีการนำรถมาจากภาคใต้แต่อาวุธนั้นเป็นการขนมาจากชายแดนประเทศกัมพูชา</p>
<p>"ข้อสังเกตในเรื่องนี้คือทำไมผู้ก่อเหตุจึงนำรถและอาวุธสงครามเข้ามาก่อเหตุได้ หรือมีการแอบนำรถมาซ่อนไว้แถวสถานที่ราชการบริเวณคลองหลอด พอตกกลางคืนก็นำมาก่อเหตุที่กระทรวงกลาโหมเพราะสถานที่ราชการทั้งสองแห่งอยู่ใกล้ชิดกัน"  <persName>นายพร้อมพงศ์</persName>กล่าว และว่า ยังมีความผิดปกติกรณี<persName>นายปณิธาน</persName>แถลงจับตัวผู้ก่อเหตุได้แล้ว เชื่อว่าน่าจะเป็นความจริง แต่ <persName>พล.ต.ท.สัณฐาน</persName> มาปฏิเสธจึงมีข้อน่าสงสัยว่า เรื่องที่เกิดขึ้นจะมีการปกปิดข้อมูลเพื่อช่วยเหลือผู้สั่งการอยู่เบื้องหลังหรือไม่</p>
<p>"<persName>เสธ.แดง</persName>"ชี้มือที่3ถล่ม กห.</p>
<p>ด้าน <persName>พล.ต.ขัตติยะ สวัสดิผล</persName> ผู้ทรงคุณวุฒิกองทัพบก กล่าวเหตุคนร้ายยิงระเบิดอาร์พีจีเข้าใส่กระทรวงกลาโหมว่า คนก่อเหตุคาดว่าเป็นมือที่สามที่เห็นด้วยกับม็อบแดง มีอุดมการณ์ และไม่พอใจการปกครองของรัฐ แต่ขาดความชำนาญ ทั้งนี้ มองว่าข้าศึกม็อบคือทหารที่อยู่ภายใต้ระบบอำมาตย์ จึงต้องการยิงสัญลักษณ์ความเป็นทหาร คือ กระทรวงกลาโหม ต้องการดิสเครดิตทหาร ขณะนี้ทหารมีเอกภาพและที่ยังช่วยปกป้องรัฐบาล เพราะมีผลประโยชน์ร่วมกัน แต่อย่าลืมว่าทหารที่ออกปฏิบัติหน้าที่เป็นทหารแตงโม</p>
<p>"ขณะนี้อาร์พีจีเป็นอาวุธสงครามเข้ามาในกรุงเทพฯ ทำให้เป็นเรื่องอันตรายและน่ากลัว เพราะยังไม่เคยมีใช้ในภาคใต้ แต่กลับเข้ามาในกรุงเทพฯ ถือเป็นสิ่งบอกเหตุว่าอาจเกิดการก่อความไม่สงบของประชาชนขึ้น แล้วจะกลายเป็นสงครามกลางเมือง รัฐบาลควรยุบสภาอย่าดันทุรัง เชื่อว่าจะจับคนร้ายไม่ได้และดูจากภาพสเก๊ตช์คนร้ายคล้ายหน้า พล.ต.ท.สัณฐานเพราะอยากให้คดีจบเร็วๆ" <persName>พล.ต.ขัตติยะ</persName>กล่าว</p>
<p>ศอ.รส.ปัดฝีมือ "จนท.รัฐ" ทำ</p>
<p><persName>พ.อ.สรรเสริญ แก้วกำเนิด</persName> โฆษก ศอ.รส. แถลงว่า กลุ่มผู้ไม่หวังดีพยายามสร้างสถานการณ์เพื่อลดความน่าเชื่อถือของรัฐบาล ดังนั้น ทาง ศอ.รส.ขอประณาม และการก่อเหตุวุ่นวายที่พยายามสร้างสถานการณ์ไม่ว่าระเบิดเอ็ม 79 ยิงอาร์พีจี ยืนยันว่า ศอ.รส. เจ้าหน้าที่รัฐ ทหาร ตำรวจ ไม่มีส่วนเกี่ยวข้อง เพราะสิ่งที่เกิดขึ้นไม่ได้สร้างผลดีต่อเจ้าหน้าที่รัฐเลย ยิ่งสร้างแรงกดดันให้เจ้าหน้าที่เอง ในที่ประชุมสั่งการให้ กอ.รมน.ภาคเร่งทำความเข้าใจกับประชาชนในต่างจังหวัด เพื่อให้รับทราบข้อมูลที่แท้จริงว่าเจ้าหน้าที่รัฐจะพยายามไม่ใช้ หรือติดอาวุธ เพื่อนำมาสลายการชุมนุม หากเกิดความเข้าใจผิดจะทำให้คนต่างจังหวัดเข้ามาชุมนุมในกรุงเทพมหานครมากขึ้น</p></body>
</news>
