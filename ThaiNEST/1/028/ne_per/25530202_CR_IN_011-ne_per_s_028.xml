<teiHeader>
<fileDesc>
<titleStmt>
  <title>ผบช.น. ฟิต สั่งเพิ่มรปภ.บุคคลสำคัญ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2553-02-02 15:34:11  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=209364  </bibl>
</sourceDesc>
</fileDesc>
</teiHeader>
<news>
<headline>ผบช.น. ฟิต สั่งเพิ่มรปภ.บุคคลสำคัญ</headline>
<lead>ผบช.น. สั่งเพิ่มรปภ.บุคคลสำคัญ หลังกรณี คนร้ายปาสิ่งปฏิกูลใส่บ้านนายกฯ พร้อมเรียกผกก. ที่ได้แต่งตั้งใหม่ทั้งหมด รับทราบนโยบายอีกด้วย</lead>
<neck></neck>
<body><p><persName>พล.ต.ท.สัณฐาน ชยานนท์</persName> ผู้บัญชาการตำรวจนครบาล เรียกประชุมร่วมกับรองผู้บัญชาการตำรวจนครบาล และนายตำรวจที่เกี่ยวข้อง เพื่อวางมาตรการ ในการรักษาความปลอดภัย ให้กับบุคคลสำคัญ และบ้านพัก ในเขตพื้นที่รับผิดชอบ หลังเกิดเหตุคนร้ายปาถุงอุจจาระ เข้าไปภายในบ้านของ<persName>นายอภิสิทธิ์ เวชชาชีวะ</persName> นายกรัฐมนตรี ที่ตั้งอยู่ภายในซอยสุขุมวิท 31 เมื่อวานที่ผ่านมา  นอกจากนี้ ผู้บัญชาการตำรวจนครบาล ยังได้เรียกผู้กำกับตำรวจนครบาล ที่ได้รับการแต่งตั้งโยกย้ายใหม่ มารับทราบนโยบาย ของกองบัญชาการตำรวจนครบาลด้วย</p>
<p>ทั้งนี้ <persName>พล.ต.ต.ปิยะ</persName> เปิดเผย หลังการประชุม เพื่อวางมาตรการในการรักษาความปลอดภัย ให้กับบุคคลสำคัญ และสถานที่ราชการว่า ผู้บัญชาการตำรวจนครบาล ได้เรียกประชุม เพื่อซักซ้อมแผนการปฏิบัติการ ในการดูแลบุคคลสำคัญ โดยให้ทุกสถานีตำรวจนครบาล ทำแผนเผชิญเหตุ ทั้งในสภาวะปกติ และไม่ปกติ ซึ่งจะต้องกำหนดผู้รับผิดชอบให้ชัดเจน พร้อมทั้งประสานไปยังหน่วยงานที่เกี่ยวข้อง ในการปรับภูมิทัศน์ เพื่อในการติดตั้งกล้องวงจรปิด ไฟแสงสว่าง รวมถึงการตัดต้นไม้ นอกจากนี้ ยังให้เสริมกำลังอาสาสมัคร ในการช่วยเหลือเจ้าหน้าที่ตำรวจออกปฏิบัติหน้าที่  ทั้งนี้ ผู้บัญชาการตำรวจนครบาล ยังได้กำชับให้ทุกสถานีตำรวจนครบาล ที่มีบุคคลสำคัญอาศัยอยู่ในพื้นที่ ชี้แจงแผน การปฏิบัติในแต่ละวัน มาที่กองบัญชาการตำรวจนครบาล เพื่อใช้ในการตรวจสอบผลการปฏิบัติงาน</p></body>
</news>
