<teiHeader>
<fileDesc>
<titleStmt>
  <title>กมธ.ทหารเชิญมท.แจง"จีที 200-อัลฟ่า 6" สตง.ชี้พิรุธสั่งซื้อวิธีพิเศษ ขู่หากพบผิดปกติจะส่งพนง.สอบสวน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-24 23:27:07  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267023030&catid=17  </bibl>
</sourceDesc>
</fileDesc>
</teiHeader>
<news>
<headline>กมธ.ทหารเชิญมท.แจง"จีที 200-อัลฟ่า 6" สตง.ชี้พิรุธสั่งซื้อวิธีพิเศษ ขู่หากพบผิดปกติจะส่งพนง.สอบสวน</headline>
<lead></lead>
<neck>ผอ.อส.ยัน"อัลฟ่า 6"ตรวจเจอสารยาเสพติดจริงถึง 18 ใน 20 ครั้ง รองผู้ว่าการ สตง.พบพิรุธซื้อวิธีพิเศษส่วนใหญ่อ้างเพื่อเจาะจงสินค้า ชี้หากพบผิดปกติเตรียมส่งพนักงานสอบสวนดำเนินการ</neck>
<body><p>ที่ประชุมคณะกรรมาธิการ (กมธ.) การทหาร สภาผู้แทนราษฎร เมื่อวันที่ 24 กุมภาพันธ์ ที่มี <persName>พ.ต.ท.สมชาย เพศประเสริฐ</persName> ส.ส.นครราชสีมา พรรคเพื่อไทย (พท.) เป็นประธาน พิจารณาการจัดซื้อเครื่องตรวจค้นหาวัตถุระเบิดและยาเสพติดหรือวัตถุ/สะสาร (อัลฟ่า 6) ของกระทรวงมหาดไทย โดยเชิญ<persName>นายวันชัย อุดมสิน</persName> รองอธิบดีกรมการปกครอง และ<persName>นายสนิท ขาวสะอาด</persName> ผู้อำนวยการกองอาสารักษาดินแดนเข้าชี้แจง</p>
<p>ทั้งนี้ <persName>นายสนิท</persName>กล่าวชี้แจงว่า กระทรวงมีแผนจัดซื้อทั้งหมด 789 เครื่อง เริ่มจัดซื้อช่วงเดือนพฤศจิกายน-ธันวาคม 2552 ขณะนี้จัดซื้อไปแล้วรวม 479 เครื่อง และมีการแจกจ่ายและฝึกอบรมการใช้ให้กับ อส.รักษาดินแดนไปแล้วหลายพันนาย โดยผู้ใช้คือ อส.ยืนยันว่าใช้ตรวจเจอได้จริง ตอนจัดซื้อก็มีกระบวนการตรวจสอบประสิทธิภาพ เคยมีการทดสอบทางสถิติ สามารถตรวจเจอสารยาเสพติดถึง 18 ครั้ง ใน 20 ครั้ง การจัดซื้อแบ่งเป็น 2 ประเภท คือ ครั้งแรกประมูลด้วยระบบอิเล็กทรอนิกส์หรืออี-ออคชั่น ผู้ชนะคือบริษัทยูจีซี เสนอราคาเครื่องละ 7.2 แสนบาท แบ่งเป็นตัวเครื่อง 5 แสนบาท และซิมตรวจยาบ้าและยาไอซ์ซิม ละ 1 แสนกว่าบาท ประมูลครั้งที่ 2 ใช้การจัดซื้อวิธีพิเศษทำให้ราคาถูกลงเหลือ 6 แสนกว่าบาท ประหยัดงบฯไปได้ทั้งหมด 19 ล้านบาท โดยบริษัท เปรโตเป็นผู้ชนะการประมูล</p>
<p>ขณะที่<persName>นายเชน เทือกสุบรรณ</persName> กมธ.จากพรรคประชาธิปัตย์ ขอรายละเอียดทีโออาร์ทั้งหมด รวมถึงหลักคิดและความจำเป็นในการซื้อทั้งหมด เพราะคิดว่าเป็นการซื้อที่ง่ายไป ส่วน <persName>พ.ต.ท.สมชาย</persName> ซักถามถึงกระบวนการจัดซื้อและรายละเอียดการจัดซื้อจัดจ้าง และขอดูบริคณห์สนธิของทั้ง 2 บริษัทผู้รับงาน และในปี 2552 ที่มีการจัดซื้อ ใครเป็นรัฐมนตรี <persName>นายวันชัย</persName>ตอบว่า "เราซื้อทั้งหมด 2 ครั้ง และในปี 2552 ก็คือรัฐมนตรีคนปัจจุบัน"</p>
<p>จากนั้น ที่ประชุมพิจารณาความคืบหน้าการดำเนินการภายหลังตรวจสอบพบเครื่องจีที 200 ไม่มีประสิทธิภาพ โดย<persName>นายพิศิษฐ์ ลีลาวชิโรภาส</persName> รองผู้ว่าการสำนักงานตรวจเงินแผ่นดิน (สตง.) เข้าชี้แจงการดำเนินการสอบสวนในส่วนของ สตง.ว่า เท่าที่ สตง.พบมีปัญหาเพียง 2 ชนิด คือ จีที 200 และ อัลฟ่า 6 และมีอย่างน้อย 8 หน่วยงานที่มีเครื่องมือเหล่านี้ใช้อยู่ หรืออาจมากกว่านั้น</p>
<p><persName>นายพิศิษฐ์</persName>กล่าวว่า เรื่องกระบวนการตรวจสอบ เริ่มมีการส่งสัญญาณมาให้ สตง.ตรวจสอบตั้งแต่ปี 2548 กองทัพอากาศซื้อก่อน เริ่มต้น 2 ตัวๆ ละ 9 แสนบาท ที่จริงวงเงิน 9 แสนบาท สามารถใช้วิธีซื้อแบบสอบราคาตามปกติได้ แต่กองทัพอากาศใช้วิธีพิเศษ ก็ต้องตรวจสอบต่อไป แต่เหตุผลส่วนใหญ่มักจะระบุว่าเนื่องจากใช้วิธีพิเศษเพื่อเจาะจงสินค้าและบริษัทผู้เชี่ยวชาญโดยตรง สำหรับจีที 200 นั้นมีบริษัทเพียงบริษัทเดียวที่รับงาน คือบริษัท เอวีเอ ซึ่ง สตง.ก็ต้องตรวจสอบย้อนหลังไปถึงที่มาทั้งหมด ว่ามาได้อย่างไร ซึ่งก็รู้กันดีว่า ปี 2548 ใครเป็นผู้บัญชาการทหารอากาศ (ผบ.ทอ.) และปี 2550 ใครเป็นผู้บัญชาการทหารบก (ผบ.ทบ.)</p>
<p>"จากการตรวจสอบอัลฟ่า 6 สตง.พบข้อสังเกตบางประการ เช่น การจัดซื้อจัดจ้างที่มีหลายบริษัทเข้าแข่งขันกัน มันไม่ใช่ธรรมเนียมที่ของชิ้นเดียว แต่ไปตั้งให้มีหลายบริษัทมาแข่ง แล้วฟันราคากัน ถือเป็นเรื่องแปลก เพราะสินค้าลักษณะนี้ไม่ใช่จะขายกันบ่อยเหมือนมอเตอร์ไซค์ ที่ต้องมีหลายบริษัทมาแข่งกัน เพราะไม่ว่าจะกี่บริษัท แต่ก็ต้องมีต้นทุนนำเข้าลักษณะเดียวกัน ดังนั้น ในการตรวจสอบ สตง.จะวิเคราะห์ที่มาของต้นตอทั้งหมด ส่วนจีที 200 มีข้อสังเกต เพียงหน่วยงานทหารและสำนักงานนิติวิทยาศาสตร์ที่ซื้อวัตถุประสงค์ใหญ่ที่ซื้อจีที 200 จึงเพื่อตรวจระเบิด เป็นเรื่องความปลอดภัย ดังนั้น เมื่อความปลอดภัยในห้องทดสอบสี่เหลี่ยมยังไม่เจอ แล้วความปลอดภัยในทุ่งหญ้าจะหาเจอได้อย่างไร เมื่อมีการตรวจสอบทางวิทยาศาสตร์แล้ว สตง.คงไม่ทำซ้ำอีก ขณะนี้เครื่องจีที 200 ที่มีในกองทัพบกกว่า 500 ตัว ในกองทัพอากาศ และ ราชองครักษ์ 3 ตัว จะมีปัญหาหรือไม่ หากไม่มีมาตรฐาน ต่อไปอาจมีการตั้งชื่อเป็นรุ่น เช่นรุ่นสมเด็จวัดระฆังก็ได้ ที่ผ่านมา สตง.ได้แจ้งเตือนไปหลายรอบแล้ว ดังนั้น ถ้าพบความผิดปกติก็ต้องส่งพนักงานสอบสวนดำเนินการต่อไป" <persName>นายพิศิษฐ์</persName>กล่าว</p>
<p><persName>นายบุญจง วงศ์ไตรรัตน์</persName> รัฐมนตรีช่วยว่าการกระทรวงมหาดไทย กล่าวว่า <persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย ได้ประสานงานกับกระทรวงวิทยาศาสตร์และเทคโนโลยี (วท.) เพื่อนัดหมายวัน-เวลาในการตรวจสอบเครื่องอัลฟ่า 6 พร้อมกำหนดแนวทาง วิธีการ และหาคณะกรรมการในการตรวจสอบเรื่องนี้ แต่ในระหว่างนี้เจ้าหน้าที่ไม่จำเป็นต้องหยุดใช้อัลฟ่า 6 เพราะผู้ว่าราชการจังหวัดประมาณ 30 จังหวัด ได้ทำรายงานถึงกระทรวงว่าสามารถชี้เป้าและจับกุมคดียาเสพติดได้เป็นล้านๆ เม็ด ดังนั้น ยังต้องใช้อยู่ ทั้งนี้กระทรวงมหาดไทยได้สั่งซื้ออัลฟ่า 6 ให้ผู้ว่าฯจังหวัดละ 6-10 เครื่อง เพื่อใช้แก้ปัญหายาเสพติด</p>
<p><persName>คุณหญิงกัลยา โสภณพนิช</persName> รัฐมนตรีว่าการ วท.กล่าวว่า ได้ประสานกับกองทัพว่าจะลงพื้นที่ 3 จังหวัดชายแดนภาคใต้ เพื่อชี้แจงผลการทดสอบเครื่องจีที 200 ให้เจ้าหน้าที่ผู้ปฏิบัติงานเข้าใจ ในวันที่ 28 กุมภาพันธ์
</p></body>
</news>
