<teiHeader>
<fileDesc>
<titleStmt>
  <title>ป่วนรายวัน มือมืดกราดยิงตึกไซเบอร์เวิลด์รูพรุน!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-12 07:13:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050830  </bibl>
</sourceDesc>
</fileDesc>
</teiHeader>
<news>
<headline>ป่วนรายวัน มือมืดกราดยิงตึกไซเบอร์เวิลด์รูพรุน!</headline>
<lead>ป่วนหลายวันไม่หยุด มือมืดนั่งรถตู้กราดยิงใส่อาคารไซเบอร์เวิลด์ ถ.รัชดาภิเษก กระจกแตกละเอียดแล้วขับรถหลบหนีหน้าตาเฉย ตร.คาดคนร้ายมีไม่ต่ำกว่า 2 คน เชื่อเป็นการสร้างสถานการณ์ป่วนเมือง</lead>
<neck></neck>
<body><p>วันนี้ (12 เม.ย.) เมื่อเวลา 02.30 น. <persName>ร.ต.ท.วชิระ อาษาวุธ</persName> พนักงานสอบสวน (สบ 1) สน.ห้วยขวาง รับแจ้งเหตุคนร้ายใช้อาวุธปืนไม่ทราบขนาด กราดยิงเข้าไปภายในตึกไซเบอร์เวิลด์ ถ.รัชดาภิเษก แขวงและเขตห้วยขวาง กทม. จึงรายงานผู้บังคับบัญชาทราบก่อนรุดไปตรวจสอบ</p>
<p>ที่เกิดเหตุเป็นตึกแฝดสูง 47 และ 51 ชั้น เปิดให้เช่าเป็นสำนักงาน จากการตรวจสอบเบื้องต้นพบว่าคนร้ายใช้อาวุธปืนขนาด 9 มม.ยิงใส่กระจกบริเวณชั้นที่ 1 จนแตกละเอียด 1 บาน ส่วนชั้น 2 เป็นรอยถูกปืนยิงใส่จำนวนหลายนัด</p>
<p>จากการสอบสวนเจ้าหน้าที่รักษาความปลอดภัยของอาคารดังกล่าวให้การว่า ขณะเกิดเหตุมีรปภ.เข้าเวรปฏิบัติหน้าที่จำนวนไม่กี่คน ซึ่งคนร้ายได้ขับรถตู้สีดำ ไม่ทราบหมายเลขทะเบียน ขับมาจากถนนรัชดาภิเษก ก่อนจะหยุดรถบริเวณหน้าตึก และเปิดกระจกใช้ปืนกราดยิงใส่ตึกดังกล่าว จากนั้นได้ขับรถหลบหนีไปทางถนนเทียมร่วมมิตร</p>
<p>เบื้องต้นเจ้าหน้าที่ตำรวจคาดว่าคนร้ายมีไม่ต่ำกว่า 2 คน ก่อเหตุขึ้นเพื่อสร้างสถานการณ์ป่วนเมือง เนื่องจากตึกดังกล่าวเคยเป็นของ <persName>คุณหญิงพจมาน ณ ป้อมเพชร</persName> อดีตภริยา <persName>พ.ต.ท.ทักษิณ ชินวัตร</persName> อดีตนายกรัฐมนตรี ต่อมาได้ถูกเปลี่ยนมือเป็นของบริษัทในเครือไทยเบฟฯ ของ <persName>นายเจริญ สิริวัฒนภักดี</persName> อย่างไรก็ตาม ในช่วงเช้าวันนี้ตำรวจจะประสานขอภาพกล้องวงจรปิดตามสี่แยกต่างๆ ที่คนร้ายใช้เป็นเส้นทางในการหลบหนี เพื่อติดตามหาเบาะแสของคนร้ายต่อไป</p></body>
</news>
