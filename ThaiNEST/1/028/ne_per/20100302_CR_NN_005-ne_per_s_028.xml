<teiHeader>
<fileDesc>
<titleStmt>
  <title>ศาลสั่งประหารสถานเดียว "สมคิด" ฆ่าชิงทรัพย์หมอนวดที่ลำปาง  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=201624  </bibl>
</sourceDesc>
</fileDesc>
</teiHeader>
<news>
<headline>ศาลสั่งประหารสถานเดียว "<persName>สมคิด</persName>" ฆ่าชิงทรัพย์หมอนวดที่ลำปาง</headline>
<lead></lead>
<neck></neck>
<body><p>ที่ห้องพิจารณา 909 ศาลอาญา ถ.รัชดาภิเษก ศาลอ่านคำพิพากษาในคดีฆ่าต่อเนื่อง ที่พนักงานอัยการพิเศษฝ่ายคดีอาญา 4 เป็นโจทก์ยื่นฟ้อง <persName>นายสมคิด พุ่มพวง</persName> อายุ 41 ปี ชาว จ.ตรัง เป็นจำเลยในความผิด ฐานฆ่าผู้อื่น และลักทรัพย์ ฟ้องโจทก์ระบุความผิดจำเลย สรุปว่า</p>
<p>เมื่อวันที่ 3 มิ.ย. 48 จำเลยได้ใช้กำลังประทุษร้ายบีบรัดคอ <persName>น.ส.ผ่องพรรณ ทรัพย์ชัย</persName> หมอนวดแผนโบราณจนเสียชีวิต สมดังเจตนา ภายในห้องพักเลขที่ 604 โรงแรมเวียงนคร ต.สวนดอก อ.เมือง จ.ลำปาง แล้วจำเลย ลักเอาทรัพย์สินของผู้ตายมีแหวนทอง ต่างหู โทรศัพท์ มูลค่ารวมกว่า 5,000 บาท ก่อนหลบหนีไปโดยทุจริต กระทั่งถูกเจ้าหน้าที่ตำรวจติดตามจับกุมจำเลยได้ ชั้นสอบสวนจำเลยรับสารภาพ แต่ปฏิเสธในชั้นศาลว่า ถูกตำรวจกลั่นแกล้งจับกุม</p>
<p>ศาลพิเคราะห์แล้วเห็นว่า โจทก์มีพยานเป็นเพื่อนผู้ตายหมอนวดแผนโบราณเบิกความว่า ขณะนั่งอยู่ที่โรงแรมทับทิมทอง เห็นผู้ตายนั่งดื่มสุรากับจำเลย ผู้ตายบอกพยาน ว่า จะไปหลับนอนกับจำเลย 3 วัน 2 คืน ได้ค่าตัว 5,000 บาท ส่วนพนักงานโรงแรม เบิกความว่า เห็นจำเลย พาผู้ตายมาเปิดห้องพักหมายเลข 604 ที่โรงแรมเกิดเหตุ สั่งอาหาร สุรา ไปดื่มกิน โจทก์ยังมีพนักงานรับซื้อโทรศัพท์มือถือ ที่จำเลยเอาเครื่องมาขายในราคา 1,000 บาท ซึ่งสอดคล้องกับลายมือการลงทะเบียนเข้าพักของจำเลย สภาพศพยังตายมานานกว่า 8 ชั่วโมง มีแผลฟกช้ำ รอยถลอกทั่วร่างกาย ที่โพรงมดลูกขนาดใหญ่ พบตัวอ่อนมีอายุครรภ์ 2 เดือน ต่อมามีการสืบสวนของตำรวจกองปราบ พบว่า ในรอบ 5 เดือน มีการฆาตกรรมหญิงสาวนวดแผนโบราณ 5 คดี เห็นว่า พยานโจทก์ทุกปากเบิกความสอดคล้องกันอย่างชัดเจน ทั้งไม่เคยมีเหตุโกรธเคือง มาก่อน สามารถจดจำใบหน้าจำเลยชัดเจน หลังถูกจับกุมของของกลาง 26 รายการ ยังพบเสื้อแจ็คเก็ตของจำเลยตรงกับในโทรทัศน์วงจรปิด แม้โจทก์ไม่มีประจักษ์พยาน โจทก์มีพยานแวดล้อมแน่นหนา คำให้การพยานเลื่อนลอยไม่สามารถหักล้างได้</p>
<p>พิพากษาว่า จำเลยกระทำผิดตามฟ้องจริง เป็นความผิดกรรมเดียวผิดหลายบท ให้ลงโทษประหารชีวิต คำรับสารภาพไม่เป็นประโยชน์ ประกอบกับพฤติการณ์จำเลยกระทำการประทุษร้ายอย่างต่อเนื่องใน 5 เดือน ไม่สำนึกกลับไปก่อเหตุคดีอื่นอีก นับเป็นการส่งผลร้ายต่อสังคม จึงไม่มีเหตุลดโทษให้ คงประหารชีวิตสถานเดียว และให้คืนทรัพย์แก่ญาติผู้ตาย</p>
<p>หลังฟังคำพิพากษา <persName>นายสมคิด</persName> ได้แสดงความไม่เห็นด้วยกับคำพิพากษา ศาลจึงบอกว่า ยื่นอุทธรณ์ได้ <persName>นายสมคิด</persName> หายใจแรง และหันไปมองค้อนทนายความและต่อว่า ทำงานไม่ดี ส่วนอัยการโจทก์ที่มานั่งฟังคำพิพากษาได้บอกให้เบาเสียงลงหน่อย แต่ถูก<persName>นายสมคิด</persName> ตะคอกกลับด่าว่าอย่ามายุ่ง ถึงขั้นขึ้นมึง-กู จนเจ้าที่ตำรวจประจำศาลต้องเข้าหิ้วปีก<persName>นายสมคิด</persName>ไปอย่างทุลักทุเล</p>
<p>ผู้สื่อข่าวรายงานว่า สำหรับคดีนี้ เป็นการฟังคำพิพากษาในคดีที่ 3 ที่<persName>นายสมคิด</persName> ฆาตกรต่อเนื่อง ก่อเหตุฆ่าสาวหมอนวด โดยก่อนหน้านี้ ศาลได้มีคำพิพากษา ประหารชีวิต <persName>นายสมคิด</persName> ที่ฆ่า <persName>น.ส.วารุณี พิมพะบุตร</persName> อายุ 25 ปี นักร้องสาว "แสงตะวันคาเฟ่" ในห้องพักโรงแรมพลอยพาเลซ จ.มุกดาหาร และลดโทษเหลือจำคุกตลอดชีวิต ส่วนคดี ที่ 2 <persName>นายสมคิด</persName>ก่อเหตุฆ่า <persName>น.ส.สมปอง พิมพรภิรมย์</persName> อายุ 25 ปี อาชีพหมอนวดแผนโบราณ ที่โรงแรมปิยะแมนชั่น ใน จ.บุรีรัมย์ โดยพฤติการณ์ของทุกคดีนายสมคิดก่อเหตุคล้ายกัน เริ่มจากเข้าตีสนิทผู้ตาย แล้วชักชวนไปหลับนอนในโรงแรม เมื่อเผลอหลับ ก็จับบีบคอ แล้วปลดเอาทรัพย์สินของมีค่าหลบหนีไป โดยศาลพิพากษาประหารชีวิต และลดโทษเหลือจำคุกตลอดชีวิต เช่นกัน และคดีล่าสุดศาลพิพากษาประหารชีวิตสถานเดียว ที่<persName>นายสมคิด</persName>ฆ่าชิงทรัพย์เหยื่อหมอนวดสาว <persName>น.ส.ผ่องพรรณ</persName> ดังกล่าว</p></body>
</news>
