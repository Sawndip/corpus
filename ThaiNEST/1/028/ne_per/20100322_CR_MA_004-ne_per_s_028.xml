<teiHeader>
<fileDesc>
<titleStmt>
  <title>ส.ว.ชงนายกฯ 3ทางแก้ปมการเมืองแทรกโยกย้ายตร. รวบทีมฆ่านอภ.ไม้แก่น ยึดเอ็ม16ปล้นจากค่ายทหาร  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-22 22:02:02  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269266305&catid=17  </bibl>
</sourceDesc>
</fileDesc>
</teiHeader>
<news>
<headline>ส.ว.ชงนายกฯ 3ทางแก้ปมการเมืองแทรกโยกย้ายตร. รวบทีมฆ่านอภ.ไม้แก่น ยึดเอ็ม16ปล้นจากค่ายทหาร</headline>
<lead>ตำรวจปัตตานีบุกรวบทีมฆ่านายอำเภอไม้แก่น ยึดเอ็ม 16 ปล้นจากค่ายทหารเมืองนราฯ "ส.ว."เสนอนายกฯตั้ง กก.สอบซื้อขายตำแหน่ง ตร. จี้แสดงความรับผิดชอบปล่อย"<persName>พล.ต.อ.สมเพียร</persName>"ตาย อนุกมธ.ยุติธรรมฯวุฒิสภา ชง 3 ทางแก้</lead>
<neck></neck>
<body><p>ส.ว.เสนอนายกฯสอบขายตำแหน่ง</p>
<p>ในการประชุมวุฒิสภา ที่รัฐสภา เมื่อวันที่ 22 มีนาคม มี <persName>นายประสพสุข บุญเดช</persName> ประธานวุฒิสภา เป็นประธานการประชุม สมาชิกวุฒิสภา (ส.ว.) เสนอให้<persName>นายอภิสิทธิ์ เวชชาชีวะ</persName> นายกรัฐมนตรี แก้ปัญหาการซื้อขายตำแหน่งในการโยกย้ายตำรวจพร้อมตั้งกรรมการสอบสวนให้เจอว่าใครเป็นคนรับเงิน โดย <persName>นายกฤช อาทิตย์แก้ว</persName> ส.ว.กำแพงเพชร ยกกรณี <persName>พ.ต.อ.สมเพียร เอกสมญา</persName> ผู้กำกับการสถานีตำรวจภูธร (ผกก.สภ.) บันนังสตา จ.ยะลา เสียชีวิตในการปฏิบัติหน้าที่ในภาคใต้ ขึ้นหารือว่า ร่วมทำงานกับ <persName>พ.ต.อ.สมเพียร</persName> สมัยเป็นนายอำเภอที่ จ.ยะลา ประมาณ 5 ปี พบว่าเป็นตำรวจที่มีประสบการณ์ มีผลงานยอดเยี่ยม พอสูงอายุขึ้นต้องการย้ายไปพื้นที่อื่นที่มีความเสี่ยงน้อยลง</p>
<p>"พล.ต.อ.สมเพียรมาขอชีวิตกับผู้บังคับบัญชา ผู้หลักผู้ใหญ่ ไม่ได้รับการตอบสนองทั้งที่ต่อสู้มากว่า 40 ปี ตอนนั้นนายกรัฐมนตรีคงยังเป็นเด็กอยู่ จึงไม่เข้าใจ ไม่ซาบซึ้ง ผมให้อภัยนายกรัฐมนตรีไม่ได้ จนถึงวันนี้ ยังไม่เห็นแสดงความรับผิดชอบ ไม่มีมาตรการการโยกย้ายที่เป็นมาตรฐาน" <persName>นายนายกฤช</persName>กล่าว และว่า  <persName>พ.ต.อ.สมเพียร</persName>บอกว่านายจะเอาเงิน แต่คนอย่าง <persName>พ.ต.อ.สมเพียร</persName>คงไม่มีเงินมาจ่ายให้ และที่มากกว่านั้นคือ ปัญหาการซื้อขายตำแหน่งที่เกิดขึ้นเป็นเพราะมีนักการเมืองคนหนึ่งอยากเอาเด็กของตัวเองไปลงที่นั่น ทำให้ <persName>พ.ต.อ.สมเพียร</persName> ย้ายออกจากพื้นที่ไม่ได้ ซึ่งหากไม่มีเรื่องแบบนี้ <persName>พ.ต.อ.สมเพียร</persName>คงไม่ตาย ดังนั้น นายกรัฐมนตรีต้องแก้ปัญหาการซื้อขายตำแหน่งโดยด่วน ตั้งกรรมการสอบสวนให้เจอว่าใครเป็นคนรับเงิน แต่ตนไม่หวังเท่าไหร่ว่านายกรัฐมนตรีจะจัดการปัญหานี้ได้</p>
<p>ชงนายกฯ3ทางแก้ปัญหาตร.</p>
<p>วันเดียวกันที่รัฐสภา <persName>พล.ต.ท.ชัจจ์ กุลดิลก</persName> ประธานชมรมอาสาพิทักษ์ปกป้องตำรวจและครอบครัว ยื่นหนังสือต่อ<persName>นายสมัคร เชาวภานันท์</persName> ส.ว.สรรหา ประธานคณะกรรมาธิการการ (กมธ.) ยุติธรรมและการตำรวจ วุฒิสภา เพื่อขอความเป็นธรรมให้กับ <persName>พล.ต.อ.สมเพียร</persName>ที่ไม่ได้รับความเป็นธรรมจากการแต่งตั้งโยกย้าย</p>
<p><persName>พล.ต.ท.ชัจจ์</persName>กล่าวว่า กรณี <persName>พล.ต.อ.สมเพียร</persName> ทำให้เกิดการวิพากษ์วิจารณ์ถึงการปฏิบัติที่ไม่เป็นธรรม มีการแทรกแซงจากฝ่ายการเมืองใช้เงินซื้อตำแหน่ง ทำให้ตำรวจที่ตั้งใจปฏิบัติหน้าที่ด้วยความอดทนเสียสละ เป็นตำรวจที่ดีไม่ได้รับการเหลียวแลจากผู้บังคับบัญชา กระทบขวัญกำลังใจ ก่อให้เกิดความเสียหายต่อวงการตำรวจ หากปล่อยให้เรื่องเงียบหายไปโดยไม่ได้รับการเยียวยาจะก่อให้เกิดความเสียหายต่อสำนักงานตำรวจแห่งชาติ (ตร.) ดังนั้น จึงขอให้คณะกรรมาธิการตรวจสอบข้อเท็จจริงในกระบวนการแต่งตั้ง <persName>พ.ต.อ.สมเพียร</persName> ว่าเป็นไปตามกฎหมายระเบียบและคำสั่งว่าด้วยการแต่งตั้งหรือไม่</p>
<p>ด้าน<persName>นายสมัคร</persName>กล่าวว่า มอบให้คณะอนุกรรมาธิการกิจการตำรวจที่มี <persName>พล.ต.ท.พิชัย สุนทรสัจบูลย์</persName> ส.ว.อุดรธานี เป็นประธาน เบื้องต้นจะตั้งกระทู้ถามนายกรัฐมนตรีเพื่อขอคำชี้แจงจากฝ่ายบริหารแล้ว</p>
<p><persName>พล.ต.ท.พิชัย</persName>กล่าวว่า คณะอนุกรรมาธิการได้พิจารณาไปบ้างแล้ว และได้ตั้งข้อเสนอแนะต่อนายกรัฐมนตรีและรองนายกรัฐมนตรีที่กำกับดูแล ตร. 3 ข้อคือ 1.ฝ่ายการเมืองต้องยุติการแทรกแซง แต่งตั้งโยกย้ายตำรวจ 2.นายกรัฐมนตรีต้องกล้าหาญ ทำบุญไถ่โทษโดยการแก้ไข พ.ร.บ.สำนักงานตำรวจแห่งชาติ โดยเฉพาะการแต่งตั้งโยกย้ายต้องไม่เปิดช่องให้ผู้มีอำนาจทางการเมืองเข้ามาแทรกแซง และ 3.ต้องกล้าหาญทบทวนการเข้ามาดำรงตำแหน่งเป็นประธานคณะกรรมการข้าราชการตำรวจ (ก.ตร.) ประธานคณะกรรมการนโยบายตำรวจแห่งชาติ (ก.ต.ช. )โดยฝ่ายการเมือง เพราะตราบใดที่ยังฝ่ายการเมืองเป็นประธานก็หนีไม่พ้นที่จะแทรกแซงจาก ส.ส.พรรคนายกรัฐมนตรี ถ้านายกรัฐมนตรีกล้าทำถือว่าไถ่โทษเชื่อว่าตำรวจจะให้อภัย</p>
<p>คาดอนุก.ตร.ถกสิทธิตร.ใต้วันเดียวจบ  </p>
<p>วันเดียวกัน ที่สสำนักงานตำรวจแห่งชาติ <persName>พล.ต.ท.พงศพัศ พงษ์เจริญ</persName> ผู้ช่วยผู้บัญชาการตำรวจแห่งชาติ (ผู้ช่วย ผบ.ตร.) ในฐานะโฆษก ตร. รับมอบเงินบริจาค 100,000 บาท จาก <persName>พ.ต.อ.บุญส่ง นามกรณ์</persName> ผกก.สน.ลาดพร้าว ซึ่งเป็นเงินที่ตำรวจ ครอบครัวและประชาชนในพื้นที่ร่วมกันบริจาคเพื่อสบทบ "กองทุน<persName>จ่าเพียร</persName>เพื่อตำรวจกล้า 3 จังหวัดชายแดนใต้"</p>
<p><persName>พล.ต.ท.พงศพัศ</persName>กล่าวว่า ขอบคุณตำรวจลาดพร้าว และประชาชนในพื้นที่ ที่ตระหนักถึงความดีของ <persName>พล.ต.อ.สมเพียร</persName> และตำรวจที่ปฏิบัติงานใน 3 จังหวัดชายแดนใต้ พื้นที่เสี่ยงภัย การที่ทุกคนให้การช่วยเหลือ ห่วงใยถือเป็นกำลังใจที่ยิ่งใหญ่ ทำให้ตำรวจที่ปฏิบัติหน้าที่ใน 3 จังหวัดชายแดนใต้มีขวัญและกำลังใจมากขึ้น ขณะนี้ยอดเงินบริจาคเข้ามากว่าล้านบาทแล้ว เงินกองทุนนี้จะนำไปสนับสนุนตำรวจ และครอบครัว ผู้บาดเจ็บและเสียชีวิตจากการปฏิบัติงานใน 3 จังหวัดชายแดนใต้ นอกเหนือจากสิทธิประโยชน์ที่ทางตำรวจมอบให้</p>
<p>"สำหรับการประชุมคณะอนุ ก.ตร. เกี่ยวกับการร้องทุกข์ของ พล.ต.อ.สมเพียรและการประชุมของ พล.ต.อ.ปทีป ตันประเสริฐ รักษาราชการแทน ผบ.ตร. เกี่ยวกับสิทธิประโยชน์ต่างๆ ในภาพรวมของข้าราชการตำรวจที่ปฏิบัติหน้าที่ใน 3 จังหวัดชายแดนใต้ รวม 9 ประการในวันที่ 23 มีนาคม คาดว่าจะได้ข้อสรุปที่ชัดเจน ทั้งกรณีการแต่งตั้งโยกย้ายไม่เป็นธรรม ที่ พล.ต.อ.สมเพียรมาเรียกร้อง อนุ ก.ตร.ด้วย" โฆษก ตร.กล่าว</p>
<p>ผู้สื่อข่าวถามถึงผู้ที่เกี่ยวข้องกับการไม่ให้ความเป็นธรรม <persName>พล.ต.อ.สมเพียร</persName> จะรู้สึกบาปหรือไม่ <persName>พล.ต.ท.พงศพัศ</persName>กล่าวว่า ขึ้นอยู่กับความรู้สึกแต่ละคน แต่ผู้มีส่วนเกี่ยวข้องในเรื่องนี้ ถึงแม้จะไม่รู้สึกบาปแต่คงนอนไม่หลับ และความรู้สึกสำนึกที่ต้องติดตัวผู้นั้นไปจนเสียชีวิต</p>
<p>ผู้สื่อข่าวรายงานว่า กลุ่มผู้สื่อข่าวประจำสำนักงานตำรวจแห่งชาติ และผู้สื่อข่าวสายอาชญากรรม กลุ่มหนึ่งจัดทำเสื้อยืด พิมพ์ลายที่หน้าอก เป็นกรอบ 4 เหลี่ยม สีดำเขียนข้อความว่า "<persName>จ่าเพียร</persName> 12 มี.ค. 53" ซึ่งเป็นวันที่ <persName>พล.ต.อ.สมเพียร</persName> เสียชีวิต เพื่อเป็นการไว้อาลัยแก่นายตำรวจคนดังกล่าว และนัดหมายว่าจะสวมเสื้อดังกล่าวมาทำข่าวการพิจารณาหาผู้บกพร่องในการแต่งตั้งโยกย้าย <persName>พ.ต.อ.สมเพียร</persName> และการพิจารณาสิทธิประโยชน์ตำรวจในจังหวัดชายแดนภาคใต้ในวันที่ 23 มีนาคม</p>
<p>ผบช.ภ.9 แจงย้าย"<persName>สมเพียร</persName>"ไม่ได้</p>
<p>รายงานข่าวแจ้งว่า <persName>พล.ต.ท.วีระยุทธ สิทธิมาลิก</persName> ผู้บัญชาการตำรวจภูธรภาค 9 (ผบช.ภ.9) ทำหนังสือชี้แจงถึง ตร. กรณีไม่สามารถรับ <persName>พล.ต.อ.สมเพียร</persName> ลงในตำแหน่ง ผกก.สภ.กันตัง จ.ตรัง ตามที่ศูนย์ปฏิบัติการตำรวจจังหวัดชายแดนภาคใต้ (ศชต.) ร้องขอ ระบุเหตุผลว่า จะให้ <persName>พล.ต.อ.สมเพียร</persName>ไปลงในตำแหน่ง ผกก.สภ.เขาชัยสน จ.พัทลุง และตำแหน่ง ผกก.สภ.ศรีนคริณทร์ จ.พัทลุง โดยจะพิจารณาให้ ผกก.สภ.เขาชัยสน ไปกองบัญชาการตำรวจนครบาล (บช.น.) และ ผกก.สภ.ศรีนคริณทร์ ไป บช.ภ.8 แต่เนื่องจาก ผกก.ทั้ง 2 คนไม่ครบหลักเกณฑ์อยู่ในตำแหน่งครบ 2 ปี ต้องเข้าคณะกรรมการพิจารณายกเว้นหลักเกณฑ์ ที่มี <persName>พล.ต.ท.เอก อังสนานนท์</persName> ผู้ช่วย ผบ.ตร.พิจารณาก่อน ซึ่งพบว่า ผกก.สภ.เขาชัยสน และ ผกก.สภ.ศรีนคริณทร์ ไม่ได้รับการพิจารณา จึงไม่สามารถโยกย้ายได้</p>
<p>ปล่อยข่าวฆ่า"<persName>สมเพียร</persName>"คนกันเอง</p>
<p>รายงานจากหน่วยความมั่นคงชายแดนภาคใต้เปิดเผยว่า ขณะนี้มีการปล่อยข่าว จากฝ่ายตรงกันข้ามในพื้นที่ อ.บันนังสตา จ.ยะลา และใกล้เคียงว่า การสังหาร <persName>พล.ต.อ.สมเพียร</persName> และลูกน้อง เป็นฝีมือของเจ้าหน้าที่ที่ไม่พอใจ <persName>พล.ต.อ.สมเพียร</persName> ที่เดินหน้าเปิดโปงและร้องขอความเป็นธรรมในการโยกย้าย คาดว่า จะไม่ยอมหยุดร้องขอความเป็นธรรมอย่างแน่นอน ซึ่งข่าวที่ปล่อยออกมา เป็นการสร้างความแตกแยกให้เกิดขึ้นในวงการตำรวจ</p>
<p>ด้าน <persName>พ.ต.อ.กอบ อัจนากิตติ</persName> ผกก.สภ.ท่าแพ จ.สตูล กล่าวว่า เป็นนายตำรวจอีกคนหนึ่งในหลายๆ คนของ บช.ภ.9 ที่ไม่ได้รับความเป็นธรรมจากการโยกย้าย มีตำแหน่ง รอง ผบก.ว่างอยู่ 12 ตำแหน่ง ตนมีรายชื่อในอันดับที่ 10 ครั้งแรกมีชื่อในโผ ไปเป็นรอง ผบก.ภ.จว.ตรัง แต่ไม่เคยวิ่งเต้น ไม่เคยไปหานาย เพื่อขอตำแหน่ง เพราะตามลำดับอาวุโสต้องได้เป็นรอง ผบก. แต่เมื่อแต่งตั้งจริง กลับมีคนอื่นได้เป็นแทน ตนไปร้องขอความเป็นธรรมที่ บช.ภ.9 ขอรับทราบขั้นตอนการพิจารณาแต่งตั้งและขออุทธรณ์ตามขั้นตอนหากมีหลักฐานว่าการโยกย้ายผิดหลักการ ตนจะฟ้องเป็นคดีอาญา</p>
<p>รวบทีมฆ่า"นอภ.ไม้แก่น"</p>
<p>วันเดียวกัน ที่กองบังคับการตำรวจภูธรจังหวัด (บก.ภ.จว.) ปัตตานี <persName>นายธีรเทพ ศรียะพันธ์</persName> ผู้ว่าราชการจังหวัดปัตตานี <persName>พล.ต.ต.พิเชษฐ์ ปิติเศรษฐ์พันธ์</persName> ผบก.ภ.จว.ปัตตานี แถลงข่าวจับกุม <persName>นายอับดุลอาซิ สาและ</persName> อายุ 32 ปี อยู่ที่ 126 หมู่ 4 ต.ดอนทราย อ.ไม้แก่น จ.ปัตตานี และ<persName>นายบูคอรี สูเดาะ</persName> อายุ 32 ปี บ้านเลขที่ 58/1 หมู่ 3 ต.ไทรทอง อ.ไม้แก่น ยึดปืนเอ็ม 16 กระสุนปืน 29 นัด ซึ่งเป็นอาวุธปืนที่ปล้นมาจากกองพันพัฒนาที่ 4 ค่ายนราธิวาสราชนครินทร์ อ.เจาะไอร้อง จ.นราธิวาส เมื่อวันที่ 4 มกราคม 2547 โดยผู้ต้องหาทั้ง 2 คนสารภาพว่าก่อเหตุหลายคดีเป็นเครือข่ายในกลุ่มของ<persName>นายแวสะแม มาซอ</persName> โดยเฉพาะ<persName>นายอับดุลอาซิ สาและ</persName> มีหมายจับศาลจังหวัดปัตตานี คดีร่วมกันใช้อาวุธฆ่าเจ้าหน้าที่ของรัฐและประชาชน ลอบวางเพลิงโรงเรียน ร่วมกับพวกขุดเจาะถนนลอบวางระเบิดจนเป็นเหตุให้นายชยพัทธ์ รักษายศ นายอำเภอไม้แก่น เสียชีวิตเมื่อปี 2550</p>
<p>เมื่อเวลา 10.30 น. <persName>นายกฤษฎา บุญราช</persName> ผู้ว่าราชการจังหวัดยะลา พร้อมด้วย <persName>พล.ต.ต.ไพฑูรย์ ชูชัยยะ</persName> รองผู้บัญชาการตำรวจจังหวัดชายแดนภาคใต้ <persName>พล.ต.ต.สายัณห์ กระแสแสน</persName> ผบก.ภ.จว.ยะลา <persName>พล.ต.สุรเชษฐ์ ชัยวงศ์</persName> ผู้บังคับการหน่วยเฉพาะกิจยะลา ตรวจเยี่ยม หน่วยกำลัง ตำรวจ ทหาร อส.ในพื้นที่ อ.บันนังสตา โดย <persName>นายกฤษฎา</persName>กล่าวว่า เนื่องจากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ ทรงห่วงใยตำรวจ ทหาร อส.ผู้ปฏิบัติงานในการแก้ไขปัญหาความไม่สงบในพื้นที่จังหวัดชายแดนภาคใต้ จึงได้ทรงมอบพระบรมฉายาลักษณ์ เมื่อครั้งเสด็จเดินทางทรงงานในพื้นที่ให้กับหน่วย ตำรวจ ทหาร ฝ่ายปกครอง เพื่อเป็นขวัญกำลังใจในการปฏิบัติหน้าที่ เพื่อรักษาความสงบเรียบร้อย และดูแลประชาชนในพื้นที่ให้เกิดความสงบสุขร่มเย็นต่อไป</p></body>
</news>
