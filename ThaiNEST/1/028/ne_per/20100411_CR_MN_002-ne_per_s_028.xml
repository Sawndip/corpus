<teiHeader>
<fileDesc>
<titleStmt>
  <title>ชุดดำแฝงป่วนยิงเอ็ม 79 ถล่มม็อบแดง-ทหาร หนีทันทิ้งของกลาง!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-11 00:41:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050435  </bibl>
</sourceDesc>
</fileDesc>
</teiHeader>
<news>
<headline>ชุดดำแฝงป่วนยิงเอ็ม 79 ถล่มม็อบแดง-ทหาร หนีทันทิ้งของกลาง!</headline>
<lead>“<persName>สัณฐาน</persName>” แถลงยึดเครื่องยิงเอ็ม 79 พร้อมกระสุน 1 นัด จากชายชุดดำสวมหมวกไหมพรม ที่แทรกตัวปะปนม็อบเสื้อแดง ขณะเกิดเหตุชุลมุนแยกคอกวัว ขณะที่คนร้ายสะบัดหนีไปได้ เชื่อเป็นมือที่ 3 เข้าแทรกแซงสถานการณ์ ยิงถล่มม็อบแดง-จนท.ทหาร</lead>
<neck></neck>
<body><p>วันนี้ (10 เม.ย.) ที่กองบัญชาการตำรวจนครบาล (บช.น.) เมื่อเวลา 23.20 น.<persName>พล.ต.ท.สัณฐาน ชยนนท์</persName> ผบช.น.แถลงผลตำรวจฝ่ายสืบสวนนครบาล 1 จับกุมอาวุธปืนเอ็ม 79 จำนวน 1 กระบอก และเครื่องกระสุนปืน 1 นัด บริเวณแยกคอกวัวจุดที่มีการปะทะกันระหว่างผู้ชุมนุมเสื้อแดงกับเจ้าหน้าที่ ทหารเมื่อช่วงค่ำที่ผ่านมา</p>
<p><persName>พล.ต.ท.สัณฐาน</persName> กล่าวว่า เจ้าหน้าที่ทหารที่เข้าปฏิบัติหน้าที่ในการกดดันผู้ชุมนุมได้แจ้งตำรวจว่า พบเห็นชายต้องสงสัยถืออาวุธปืนเอ็ม 79 เดินเข้าไปปะปนในกลุ่มผู้ชุมนุมบริเวณแยกคอกวัว เจ้าหน้าที่ฝ่ายสืบสวนนอกเครื่องแบบจึงเข้าตรวจสอบพบชายร่างใหญ่กำยำผิวดำ สวมชุดดำ สวมหมวกไหมพรมคลุมหน้า ถือปืนเอ็ม 79 ตามที่ได้รับแจ้งจริง จึงนำกำลังสายสืบเข้าไปล็อกตัวแต่ด้วยที่ชายดังกล่าวรูปร่างสูงใหญ่จึงเกิด การกอดรัดฟัดเหวี่ยงกันจนปืนหลุดมือและสะบัดตัวหลบหนีไปได้ เจ้าหน้าที่จึงยึดปืนไว้เป็นของกลางซึ่งจะตรวจสอบต่อไป ว่า เกี่ยวข้องเชื่อมโยงกับคดียิงเอ็ม 79 ในพื้นที่ต่างๆที่ผ่านมาหรือไม่ เชื่อว่าจะสามารถคลี่คลายคดีได้ไม่ยากนักเพราะปืนกระบอกนี้มีซี่รี่นัมเบอร์ อยู่แล้ว</p>
<p>“นับเป็นไหวพริบของตำรวจที่เข้าสกัดกั้นแย่งปืนจากชายดังกล่าวไว้ได้ แม้จะไม่ได้ตัวคนร้ายก็ไม่เป็นไร เพราะหากปล่อยให้หลุดลอดเข้าไปในกลุ่มผุ้ชุมนุมแล้วมีการยิงออกไปก็ไม่รู้จะ เกิดอะไรขึ้นไม่รู้จะต้องมีคนตายจากปืนกระบอกนี้อีกกี่ราย ผมเชื่อว่า คนๆนี้ไม่ใช่คนในกลุ่มผู้ชุมนุม เชื่อว่าต้องเป็นมือที่ 3 อย่างแน่นอน ซึ่งขณะเกิดเหตุฝ่ายสืบสวนได้บันทึกภาพไว้หมดแล้วซึ่งจะตรวจสอบใบหน้า รูปพรรณสัณฐานของบุคคลดังกล่าวว่าเป็นใครมาจากไหนต่อไป” ผบช.น.กล่าว</p>
<p><persName>พล.ต.ท.สัณฐาน</persName> กล่าวว่า จากการตรวจสอบปืนกระบอกนี้ มีการดัดแปลงให้มีขนาดความยาวสั้นกว่าปกติมีสภาพค่อนข้างเก่าเคยผ่านการใช้ มาแล้วหลายครั้ง ซึ่งคนธรรมดาไม่น่าจะดัดแปลงได้ และไม่น่ามีไว้ในครอบครอง ต้องตรวจสอบให้ละเอียดว่ามาจากกลุ่มไหนและไม่รู้ว่ายิงใส่ในกลุ่มผู้ชุมนุม ระหว่างที่มีการปะทะกันหรือไม่ เพราะเหตุการณ์ช่วงค่ำที่ผ่านมามันชุลมุนมาก ไม่รู้ใครเป็นใครไม่รู้ใครยิงกันบ้างมันวุ่นวายกันไปหมด</p></body>
</news>
