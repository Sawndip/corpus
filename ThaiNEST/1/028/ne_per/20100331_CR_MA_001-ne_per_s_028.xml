<teiHeader>
<fileDesc>
<titleStmt>
  <title>"เสี่ยอู๊ด"ยังยิ้มร่า ศาลอาญาสั่งจำคุก5ปี แอบอ้างสร้าง"พระสมเด็จเหนือหัว" ชดใช้ผู้เสียหาย4ล้าน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-31 14:22:43  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270531023&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>เสี่ยอู๊ด</persName>"ยังยิ้มร่า ศาลอาญาสั่งจำคุก5ปี แอบอ้างสร้าง"<persName>พระสมเด็จเหนือหัว</persName>" ชดใช้ผู้เสียหาย4ล้าน</headline>
<lead>ศาลอาญาพิพากษาจำคุก "<persName>เสี่ยอู๊ด</persName>" 5 ปี คดีฉ้อโกงประชาชน จัดสร้าง "<persName>พระสมเด็จเหนือหัว</persName>" แอบอ้างพระมหากษัตริย์ ปรับในฐานะ กก.บริษัทอีก 1.2 หมื่นบาท ให้ชดใช้ผู้เสียหาย 921 ราย กว่า 4 ล้านบาท เจ้าตัวยังยิ้มระรื่นแม้ไม่ได้ประกัน</lead>
<neck></neck>
<body><p>เมื่อเวลา 09.00 น. วันที่ 31 มีนาคม ที่ห้องพิจารณาคดี 807 ศาลอาญา องค์คณะผู้พิพากษาอ่านคำพิพากษาจำคุก<persName>นายสิทธิกร บุญฉิม</persName> หรือ<persName>เสี่ยอู๊ด</persName> อายุ 38 ปี จำเลยที่ 1 รวม 5 ปี และปรับบริษัทไดมอนด์ ฮิลล์ จำกัด โดย<persName>นายสิทธิกร</persName>ในฐานะกรรมการผู้จัดการ จำเลยที่ 2 รวมเป็นเงิน 12,000 บาท และให้จำเลยทั้งสองร่วมกันคืนเงิน 4,055,916 บาท แก่ผู้เสียหายทั้ง 921 คน ที่เช่า<persName>พระสมเด็จเหนือหัว</persName> ในคดีที่พนักงานอัยการฝ่ายคดีพิเศษ 1 เป็นโจทก์ยื่นฟ้องความผิดฐานร่วมกันฉ้อโกงประชาชน ร่วมกันโฆษณาโดยใช้ข้อความที่จะก่อให้เกิดความเข้าใจผิดในสาระสำคัญเกี่ยวกับสินค้า และโดยใช้ข้อความที่ใช้หรืออ้างอิงข้อเท็จจริงเกี่ยวกับพระมหากษัตริย์ โดยไม่ได้รับพระบรมราชานุญาต ไม่เป็นธรรมต่อผู้บริโภคหรืออาจก่อให้เกิดความเสียหายต่อสังคมส่วนรวม ร่วมกันใช้เครื่องหมายราชการโดยไม่ได้รับอนุญาต และเลียนเครื่องหมายราชการให้ปรากฏที่วัตถุหรือสินค้าใดๆ</p>
<p>ทั้งนี้ โจทก์ฟ้องสรุปว่า ระหว่างเดือนพฤศจิกายน-ธันวาคม 2550 จำเลยทั้งสองร่วมกันแสดงข้อความอันเป็นเท็จ โดยโฆษณาเผยแพร่ว่าจัดสร้างพระเครื่องที่ใช้ชื่อว่า "<persName>พระสมเด็จเหนือหัว</persName>" สร้างจากมวลสารดอกไม้พระราชทานและผ้าไตรพระราชทานจากพระบาทสมเด็จพระเจ้าอยู่หัว เพื่อจัดสร้างเป็นการเฉพาะ และยังนำตราเครื่องหมายพระมหามงกุฎที่เป็นเครื่องหมายราชการของสำนักราชเลขาธิการ สำนักพระราชวัง และเป็นสัญลักษณ์ของพระเจ้าแผ่นดินมาพิมพ์ประทับไว้ที่ด้านหลัง<persName>พระสมเด็จเหนือหัว</persName>ทุกองค์</p>
<p>ศาลพิเคราะห์แล้ว คดีมีปัญหาต้องวินิจฉัยว่าจำเลยทั้งสองทำความผิดตามฟ้องหรือไม่ โจทก์มีผู้เสียหาย 50 คน เบิกความทำนองเดียวกันว่า เช่า<persName>พระสมเด็จเหนือหัว</persName>จากสถานที่ต่างๆ เพราะหลงเชื่อในประกาศโฆษณาว่าสร้างจากดอกไม้พระราชทาน โดยมูลนิธิอัฏฐมราชานุสรณ์ในพระราชบรมราชูปถัมภ์ โดยมีพระมงกุฎประทับไว้ที่ด้านหลัง<persName>พระสมเด็จเหนือหัว</persName> จึงทำให้เข้าใจว่า จัดสร้างจากพระมหากษัตริย์และสำนักพระราชวัง ซึ่งต้องการเช่าเพื่อนำไปบูชา แต่เมื่อมีข่าวว่าการจัดสร้าง<persName>พระสมเด็จเหนือหัว</persName>ดังกล่าวไม่เกี่ยวข้องกับสำนักพระราชวัง สำนักราชเลขาธิการจึงได้มาร้องทุกข์แจ้งความ</p>
<p>ส่วนเนื้อหาในคำโฆษณาที่จำเลยทั้งสองจัดทำขึ้นอ้างว่า การจัดสร้าง<persName>พระสมเด็จเหนือหัว</persName>โดยมูลนิธิดังกล่าว เพื่อนำเงินไปสร้างอุโบสถ สองกษัตริย์ ถวายเป็นพระราชกุศล และยังมีข้อความระบุว่า ใช้มวลสารดอกไม้พระราชทานนั้น <persName>พระวิสุทธาธิบดี</persName> พยานโจทก์ เบิกความว่า เป็นประธานมูลนิธิ มีความต้องการสร้างพระอุโบสถสองกษัตริย์จริง ที่วัดโสดาประดิษฐาราม จ.ราชบุรี และทำหนังสือลงลายมือชื่อให้จำเลยทั้งสองดำเนินการ ย่อมทำให้จำเลยทั้งสองเข้าใจว่ามูลนิธิให้หาเงินจัดสร้างอุโบสถ ซึ่งการโฆษณาด้วยข้อความว่า จะนำเงินไปสร้างอุโบสถนั้นจึงไม่เป็นการหลอกลวงประชาชน แต่การที่จำเลยนำข้อความว่าได้รับดอกไม้พระราชทาน เป็นมวลสารสร้าง<persName>พระสมเด็จเหนือหัว</persName>ตามที่ปรากฏในหนังสือพิมพ์หลายฉบับลงวันที่ 1 ธันวาคม 2550 และมีตราพระมงกุฎเพื่ออ้างอิงถึงพระมหากษัตริย์นั้น เพื่อให้เข้าใจว่า<persName>พระสมเด็จเหนือหัว</persName>ที่จัดสร้างเกี่ยวข้องพระมหากษัตริย์ ทั้งที่จำเลยทราบดีว่า หากประชาชนเชื่อว่าการจัดสร้าง<persName>พระสมเด็จเหนือหัว</persName>นั้นเกี่ยวข้องกับพระมหากษัตริย์แล้วประชาชนย่อมเช่าพระดังกล่าวกว่า 1.6 ล้านองค์</p>
<p>นอกจากนี้ยังมีผู้เสียหายเบิกความยืนยันว่า เชื่อว่าคำโฆษณาที่ว่ามวลสารได้มาจากดอกไม้พระราชทานนั้น น่าจะเกี่ยวข้องพระมหากษัตริย์ ทั้งที่ความจริงแล้วการใช้ดอกไม้พระราชทานไม่มีการขออนุญาตจากสำนักพระราชวัง และสำนักราชเลขาธิการ จึงเป็นการหลอกลวงประชาชน โดยการปกปิดข้อความอันเป็นเท็จ ซึ่งการจัดสร้างและการตั้งชื่อพระ การออกแบบโฆษณา ล้วนเป็นความคิดของจำเลยทั้งสองทั้งสิ้น</p>
<p>ขณะที่ดอกไม้พระราชทานนั้น ต้องเป็นดอกไม้ที่ใช้เฉพาะงานใดงานหนึ่งเท่านั้น การใช้หรือมอบให้ต่อไม่ถือเป็นดอกไม้พระราชทาน ซึ่งข้อเท็จจริงปรากฏว่า จำเลยได้ขอดอกไม้พระราชทานจาก<persName>พระวิสุทธาธิบดี</persName> เมื่อปี 2549 แสดงว่า<persName>พระวิสุทธาธิบดี</persName> ไม่ได้มอบดอกไม้เป็นการจัดสร้างเป็นการเฉพาะ แต่จำเลยมีเจตนานำดอกไม้พระราชทานมาใช้โฆษณาในการจัดสร้าง<persName>พระสมเด็จเหนือหัว</persName>ว่าเกี่ยวข้องพระมหากษัตริย์</p>
<p>พยานหลักฐานที่โจทก์นำสืบจึงรับฟังได้ว่า จำเลยทั้งสองร่วมกันโฆษณา หลอกลวงประชาชนด้วยข้อความอันเป็นเท็จว่า <persName>พระสมเด็จเหนือหัว</persName>จัดสร้างด้วยดอกไม้พระราชทาน ทำให้ประชาชนหลงเชื่อว่าเกี่ยวข้องพระมหากษัตริย์ จึงมีความผิดฐานร่วมกันฉ้อโกงประชาชน ตามฟ้อง ส่วนที่โจทก์ฟ้องว่าเป็นการกระทำทั้งหมด 921 กรรม ศาลเห็นว่าระหว่างเดือนพฤศจิกายน-ธันวาคม 2550 จำเลยทั้งสอง ได้กระทำการโฆษณาต่อเนื่องกัน แสดงว่าต้องการโฆษณาให้ประชาชนหลงเชื่อในคราวเดียวกัน จึงเป็นการกระทำกรรมเดียว</p>
<p>ส่วนความผิดฐานร่วมกันใช้ตราพระมหามงกุฎโดยไม่ได้รับอนุญาตนั้น ปรากฏข้อเท็จจริงจากเจ้าหน้าที่สำนักราชเลขาธิการ และสำนักพระราชวังว่า จำเลยทั้งสองไม่ได้ขอพระราชทานอนุญาตใช้เครื่องหมายพระมหามงกุฎและอุนาโลม การกระทำดังกล่าวจึงเป็นความผิดตามกฎหมาย ซึ่งจำเลยที่ 1 เบิกความยอมรับว่า ตรามงกุฎที่ใช้ด้านหลังพ<persName>ระสมเด็จเหนือหัว</persName>นั้น นำแบบมาจากตราที่ปรากฏเป็นสัญลักษณ์มูลนิธิอัฏฐมราชานุสรณ์ฯ เพื่อให้ประชาชนเข้าใจว่าเกี่ยวข้องโดยตรงกับพระมหากษัตริย์ ฟังได้ว่าตรามงกุฎที่ประทับไว้ด้านหลัง<persName>พระสมเด็จเหนือหัว</persName>ทำเลียนแบบขึ้นและนำไปใช้โดยไม่ได้รับอนุญาต จำเลยจึงมีความผิดตามฟ้อง</p>
<p>ศาลมีคำพิพากษาว่า จำเลยทั้งสองมีความผิดตาม พ.ร.บ.คุ้มครองผู้บริโภค พ.ศ.2522 มาตรา 47, 48 และ 59 และ พ.ร.บ.เครื่องหมายราชการ พ.ศ.2484 และประมวลกฎหมายอาญา มาตรา 341, 343 และ 83 อันเป็นการกระทำกรรมเดียวผิดกฎหมายหลายบท ให้เรียงลงกระทงลงโทษ จำคุกจำเลยที่ 1 เป็นเวลา 4 ปี และปรับบริษัท จำเลยที่ 2 จำนวน 10,000 บาท ฐานฉ้อโกงประชาชนอันเป็นบทหนักสุด และให้จำคุกจำเลยที่ 1 อีกเป็นเวลา 1 ปี และปรับบริษัท จำเลยที่ 2 จำนวน 2,000 บาท ฐานใช้และเลียนแบบเครื่องหมายราชการโดยไม่ได้รับอนุญาต รวมโทษจำคุกจำเลยที่ 1 เป็นเวลา 5 ปี และปรับบริษัท จำเลยที่ 2 รวม 12,000 บาท โดยให้จำเลยทั้งสองร่วมกันคืนเงินกับผู้เสียหายทั้ง 921 คน ที่เช่า<persName>พระสมเด็จเหนือหัว</persName> แต่ไม่ให้เกิน 4 ,055,916 บาท ภายหลังฟังคำพิพากษา<persName>นายสิทธิกร</persName> ซึ่งไม่ได้ประกันตัวตลอดการพิจารณาคดี ยังมีสีหน้ายิ้มแย้ม</p></body>
</news>
