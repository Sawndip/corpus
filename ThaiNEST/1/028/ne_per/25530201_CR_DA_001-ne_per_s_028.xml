<teiHeader>
<fileDesc>
<titleStmt>
  <title>รับน้องตายคาเรือนจำญาติร้องปวีณา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-01 09:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46057  </bibl>
</sourceDesc>
</fileDesc>
</teiHeader>
<news>
<headline>รับน้องตายคาเรือนจำญาติร้อง<persName>ปวีณา</persName></headline>
<lead>ญาติผู้ต้องขังเรือนจำจังหวัดกาญจนบุรี ร้องมูลนิธิปวีณาช่วย รับน้องตายคาเรือนจำ</lead>
<neck></neck>
<body><p>วันนี้ (1 ก.พ.) ผู้สื่อข่าวรายงานว่า ที่มูลนิธิปวีณาหงสกุลเพื่อเด็กและสตรี จ.ปทุมธานี มีญาติผู้ต้องขัง 4 ราย เดินทางมาร้องทุกข์กับ <persName>นางปวีณา หงสกุล</persName> ประธานมูลนิธิฯ กรณีญาติซึ่งเป็นผู้ต้องขังเรือนจำจังหวัดสมุทรสงคราม ย้ายให้ไปอยู่ที่เรือนจำจังหวัดกาญจนบุรี พร้อมเพื่อนผู้ต้องขังรวม 38 คน เมื่อไปถึงกลับถูกผู้ต้องขังเก่าในเรือนจำจังหวัดกาญจนบุรีรุมเข้าทำร้าย อ้างว่า เป็นการรับน้องใหม่ ทำให้มีผู้เสียชีวิตทันที 1 ราย บาดเจ็บสาหัสอีกเป็นจำนวนมาก เหตุเกิดวันที่ 29 ม.ค.ที่ผ่านมา โดยรายที่ 1 <persName>น.ส.ศิริรัตน์ ปั้นหยา</persName> อายุ 27 ปี แจ้งว่า สามีตนชื่อ <persName>นายศราวุฒิ ถวายนาค</persName> อายุ 29 ปี ต้องโทษในคดียาเสพติด อีก 4 เดือนจะพ้นโทษ วันเกิดเหตุขณะกำลังอาบน้ำ สามีถูกนักโทษเจ้าถิ่นเข้ารุมทำร้ายแทงบริเวณลำคอทะลุหลอดลมเสียชีวิต ตามร่างกายพบบาดแผลถูกของมีคมแทงทั่วร่าง ขณะนี้ศพตั้งสวดพระอภิธรรมอยู่ที่วัดท่าพูด ต.ไร่ขิง อ.สามพราน จ.นครปฐม</p>
<p>รายที่ 2 <persName>น.ส.สุขหทัย โพธิสวรรค์</persName> อายุ 41 ปี แจ้งว่า หลานชาย อายุ 21 ปี เป็นหนึ่งในผู้ต้องขังที่ย้ายมาจากเรือนจำจังหวัดสมุทรสงคราม กล่าวว่า หลังเกิดเหตุตนไม่สามารถติดต่อหลานชายได้ ยังไม่ทราบชะตากรรมว่า เป็นอย่างไรบ้าง รายที่ 3 <persName>น.ส.แอ๋ม</persName> (นามสมมติ) อายุ 31 ปี แจ้งว่า สามีถูกรุมทำร้ายโดยเจ้าถิ่นใช้มีดปาดที่ลำคอได้รับบาดเจ็บสาหัส รายที่ 4 <persName>นางเอี่ยม แซ่จิ๋ว</persName> อายุ 59 ปี แจ้งว่า ลูกชาย อายุ 29 ปี ถูกแทงที่หลังทะลุปอด บาดเจ็บสาหัสเช่นกัน</p>
<p>หลังได้ข้อมูล <persName>นางปวีณา</persName>ได้ประสานไปยัง <persName>พล.ต.ต.เรวัช กลิ่นเกษร</persName> ผบก.ภ.จว.กาญจนบุรี เพื่อขอให้ช่วยตรวจสอบข้อเท็จจริง พร้อมกับขอให้ดำเนินคดีกับผู้กระทำผิดตามกฎหมาย ก่อนจะเดินทางมาที่วัดท่าพูด ต.ไร่ขิง อ.สามพราน จ.นครปฐม เพื่อให้ผู้เสียหายแจ้งความ และนำศพไปชันสูตรเพื่อหาหลักฐานการตาย ทั้งนี้ ได้เรียกร้องไปยังรัฐมนตรีกระทรวงยุติธรรม และอธิบดีกรมราชทัณฑ์ ให้ตรวจสอบข้อเท็จจริงที่เกิดขึ้น พร้อมหาคนผิดมาดำเนินคดีอย่างเร่งด่วนด้วย</p></body>
</news>
