<teiHeader>
<fileDesc>
<titleStmt>
  <title>ตลาดปัฐวิกรณ์เดือดถูกปาระเบิด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-01 07:59:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46029  </bibl>
</sourceDesc>
</fileDesc>
</teiHeader>
<news>
<headline>ตลาดปัฐวิกรณ์เดือดถูกปาระเบิด</headline>
<lead>คลินิกพังเสียหายยับ</lead>
<neck></neck>
<body><p>ศึกชิงพื้นที่ “ตลาดปัฐวิกรณ์” วุ่นไม่เลิก ล่าสุดมือมืดปาระเบิดถล่มคลินิกหน้าตลาดเสียงดังสนั่นหวั่นไหว ส่งผลให้อาคารเป้าหมายเสียหายยับ โชคดียังไม่มีคนเจ็บ-ตายสังเวยพื้นที่ ขณะที่ “บ.ปัฐวิกรณ์ จำกัด-บ.โชคชัยทรัพย์ทวี จำกัด” คู่กรณีที่ขัดแย้งกันอยู่ ออกตัวแถลงข่าวทันควันปฏิเสธเป็นเสียงเดียวกัน ไม่มีส่วนเกี่ยวข้องกับเหตุการณ์ที่เกิดขึ้น ด้าน ตร.มึนไม่มีพยานเห็นคนร้ายเลย เปรยได้ยินแค่เสียงบึ้มเท่านั้น </p>
<p>เมื่อเวลา 04.00 น. วันที่ 31 ม.ค.<persName>พ.ต.ท.ทรงธรรม ศรีกาญจนา</persName> สวส.สน.บึงกุม รับแจ้งเหตุระเบิดภายในอาคารดุสิตานวมินทร์คลินิกเวชกรรม หน้าตลาดปัฐวิกรณ์ ปากซอยนวมินทร์ 72 ถนนนวมินทร์ แขวงคลองกุ่ม เขตบึงกุ่ม รีบไปตรวจสอบพร้อม <persName>พ.ต.อ.อาณัติ เกล็ดมณี</persName> รอง ผบก.น.4 <persName>พ.ต.อ.อำนาจ อินทรประสาท</persName> ผกก. พฐ.และเจ้าหน้าที่กลุ่มงานเก็บกู้วัตถุระเบิด บก.ตปพ.บช.น. ที่เกิดเหตุเป็นอาคารพาณิชย์ชั้นเดียวตั้งอยู่หน้าตลาด พบกระจกและประตูด้านหน้าได้รับความเสียหายจากแรงระเบิดแตกละเอียดกระจายเกลื่อนพื้น ฝ้าเพดานพังร่วงลงมา เสาและผนังของอาคารถูกสะเก็ดระเบิดได้รับความเสียหายเป็นรูพรุน มีหลุมกว้างประมาณ 1 ฟุตอยู่ข้างเสา</p>
<p>    นอกจากนี้ยังมีเศษชิ้นส่วนระเบิดลูกเกลี้ยง หรือ เอ็ม 26 ตกอยู่ภายในอาคาร กระเดื่องตกอยู่ใต้เต็นท์ขายของริมทางเท้าหน้าอาคารที่เกิดเหตุ เจ้าหน้าที่จึงเก็บไว้เป็นหลักฐาน ทั้งนี้ไม่มีผู้ได้รับบาดเจ็บหรือเสียชีวิตจากเหตุการณ์ดังกล่าวแต่อย่างใด เบื้องต้นจากการสอบสวนพยานที่อยู่ในร้านโจ๊ก ฝั่งตรงข้ามกับจุดเกิดเหตุ ไม่มีใครเห็นเหตุการณ์ หรือเห็นคนร้ายแต่อย่างใด ทุกคนให้การตรงกันว่าได้ยินแค่เสียงระเบิดดังสนั่นหวั่นไหว ส่วนใครจะเป็นคนลงมือไม่ทราบหรือรู้เห็นแต่อย่างใด</p>
<p>    <persName>พ.ต.อ.อำนาจ</persName> กล่าวว่า เหตุการณ์ครั้งนี้เป็นเรื่องของการสร้างสถานการณ์ให้เกิดความตึงเครียด เนื่องจากขณะนี้ที่ดินในเขตพื้นที่ตลาดปัฐวิกรณ์อยู่ระหว่างการดำเนินการฟ้องร้องในชั้นศาลว่าใครจะได้เป็นผู้ถือครองกรรมสิทธิ์ ซึ่งศาลมีคำสั่งไม่ให้ใครเข้ามาดำเนินกิจการ-รื้อถอนอย่างเด็ดขาด</p>
<p>ผู้สื่อข่าวรายงานว่า ขณะที่เจ้าหน้าที่กลุ่มงานเก็บกู้วัตถุระเบิดฯ และพฐ. กำลังตรวจเก็บหลักฐานอยู่นั้น จู่ ๆ มีกลุ่มชายฉกรรจ์ประมาณ 50 คน อ้างว่าเป็นทีมงานของ <persName>พล.ท.ปรเมษฐ์ ป้อมนาค</persName> เดินเรียงหน้ากระดานเข้ามายังจุดเกิดเหตุ อ้างว่าได้รับคำสั่งจากผู้บริหารบริษัท ปัฐวิกรณ์ จำกัด ให้เข้ามาเคลียร์พื้นที่ของตลาดปัฐวิกรณ์ในส่วนที่บริษัทดูแลอยู่ เพื่อไม่ให้บริษัทโชคชัยทรัพย์ทวี จำกัด เข้ามารุกล้ำหรือเก็บค่าเช่าแผงจากพ่อค้าแม่ค้าในตลาด จนเกิดการปะทะคารมกับกลุ่มบริษัท โชคชัยทรัพย์ทวี จำกัด เจ้าหน้าที่ต้องเข้าไประงับเหตุการณ์ ก่อนที่จะมีเรื่องราวบานปลายรุนแรง    </p>
<p>สำหรับพื้นที่ตลาดปัฐวิกรณ์นั้น มีปัญหาการขัดแย้งกันระหว่างบริษัท ปัฐวิกรณ์จำกัด และบริษัท โชคชัยทรัพย์ทวี จำกัด เกี่ยวกับการอ้างกรรมสิทธิ์ในโฉนดที่ดิน จนเป็นเหตุให้มีการฟ้องร้องและดำเนินคดีกันเกิดขึ้นจำนวนหลายคดี ตลอดจนเกิดเหตุการณ์ความรุนแรงขึ้นในพื้นที่อย่างต่อเนื่อง จนเจ้าหน้าที่ตำรวจต้องนำกำลังมาตั้งเต็นท์ห่างจากจุดเกิดเหตุไปประมาณ 30 เมตร เพื่อคอยดูแลรักษาความปลอดภัย    </p>
<p>ต่อมาเวลา 10.30 น. <persName>พล.ท.ปรเมษฐ์ ป้อมนาค</persName> ประธานที่ปรึกษา บ.ปัฐวิกรณ์ จำกัด เปิดแถลงข่าวภายในตลาดปัฐวิกรณ์ว่า ตนได้รับการร้องขอจากบริษัทฯและพ่อค้าแม่ค้าที่ไม่ได้รับความเป็นธรรม ให้เข้ามาดูแลพื้นที่ดังกล่าว ที่ผ่านมาทางบริษัท โชคชัยทรัพย์ทวี จำกัด มีการปิดกั้นไม่ให้พ่อค้าแม่ค้าเข้ามาขายของในพื้นที่ที่ยังพิพาทกันอยู่ ซึ่งขณะนี้มีการพิพาทกันทั้งหมด 49 ไร่ โดยเป็นของ บ.โชคชัยฯเพียงแค่ 115 แปลง จากทั้งหมด 272 โฉนด เหลือที่ยังพิพาทกันอยู่ 157 แปลง เหตุการณ์คนร้ายปาระเบิดเข้าไปพวกตนไม่มีส่วนเกี่ยวข้อง แต่มีคนพยายามโยนความผิดให้กับ บ.ปัฐวิกรณ์ จำกัด เป็นการสร้างสถานการณ์แน่นอน    </p>
<p>ขณะที่คู่กรณีนำโดย<persName>นายลาดหญ้า อูรียา</persName> ประธานกรรมการบริหาร บ.โชคชัยทรัพย์ทวี จำกัด และ<persName>นายเทิดศักดิ์ ธีรนันท์วาณิช</persName> ทนายความบ.โชคชัยฯ ได้เปิดแถลงข่าวที่ โรงเรียนเบญจมินทร์วิทยาลัย อยู่ใกล้กับตลาดปัฐวิกรณ์ โดย<persName>นายลาดหญ้า</persName> กล่าวว่า ที่ผ่านมาศาลชั้นต้น และศาลอุทธรณ์มีคำสั่งให้บริษัทโชคชัยฯ มีกรรมสิทธิ์ในที่ดินของตลาดปัฐวิกรณ์ ขณะนี้คดีอยู่ระหว่างการพิจารณาที่ศาลฎีกา โดยทางบริษัทฯได้เข้ามาดำเนินการในตลาดสดปัฐวิกรณ์ ตั้งแต่วันที่ 22 ก.ค. 52 ตามคำสั่งศาล ซึ่งบริษัทฯได้ยื่นทุเลาต่อศาลแพ่งขอมีสิทธิในอาคารสิ่งปลูกสร้างในตลาดเท่านั้น เหตุการณ์ปาระเบิดบ.โชคชัยฯ ไม่ได้สร้างสถานการณ์ เพราะไม่ได้ประโยชน์แต่อย่างใด อีกทั้ง บริษัทต้อง  เก็บค่าเช่าจากพ่อค้าแม่ค้าอยู่แล้ว ไม่มีเหตุผลที่จะต้องสร้างสถานการณ์แต่อย่างใด    </p>
<p>ผู้สื่อข่าวรายงานว่า แม้จะมีเหตุการณ์ ปาระเบิดเมื่อคืนที่ผ่านมา แต่ก็ยังมีพ่อค้าแม่ค้าเดินทางมาที่ตลาดปัฐวิกรณ์เพื่อค้าขายตามปกติ.</p></body>
</news>
