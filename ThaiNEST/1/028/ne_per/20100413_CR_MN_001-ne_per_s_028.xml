<teiHeader>
<fileDesc>
<titleStmt>
  <title>“สัณฐาน” กำชับทุกท้องที่ รปภ.ป้องเหตุช่วงสงกรานต์เข้มงวด  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-13 12:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051424  </bibl>
</sourceDesc>
</fileDesc>
</teiHeader>
<news>
<headline>“<persName>สัณฐาน</persName>” กำชับทุกท้องที่ รปภ.ป้องเหตุช่วงสงกรานต์เข้มงวด</headline>
<lead>ผบช.น.กำชับ ผบก.ทุกพื้นที่ดูแลความสงบเรียบร้อยช่วงสงกรานต์ให้ประชาชน นักท่องเที่ยวมีความปลอดภัย เน้นตั้งด่านตรวจมั่นคง ป้องกันเหตุ พร้อมขยายผลสเกตช์ภาพคนร้ายไล่ล่ามือมืดชุดดำในคืน 10 เม.ย.วันสลายม็อบแดง</lead>
<neck></neck>
<body><p>วันนี้ (13 เม.ย.) เมื่อเวลา 11.30 น.ที่กองบัญชาการตำรวจนครบาล (บช.น.) <persName>พล.ต.ท.สัณฐาน ชยนนท์</persName> ผบช.น. พร้อมด้วย <persName>พล.ต.ต.อำนวย นิ่มมะโน</persName> <persName>พล.ต.ต.สุเมธ เรืองสวัสดิ์</persName> รอง ผบช.น. เรียกประชุมนายตำรวจ และตัวแทน บก.น.1-9 เพื่อวางมาตรการดูแลความปลอดภัยให้แก่ประชาชนในช่วงเทศกาลสงกรานต์</p>
<p><persName>พล.ต.ท.สัณฐาน</persName>กล่าวว่า ได้กำชับให้ ผบก.ทุกพื้นที่ดูแลความสงบเรียบร้อยการบริการประชาชนผู้ที่มาเล่นน้ำ ให้ดีที่สุด พร้อมให้ปรับด่านตรวจต่างๆ เพื่อป้องกันการนำอาวุธ วัตถุระเบิดลักลอบนำเข้ามาในพื้นที่กรุงเทพฯ รวมถึงป้องกันเหตุต่างๆ ที่อาจเกิดขึ้นในช่วงเทศกาลสงกรานต์ โดยขอกำลังจากภูธรภาคต่างๆ เข้ามา เพื่อช่วยสนับสนุนในการตั้งด่านตรวจมั่นคง 8 ด่านและด่านภายในอีก 18 ด่านป้องกันเหตุ พร้อมดูแลประชาชนและนักท่องเที่ยวให้ปลอดภัย</p>
<p>“เห็นข่าวที่ลงหน้าหนังสือพิมพ์ต่างๆ มีภาพประชาชนที่ใช้รถใช้ถนนถูกผู้ชุมนุมคุกคาม บางภาพมีการทำร้ายร่างกาย และทำให้เสียทรัพย์ ซึ่งถือเป็นความผิดอาญาโดยชัดแจ้ง ทั้งนี้ผู้บังคับบัญชาทุกคนต้องลงไปดูแลแก้ปัญหานี้ให้ได้”</p>
<p>ส่วนกรณีที่เจ้าหน้าที่ตำรวจ กก.สส.บก.น.6 สามารถยึดอาวุธเอ็ม 79 ได้จากผู้ต้องสงสัยในวัน 10 เม.ย. วันที่เจ้าหน้าที่ทหารเข้ายึดพื้นที่คืนจากผู้ชุมนุม นั้น <persName>พล.ต.ท.สัณฐาน</persName>กล่าวว่า ได้มีการขยายผลโดยให้เจ้าหน้าที่ไปสเกตช์ภาพคนร้าย เพื่อต้องการทราบตัวคนและเหตุที่ว่าเป็นมาอย่างไร รวมทั้งผู้ต้องสงสัยอีก 3-4 คนที่พบว่ามีระเบิดเอ็ม 79 อยู่ด้วยนั้น รูปร่างหน้าตาและการแต่งกายเป็นอย่างไร เพราะเบื้องต้นทราบเพียงว่าแต่งกายชุดดำ สวมหมวกไอ้โม่งคลุมหัวเท่านั้น ส่วนคืนวันที่ 10 เม.ย. ที่มีการแจ้งให้ดักจับรถผู้ต้องสงสัย ซึ่งได้สั่งการไปแต่ยังไม่พบอะไร</p></body>
</news>
