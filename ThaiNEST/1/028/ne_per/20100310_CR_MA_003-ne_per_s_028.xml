<teiHeader>
<fileDesc>
<titleStmt>
  <title>รองอสส.เล็งถกคณะทำงานติดตามฟ้องอาญา-แพ่งเกี่ยวเนื่องคดียึดทรัพย์"แม้ว"  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-10 15:48:54  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268210954&catid=17  </bibl>
</sourceDesc>
</fileDesc>
</teiHeader>
<news>
<headline>รองอสส.เล็งถกคณะทำงานติดตามฟ้องอาญา-แพ่งเกี่ยวเนื่องคดียึดทรัพย์"<persName>แม้ว</persName>"</headline>
<lead></lead>
<neck></neck>
<body><p>เมื่อวันที่ 10 มีนาคม <persName>นายวัยวุฒิ หล่อตระกูล</persName> รองอัยการสูงสุด ประธานคณะทำงาน พิจารณาสำนวนคดีที่ดำเนินการโดยคณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.)  และสำนวนคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) กล่าวถึงการตรวจสอบคดีอาญาและแพ่งที่เกี่ยวเนื่องคดียึดทรัพย์ <persName>พ.ต.ท.ทักษิณ ชินวัตร</persName> อดีตนายกรัฐมนตรี และครอบครัวจำนวน 46,373 ล้านบาทเศษ ว่า ขณะนี้คณะทำงานได้รายงานว่า พึ่งได้รับคำพิพากษาฉบับเต็มที่มีการรับรองของศาลฎีกาแผนกคดีอาญาของผู้ดำรงตำแหน่งทางการเมือง ซึ่งคณะทำงานจะนัดประชุมพิจารณาต่อไป อย่างไรก็ดีในการประชุมหารือครั้งแรกก่อนที่จะได้รับคำพิพากษา ได้ข้อสรุปเบื้องต้นว่าคดีอาญาส่วนใหญ่ที่เกี่ยวข้องกับเนื้อหาคำวินิจฉัยคดียึดทรัพย์ ส่วนใหญ่อยู่ในมือคณะกรรมการป้องกันและปราบปรามการทุจริตแห่งชาติ ( ป.ป.ช.) แล้ว คงมีเพียงประเด็นทางแพ่งที่จะต้องรอให้หน่วยงานที่เกี่ยวข้องได้ตรวจสอบว่าหน่วยงานนั้นๆ ได้รับความเสียหายอย่างไร จำนวนเท่าใด แต่นับตั้งแต่วันที่ศาลฎีกา ฯ มีคำพิพากษาคดียึดทรัพย์จนถึงวันนี้ ยังไม่มีหน่วยงานใดประสานข้อมูลถึงอัยการ จึงต้องรอตรวจสอบอีกครั้ง หากตรวจสอบว่ามีความเสียหายเกิดขึ้นและมีผู้เสียหายร้องทุกข์ตามกฎหมาย อัยการจะดำเนินการยื่นฟ้องคดีให้ แต่ถ้าตรวจสอบฐานะคดีแล้วเห็นว่าไม่สามารถยื่นฟ้องได้อัยการจะแจ้งให้หน่วยงานนั้นทราบต่อไป</p>
<p>ขณะที่แหล่งข่าวทีมทนายความ <persName>พ.ต.ท.ทักษิณ</persName> กล่าวถึงการยื่นอุทธรณ์คดี ว่า ทนายความได้รับคำพิพากษาฉบับเต็มจากศาลฎีกา ฯ เมื่อวันจันทร์ที่ 8 ที่ผ่านมา และขณะนี้กำลังประชุมวิเคราะห์ประเด็น และเหตุผลที่ศาลนำมาวินิจฉัยให้ยึดทรัพย์ ซึ่งการยื่นอุทธรณ์จะดำเนินการให้ทันภายในกรอบเวลาที่กฎหมายกำหนดไว้ 30 วัน ที่จะครบกำหนดวันที่ 26 มีนาคม นี้</p></body>
</news>
