<teiHeader>
<fileDesc>
<titleStmt>
  <title>จับยกแก๊งวัยรุ่นปล้นรถกระบะ!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-05 07:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58152  </bibl>
</sourceDesc>
</fileDesc>
</teiHeader>
<news>
<headline>จับยกแก๊งวัยรุ่นปล้นรถกระบะ!</headline>
<lead>รวบแก๊งโจ๋พัทยาสุดอหังการ ชักปืนปล้นรถกระบะชาวบ้าน ขณะนอนหลับอยู่ริมทางตระเวนชิงทรัพย์เหยื่อหลายพื้นที่ เหิมยิงต่อสู้ขับรถหนีตำรวจแต่ไปไม่รอด ถูกจับยกแก๊ง 9 คน อายุ 14-23 ปี สารภาพสิ้น ชิงทรัพย์หาเงินเสพยาบ้า พบก่อเหตุโชกโชน แนะเหยื่อที่เคยถูกชิงทรัพย์ ดูตัวผู้ต้องหาได้ที่โรงพัก ตร. คุมตัวดำเนินคดีข้อหาหนัก</lead>
<neck></neck>
<body><p>รวบแก๊งโจ๋พัทยาแสบ ปล้นกระบะขับตระเวนชิงทรัพย์ครั้งนี้ เกิดขึ้นเมื่อเวลา 00.30 น. วันที่ 4 เม.ย. <persName>พ.ต.อ.นันทวุฒิ สุวรรณละออง</persName> ผกก.สภ.เมืองพัทยา จ.ชล บุรี <persName>พ.ต.ท.กฤศกร ทองอินทร์</persName> รอง ผกก.ป. นำกำลังออกป้องกันเหตุในเขตพื้นที่รับผิดชอบมาถึงบริเวณร้านอาหารกุ้งเต้น ถนนเทพ ประสิทธิ์ หมู่ 12 ต.หนองปรือ อ.บางละมุง พบ<persName>นายสมศักดิ์ ชินศรี</persName> อายุ 33 ปี วิ่งหน้าตาตื่นแจ้งเบาะแสว่าได้พบรถกระบะนิสสัน นาวาร่า สีบรอนซ์ทอง หมายเลขทะเบียน ตศ 656 กรุงเทพมหานคร ซึ่งถูกคนร้ายเป็นวัยรุ่นประมาณ 10 คน ขี่ จยย. 5 คัน ใช้อาวุธปืนปล้นเอาไปเมื่อเวลา 01.00 น. วันที่ 27 มี.ค. ขณะตนจอดรถนอนหลับบริเวณถนนเลียบทางรถไฟ หลังวัดธรรมสามัคคี หมู่ 5 ต.หนองปรือ จึงรีบไปตรวจสอบ</p>
<p>เมื่อไปถึง พบรถกระบะของ<persName>นายสมศักดิ์</persName> ผู้เสียหายจอดอยู่ที่หน้าร้านอาหารกุ้งเต้น มีกลุ่มวัยรุ่น 9 คนนั่งอยู่ในรถและกระบะหลัง เมื่อเห็นเจ้าหน้าที่ กลุ่มวัยรุ่นได้รีบขับรถหลบหนีมุ่งหน้าถนนเลียบชายหาดจอมเทียนด้วยความเร็ว เจ้าหน้าที่จึงนำกำลังไล่ติดตาม แต่เมื่อจวนตัว กลุ่มวัยรุ่นกลับไม่ยอมจำนน ชักอาวุธปืนยิงใส่เจ้าหน้าที่หลายนัด เจ้าหน้าที่จึงตัดสินใจยิงสวนไป ถูกยางล้อด้านซ้ายระเบิดจนรถวิ่งต่อไม่ได้ และเข้าจับกุมคนร้ายได้ทั้งหมด 9 คน อายุระหว่าง 14-23 ปี เป็นชาย 8 คน หญิง 1 คน  มี<persName>นายสมบูรณ์ ทองลักษณ์</persName> อายุ 23 ปี เป็น  คนขับรถ ตรวจสอบภายในรถไม่พบอาวุธปืน คาดว่าคนร้ายน่าจะโยนทิ้งระหว่างหลบหนี</p>
<p>จากการสอบสวน <persName>นายสมบูรณ์</persName> รับสารภาพว่า ได้ร่วมกับ<persName>นายศิริพงษ์ เจริญฤทธิ์</persName> อายุ 23 ปี และเพื่อน ๆ ก่อเหตุใช้อาวุธปล้นรถกระบะของผู้เสียหาย ขณะจอดรถนอนหลับอยู่ริมถนน จากนั้นได้ขับรถตระเวน ก่อเหตุลักทรัพย์ และชิงทรัพย์ ในพื้นที่พัทยาและบางละมุง เพื่อหาเงินมาซื้อยาบ้าเสพ กระทั่งถูกจับกุมตัวได้ เบื้องต้น เจ้าหน้าที่คุมตัว<persName>นายสมบูรณ์</persName>และ<persName>นายศิริพงษ์</persName>ไปดำเนินคดีในข้อหาร่วมกันปล้น ทรัพย์ ส่วนผู้ต้องหาที่เหลือที่ยังให้การปฏิเสธ ได้นำตัวไปตรวจปัสสาวะและสอบสวนขยายผล ทั้งนี้ หากมีผู้เสียหายรายใดเคยถูกชิงทรัพย์ในลักษณะดังกล่าว สามารถติดต่อขอดูตัวคนร้าย ได้ที่ สภ.บางละมุง เพื่ออายัดตัวไว้ดำเนิน คดีเพิ่มเติมต่อไป</p></body>
</news>
