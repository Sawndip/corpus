<teiHeader>
<fileDesc>
<titleStmt>
  <title>อดีต 2 พนง.อาร์เอสพบตร.คดี"นาธาน"หอบหลักฐานมัดจอมลวง  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013076  </bibl>
</sourceDesc>
</fileDesc>
</teiHeader>
<news>
<headline>อดีต 2 พนง.อาร์เอสพบตร.คดี"<persName>นาธาน</persName>"หอบหลักฐานมัดจอมลวง</headline>
<lead>2 อดีตพนักงานอาร์เอสเข้าให้ปากคำต่อพนักงานสอบสวนคดีปลอมเอกสาร-แจ้งเท็จรับรางวัลเยาวชนดีเด่นให้ “<persName>นาธาน โอมาน</persName>” หอบหลักฐานเอกสารลายมือที่อดีตนักร้องขอรับรางวัลมาส่งมอบ และเตรียมนำพยานอีก 2-3 ปากที่เห็น<persName>นาธาน</persName>กรอกข้อมูลเข้าให้การสัปดาห์หน้า ส่วนเรื่องคดีที่<persName>นาธาน</persName>ส่งทนายขอเลื่อน ตร.พิจารณาออกหมายเรียกอีกครั้งในวันที่ 5 ก.พ.นี้ หากไม่มาออกหมายจับทันที</lead>
<neck></neck>
<body><p> วันนี้ (29 ม.ค.) เมื่อเวลา 09.00 น.ที่กองบัญชาการตำรวจนครบาล (บช.น.) <persName>นายนพดล ลิขิตศักดากุล</persName> ทนายความบริษัท อาร์เอส จำกัด (มหาชน) พร้อม <persName>นางรุ้งตะวัน สงวนพงษ์</persName> อายุ 42 ปี อดีตผู้จัดการแผนกประชาสัมพันธ์ บ.อาร์เอส จำกัด (มหาชน) อยู่บ้านเลขที่ 29/271 ซอยหทัยราษฎร์ 39 แขวงสามวาตะวันออก เขตคลองสามวา กทม.และ <persName>นางณัจยา หาญกล</persName> อายุ 51 ปี อดีตผู้ช่วยผู้จัดการฝ่ายประชาสัมพันธ์ บ.อาร์เอส จำกัด (มหาชน) อยู่บ้านเลขที่ 4412/34 ซอยลาดพร้าว 101 แขวงคลองจั่น เขตบางกะปิ เดินทางเข้าพบ <persName>พล.ต.ต.วิชัย สังข์ประไพ</persName> ผบก.น.1 <persName>พ.ต.อ.วีรวิทย์ จันทร์จำเริญ</persName> รอง ผบก.น.1 และ พนักงานสอบสวน สน.พญาไท เพื่อให้ปากคำ ณ ห้องประชุม บก.น.1 หลังถูกออกหมายเรียกให้ปากคำ กรณีเจ้าหน้าที่กระทรวงการพัฒนาสังคมและความมั่นคงของมนุษย์ (พม.)เข้าแจ้งความต่อพนักงานสอบสวน สน.พญาไท ให้ดำนินคดีข้อหาปลอมแปลงเอกสาร และข้อหาแจ้งข้อความอันเป็นเท็จต่อเจ้าพนักงานเพื่อขอรับรางวัลเยาวชนดีเด่นแห่งชาติปี 2543 ให้กับกับ<persName>นายนาธาน</persName></p>
<p><persName>พล.ต.ต.วิชัย</persName> กล่าวว่า วันนี้ทางพนักงานสอบสวนได้เชิญตัวเจ้าหน้าที่ของบริษัท อาร์เอสจำกัด (มหาชน) มาสอบปากคำจำนวน 2 คน โดยมีทนายความติดตามมาด้วย ส่วนจะสอบสวนประเด็นใดบ้างคงเป็นหน้าที่ของพนักงานสอบสวน ส่วนกรณีของ<persName>นายนาธาน โอมาน</persName> อ้างว่าติดธุระได้ส่งหนังสือมาขอเลื่อนระยะเวลาการเข้าให้ปากคำในวันนี้ โดยให้<persName>ทนายปุ๊</persName>นำหนังสือเดินทางมามอบให้ตำรวจที่ บช.น. สำหรับรายละเอียดทางคดี ตนอยากให้สอบถาม <persName>พ.ต.อ..วีรวิทย์ จันทร์จำเริญ</persName> รอง ผบก.น.1 ซึ่งเป็นผู้รับผิดชอบ</p>
<p>ด้าน <persName>พ.ต.อ.วีรวิทย์</persName> กล่าวว่า เรื่องที่<persName>นายนาธาน</persName> ขอเลื่อนระยะเวลาในการเข้าพบกับพนักงานสอบสวน จะต้องตรวจสอบข้อมูลอีกครั้งว่าเจ้าตัวพร้อมที่จะเดินทางมาได้เมื่อไหร่ เพื่อความสะดวกของทุกฝ่ายแต่ในเบื้องต้น<persName>ทนายปุ๊</persName>ติดต่อมาแล้ว ว่าจะเดินทางมาเองในวันนี้ ส่วนเจ้าหน้าที่ของ บริษัท อาร์เอส จำกัด (มหาชน) ที่เดินทางมาในวันนี้มาในฐานะผู้ให้ถ้อยคำกับพนักงานสอบสวน แต่เรื่องการแจ้งข้อหาได้มีการเตรียมการเอาไว้แล้ว ซึ่งจะขออนุญาตไม่เปิดเผยเนื่องจากเป็นเรื่องของการสอบสวน โดยหลังจากนี้จะต้องดูด้วยว่าผลการสอบสวนพนักงานบริษัท อาร์เอส จำกัด (มหาชน) เกี่ยวพันไปถึงใครอย่างไรบ้างจึงจะสรุปได้ว่าจะมีการออกหมายเรียกใครมาสอบสวนเพิ่มเติมอีกหรือไม่ ส่วนทางเจ้าหน้าที่กระทรวงการพัฒนาสังคมและความมั่นคงของมนุษย์ (พม.) ได้ให้ปากคำกับพนักงานสอบสวนเป็นที่เรียบร้อยแล้ว                <persName>พ.ต.อ.วีรวิทย์</persName> ยังกล่าวอีกว่า ส่วนหมายเรียกของ<persName>นายนาธาน</persName>ที่ให้มาสอบปากคำนั้น<persName>นางพิราวรรณ ชลพิทักษ์พงษ์</persName> หรือ<persName>ทนายปุ๊</persName> ได้ส่งเอกสารขอเลื่อนการเข้าให้ปากคำมายังพนักงานสอบสวนแล้ว โดยระบุเหตุผลว่าติดคดีที่ จ.อำนาจเจริญ อย่างไรก็ตาม ทางพนักงานสอบสวนพิจารณาแล้วว่าจะมีการออกหมายเรียก<persName>นายนาธาน</persName>มาสอบปากคำอีกครั้งในวันที่ 5 ก.พ.นี้ ซึ่งถือเป็นการออกหมายเรียกครั้งที่ 2 หาก<persName>นายนาธาน</persName>ยังไม่มาให้ปากคำกับพนักงานสอบสวนอีกก็จะพิจารณาเพื่อขอหมายจับทันที        </p>
<p> หลังการเข้าให้ปากคำพนักงานสอบสวน <persName>นายนพดล</persName>กล่าวว่า การให้ปากคำในวันนี้ไม่มีอะไร เพียงเจ้าหน้าที่เรียกมาเพื่อรับทราบข้อมูลว่าเป็นอย่างไร และมาชี้แจงรายละเอียดให้ทราบ พร้อมนำเอกสารซึ่งเป็นลายมือของ<persName>นายนาธาน</persName>ในการขอรับรางวัล มาให้ทางพนักงานสอบสวนพิจารณา ซึ่งทางตำรวจน่าจะพอใจ อย่างไรก็ตาม หลังจากนี้ก็อาจนำพยานอีก 2-3 ปากที่คิดว่าน่าจะเป็นประโยชน์เข้าให้ปากคำกับเจ้าหน้าที่เพิ่มเติมคาดว่าไม่เกินสัปดาห์หน้า คือในส่วนของเจ้าหน้าที่ที่รวบรวมข้อมูลเพื่อขอรับรางวัล และบุคคลที่เห็น<persName>นายนาธาน</persName>เป็นผู้กรอกข้อมูล </p></body>
</news>
