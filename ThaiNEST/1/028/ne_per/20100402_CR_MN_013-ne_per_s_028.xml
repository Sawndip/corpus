<teiHeader>
<fileDesc>
<titleStmt>
  <title>ฝากขังมือทำเว็บ นปช.USA หมิ่นเบื้องสูง ค้านประกัน!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-02 17:16:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046034  </bibl>
</sourceDesc>
</fileDesc>
</teiHeader>
<news>
<headline>ฝากขังมือทำเว็บ นปช.USA หมิ่นเบื้องสูง ค้านประกัน!</headline>
<lead>ตำรวจ ปอท.หิ้วผู้ดูแลเว็บไซต์ นปช.USA จาบจ้วงสถาบัน ฝากขังผลัดแรก พร้อมค้านประกัน ศาลส่งขังเรือนจำพิเศษกรุงเทพฯ</lead>
<neck></neck>
<body><p>วันนี้ (2 เม.ย.) เมื่อเวลา 16.00 น.ที่ศาลอาญา ถ.รัชดาภิเษก <persName>พ.ต.ท.เชิดชัย ดำพะธิก</persName> พนักงานสอบสวนกองบังคับการปราบปรามการกระทำเกี่ยวกับอาชญากรรมทางเทคโนโลยี (บก.ปอท.) ควบคุมตัว <persName>นายธันย์ฐวุฒิ ทวีวโรดมกุล</persName> อายุ 37 ปี อยู่บ้านเลขที่ 27/90 ม.1 ต.คลองสี่ อ.คลองหลวง จ.ปทุมธานี ผู้ต้องหาในความผิดฐานหมิ่นประมาท หรือแสดงความอาฆาตมาดร้ายพระมหากษัตริย์ พระราชินี รัชทายาท หรือผู้สำเร็จราชการแทนพระองค์ และนำเข้าสู่ระบบคอมพิวเตอร์ ซึ่งข้อมูลคอมพิวเตอร์ใดๆ อันเป็นความผิดเกี่ยวกับความมั่นคงแห่งราชอาณาจักร หรือเป็นผู้ให้บริการ จงใจ สนับสนุน หรือยินยอมให้มีการกระทำความผิดดังกล่าวข้างต้นในระบบคอมพิวเตอร์เช่นว่า นั้น ตามประมวลกฎหมายอาญา มาตรา 112, พ.ร.บ.ความผิดเกี่ยวกับคอมพิวเตอร์ มาตรา 14 (3)(5) และมาตรา 15 มาขออำนาจศาลฝากขังครั้งแรก เป็นเวลา 12 วัน ตั้งแต่วันนี้จนถึงวันที่ 13 เม.ย.นี้ เนื่องจากการสอบสวนยังไม่แล้วเสร็จ ต้องสอบพยานผู้เกี่ยวข้องอีก 5 ปาก รอผลตรวจพิสูจน์เครื่องคอมพิวเตอร์ของกลาง และผลการตรวจประวัติลายพิมพ์นิ้วมือผู้ต้องหา ท้ายคำร้องพนักงานสอบสวนยังคัดค้านการประกันตัวเนื่องจากคดีมีอัตราโทษสูง ส่งผลกระทบต่อสถาบัน และความมั่นคงแห่งราชอาณาจักร หากได้รับการประกันตัว เกรงว่า ผู้ต้องหาอาจหลบหนี หรือไปยุ่งเหยิงกับพยานหลักฐาน</p>
<p>คำร้องฝากขังสรุปว่า ผู้ต้องหาใช้ชื่อนามแฝง ว่า “<persName>เรดอีเกิ้ล</persName>” หรือ<persName>อินทรีแดง</persName> เป็นเจ้าของหรือผู้ดูแลเว็บไซต์ www.norporchorusa.com และ www.norporchorusa2.com ซึ่งมีการโพสต์ข้อว่าจาบจ้วง และอาฆาตมาดร้าย ต่อสถาบันเบื้องสูง ตั้งแต่เวลาประมาณ 10.00 น.วันที่ 13-15 มี.ค.53 ก่อนเจ้าหน้าที่ตำรวจ ปอท.จะติดตามจับกุมผู้ต้องหาได้ ที่ห้องพักเลขที่ 803 อาคารอัสสกานต์คอนโดมิเนียม ตั้งอยู่เลขที่ 19/50 อาคาร 9 ซอยรามคำแหง 107 หรือซอยวัดศรีบุญเรือง ถนนสุขาภิบาล 3 แขวงลาดพร้าว เขตบางกะปิ กทม.พร้อมของกลางหลายรายการ เบื้องต้นผู้ต้องหาให้การรับสารภาพ</p>
<p>ศาลพิจารณาแล้วอนุญาตให้ฝากขังตามคำร้อง และให้ส่งตัวผู้ต้องหาไปควบคุมไว้ที่เรือนจำพิเศษกรุงเทพฯต่อไป</p></body>
</news>
