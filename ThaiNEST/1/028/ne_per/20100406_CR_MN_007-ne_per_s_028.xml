<teiHeader>
<fileDesc>
<titleStmt>
  <title>เอ็ม 79 ถล่ม ปชป.วันทำบุญ 64 ปี ตำรวจเจ็บ 2 นาย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-06 16:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047816  </bibl>
</sourceDesc>
</fileDesc>
</teiHeader>
<news>
<headline>เอ็ม 79 ถล่ม ปชป.วันทำบุญ 64 ปี ตำรวจเจ็บ 2 นาย</headline>
<lead>คนร้ายเหยียบหน้าพรรคประชาธิปัติย์ ยิงเอ็ม 79 ถล่มวันทำบุญพรรคครบรอบ 64 ปี ตำรวจบาดเจ็บ 2 นาย ขณะที่พบ “<persName>เสธ.แดง</persName>” ดูลาดเลาก่อนเกิดเหตุบึ้ม</lead>
<neck></neck>
<body><p>วันนี้ (6 เม.ย.) เมื่อเวลา 15.18 น. <persName>พ.ต.ท.ทรงพล กาญจนพันธ์</persName> พนักงานสอบสวน(สบ 2) สน.บางซื่อ รับแจ้งเกิดเหตุระเบิดภายในที่ทำการพรรคประชาธิปัตย์ เลขที่ 67 ถ.เศรษฐศิริ แขวงสามเสนใน เขตพญาไท กทม. จึงรายงานผู้บังคับบัญชาทราบก่อนรุดไปตรวจสอบ พร้อมด้วย <persName>พล.ต.ต.ฉันทวิทย์ รามสูตร</persName> ผบก.สส.บช.น. <persName>พ.ต.อ.เจริญ ศรีศศลักษณ์</persName> รองผบก.น.2 เจ้าหน้าที่กลุ่มงานเก็บกู้และตรวจพิสูจน์วัตถุระเบิด บก.ตปพ. และเจ้าหน้าที่กองพิสูจน์หลักฐานกลาง</p>
<p>ที่เกิดเหตุบริเวณลานจอดรถด้านหลังที่ทำการพรรค พบรถหกล้อควบคุมผู้ต้องหาของตำรวจ ถูกระเบิดได้รับความเสียหาย กระจกตรงกลางรถแตกเป็นรูโหว่ ลูกกรงฉีกขาด สะเก็ดระเบิดยังทำให้ เจ้าหน้าที่ตำรวจได้รับบาดเจ็บ 2 นาย ถูกนำส่ง รพ.วิชัยยุทธ ทราบชื่อต่อมาคือ <persName>จ.ส.ต.อานนท์ ทอนเสาร์</persName> ผบ.หมู่งานป้องกันและปราบปราม สน.บางเขน ถูกสะเก็ดระเบิดที่บริเวณต้นขาขวา และ <persName>จ.ส.ต.มานะ จิตงามขำ</persName> ผบ.หมู่งานป้องกันและปราบปราม สน.บางเขน ได้รับบาดเจ็บลูกสะเก็ดระเบิดที่บริเวณคาง เป็นแผลลึก อาการสาหัส ส่วนชนิดอาวุธที่คนร้ายใช้จากการตรวจสอบของเจ้าหน้าที่กลุ่มงานเก็บกู้และ พิสูจน์วัตถุระเบิด ทราบว่า เป็นเครื่องยิงระเบิดชนิดเอ็ม 79</p>
<p><persName>พ.ต.อ.เจริญ</persName> กล่าวว่า ขณะเกิดเหตุตนปฏิบัติหน้าที่ควบคุมการปฏิบัติหน้าที่ของตำรวจ บก.น.2 ที่มาทำหน้าที่รักษาความปลอดภัยที่ทำการพรรคประชาธิปัตย์ โดยช่วงเกิดเหตุได้มีกลุ่มคนเสื้อแดงจำนวน 200 คน พร้อมรถเครื่องขยายเสียง เดินทางมาโดยไม่มีแกนนำควบคุม ใช้เส้นทาง ถ.พระราม 6 เมื่อมาถึงปากทางเข้าพรรค กลุ่มผู้ชุมนุมได้จอดรถ ก่อนทำการปราศรัยประมาณ 10 นาที จากนั้นได้เคลื่อนขบวนล่วงหน้า ไปยังแยกโรงกรองน้ำ หลังจากนั้น 3 นาที ได้เกิดระเบิดขึ้น ซึ่งหลังเกิดเหตุได้สั่งการให้เจ้าหน้าที่ฝ่ายสืบสวนตรวจสอบกล้องวงจรปิด บริเวณใกล้เคียง และหาพยานที่เห็นเหตุการณ์ เพื่อเป็นข้อมูลในการสืบสวน หาตัวคนร้าย</p>
<p>ด้าน <persName>พล.ต.ต.ฉันทวิทย์</persName> กล่าวว่า เบื้องต้นได้สั่งการให้เจ้าหน้าที่ฝ่ายสืบสวน บก.สส.บช.น. เดินตรวจสอบบนอาคารลานจอดรถ รพ.วิชัยยุทธ ซึ่งอยู่ใกล้เคียงกับพรรคประชาธิปัตย์ จากการประเมินคาดว่าคนร้ายไม่น่าจะยิงจากลานจอดรถ รพ.วิชัยยุทธ เนื่องจากระยะห่าง ระหว่างอาคารลานจอดรถ กับที่เกิดเหตุห่างกันไม่เกิน 400 เมตร ซึ่งระยะการยิงของเครื่องยิงระเบิดชนิดเอ็ม 79 น่าจะไกลกว่า ทั้งนี้ ดูจากลักษณะการยิง และวิถีโค้งของการยิง น่าจะยิงมาจากบนทางด่วนพระราม 6 มากกว่า ซึ่งได้ประสานขอภาพวงจรปิดของทางด่วนพระราม 6 ทั้งหมดมาตรวจสอบว่าสามารถบันทึกภาพคนร้ายไว้ได้หรือไม่</p>
<p>ต่อมา <persName>พล.ต.ท.พงศพัศ พงษ์เจริญ</persName> ผู้ช่วย ผบ.ตร.และโฆษกสำนักงานตำรวจแห่งชาติ เดินทางมาตรวจสอบที่เกิดเหตุ พร้อม เยี่ยมอาการตำรวจที่ได้รับบาดเจ็บ ก่อนให้สัมภาษณ์ถึงเหตุการณ์ที่เกิดขึ้น ว่า เหตุการณ์ที่เกิดขึ้นมีตำรวจได้รับบาดเจ็บ 2 ราย โดยรายแรกได้รับบาดเจ็บถูกสะเก็ดระเบิดที่บริเวณต้นขา แพทย์ได้ทำการผ่าตัดเอาสะเก็ดระเบิดออก อาการปลอดภัยแล้ว ขณะที่อีกรายอาการสาหัส ได้รับบาดเจ็บที่หน้าอก อวัยวะภายในบอบช้ำ นอกจากนี้ยังถูกสะเก็ดระเบิดที่บริเวณคาง ซึ่งแพทย์ได้ดูแลอาการอย่างใกล้ชิด อย่างไรก็ตามหลังจากนี้จะส่งตัวตำรวจทั้ง 2 นาย ไปรักษาตัวต่อที่ รพ.ตำรวจ</p>
<p>ผู้สื่อข่าวรายงานว่า ก่อนหน้านั้นกลุ่มคนเสื้อแดงนำโดย<persName>นายศักดิ์ระพี</persName> ซึ่งเป็นพราหมณ์ที่นำเลือดมาเทหน้าพรรคได้นำคนเสื้อแดงประมาณ 200 คนมาปราศัยโจมตีพรรคฯ และ<persName>นายสุเทพ เทือกสุบรรณ</persName> ให้ออกมาจากพรรค แต่ขณะนั้นไม่มีแกนนำพรรคอยู่ มีเพียง ส.ส.ของพรรค 2-3 คนเท่านั้น เช่น <persName>นายชุมพล กาญจนะ</persName> ประธาน ส.ส.พรรคฯ ก่อนที่จะเคลื่อนขบวนออกจากหน้าพรรค ทั้งนี้ คล้อยหลังไปปะมาณ 5 นาทีจึงเกิดเสียงระเบิดและมีผู้บาดเจ็บดังกล่าว</p>
<p>นอกจากนั้นก่อนที่คนเสื้อแดงมาถึง มีผู้พบเห็น <persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ได้ขับตู้เบนซ์สีดำมาจอดดูลาดเลาบริเวณสถานีรถไฟสามเสน ใกล้ที่ทำการพรรคประชาธิปัตย์ และขณะขับผ่านที่ทำการพรรคได้ตะโกนบอกว่าเสื้อแดงกำลังจะมา จากนั้นก็เกิดระเบิดขึ้น</p></body>
</news>
