<teiHeader>
<fileDesc>
<titleStmt>
  <title>ภารโรงศาลแพ่งคิดสั้นดิ่งตึกดับสยอง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-06 09:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58410  </bibl>
</sourceDesc>
</fileDesc>
</teiHeader>
<news>
<headline>ภารโรงศาลแพ่งคิดสั้นดิ่งตึกดับสยอง</headline>
<lead>นักการภารโรงของศาลแพ่งเครียด เป็นคนพิการ คิดสั้นกระโดดตึก 16 ชั้น ฆ่าตัวตายสยอง</lead>
<neck></neck>
<body><p>วันนี้ (6 เม.ย.) ผู้สื่อข่าวรายงานว่า <persName>ร.ต.ท.ฉัตรชัย พรชวลิตหิรัญ</persName> พนักงานสอบสวน (สบ 1) สน.ยานนาวา รับแจ้งเหตุชายพลัดตกจากที่สูงเสียชีวิต บริเวณหลังบ้านเลขที่ 1731/26 ซอยเจริญกรุง 65 แขวงยานาวา เขตสาทร จึงรุดไปตรวจสอบที่เกิดเหตุ พร้อมเจ้าหน้าที่กองพิสูจน์หลักฐาน แพทย์นิติเวช และเจ้าหน้าที่มูลนิธิร่วมกตัญญู</p>
<p>ที่เกิดเหตุเป็นหลังบ้านเลขที่ 1731/26 ในซอยเจริญกรุง 65 ดัดแปลงเป็นที่ทำครัว ซึ่งอยู่ติดกับรั้วด้านหลังศาลแพ่ง เจ้าหน้าที่พบศพ <persName>นายวิเชียร โคตสงคราม</persName> อายุ 41 ปี นักการภารโรงสำนักอำนวยการศาลแพ่งกรุงเทพใต้ สภาพศพนอนคว่ำหน้าลำตัวขาด 2 ท่อน สวมเสื้อยืดสีขาว นุ่งกางเกงขาสั้นสีชมพู ข้าวของ กะละมัง ถังน้ำกระจาย ใกล้กันพบเหล็ก 3 ง่ามของรั้วศาลแพ่งกรุงเทพใต้ หักตกลงมาอยู่ที่พื้น 1 ซี่ จึงเก็บไว้เป็นหลักฐาน</p>
<p>จากการสอบสวนเจ้าของบ้านหลังเกิดเหตุ ให้การว่า ก่อนเกิดเหตุกำลังนั่งทำกับข้าวอยู่บริเวณดังกล่าว หลังจากนั้นก็ได้ยินเสียงเหมือนของหล่นลงมาจากข้างบนกระแทกรั้วกำแพง จึงลุกออกไปดูก็พบศพผู้ตายขาด 2 ท่อนแล้ว ด้วยความตกใจทำอะไรไม่ถูกจึงรีบแจ้งตำรวจมาตรวจสอบทันที</p>
<p>ด้าน รปภ.ประจำศาลแพ่งกรุงเทพใต้ ให้การว่า ผู้ตายเป็นนักการภารโรงของศาลแพ่งที่เข้าเวรกลางคืน และจะออกเวรในช่วงเช้า ซึ่งผู้ตายเพิ่งจะกลับมาทำงานได้ 3-4 วันเท่านั้น เนื่องจากก่อนหน้านี้ผู้ตายประสบอุบัติเหตุถูกรถชนจนต้องไปรักษาตัวอยู่นาน พอกลับมาก็ต้องใช้ไม้เท้าช่วยเดิน และไม่ค่อยพูดจากับใคร จึงอาจเป็นไปได้ว่า ผู้ตายเครียดที่ตัวเองต้องกลายเป็นคนพิการ เลยคิดสั้นกระโดดจากชั้น 16 ฆ่าตัวตาย</p></body>
</news>
