<teiHeader>
<fileDesc>
<titleStmt>
  <title>ศึกชิงหนุ่มบนไฮไฟว์! ด.ญ.วัย 15 แทงเพื่อนสาหัส  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000014401  </bibl>
</sourceDesc>
</fileDesc>
</teiHeader>
<news>
<headline>ศึกชิงหนุ่มบนไฮไฟว์! ด.ญ.วัย 15 แทงเพื่อนสาหัส</headline>
<lead>นักเรียนหญิงวัย 15 โพสต์ด่าเรื่องแย่งผู้ชายในไฮไฟว์ ถูกถามซึ่งหน้าในห้องน้ำของโรงเรียนแต่ไม่ยอมรับ แถมชักมีดแทงคู่กรณีเข้าหน้าอกสาหัส กลุ่มเพื่อนอยู่ในเหตุการณ์เข้าช่วยบาดเจ็บเล็กน้อยด้านรอง ผอ.โรงเรียนเกิดเหตุ เผย ตรวจเข้มห้ามนักเรียนพกอาวุธอยู่แล้ว แต่บางครั้งเป็นเหตุสุดวิสัยยากต่อการตรวจตรา เพราะมีนักเรียนเป็นกลุ่มวัยรุ่นจำนวนมาก</lead>
<neck></neck>
<body><p>  วันนี้ (1 ก.พ.) เมื่อเวลา 10.00 น. <persName>ร.ต.ต.ภาณุรัตน์ ไชยธงรัตน์</persName> ร้อยเวร สน.ทุ่งมหาเมฆ ได้รับแจ้งเหตุนักเรียนหญิงแทงกันภายในโรงเรียนชื่อดังแห่งหนึ่งย่านยานนาวา แขวงช่องนนทรี เขตยานนาวา กทม. มีผู้ได้รับบาดเจ็บจำนวนหลายราย จึงรุดไปตรวจสอบพร้อมด้วยเจ้าหน้าที่ฝ่ายสืบสวน และเจ้าหน้าที่หน่วยกู้ชีพโรงพยาบาลเจริญกรุงประชารักษ์</p>
<p> ที่เกิดเหตุอยู่ภายในห้องน้ำของอาคารพลศึกษา จากการตรวจสอบพบเพียงกองเลือดจำนวนหนึ่ง ส่วนผู้บาดเจ็บถูกนำตัวส่งโรงพยาบาลเจริญกรุงประชารักษ์ ทราบชื่อต่อมาคือ <persName>ด.ญ.เอ</persName>(นามสมมติ) อายุ15 ปี <persName>ด.ญ.บี</persName> (นามสมมติ) อายุ 15 ปี และ<persName>ด.ญ.ซี</persName> (นามสมมติ) อายุ 15 ปี ทั้งหมดเป็นนักเรียนชั้น ม.3 ได้รับบาดเจ็บเล็กน้อยที่บริเวณแขน เนื่องจากถูกมีดบาด                นอกจากนี้ ยังมีผู้ได้รับบาดเจ็บสาหัสอีก 1 ราย คือ <persName>ด.ญ.ดี</persName> (นามสมมติ) อายุ 15 ปี นักเรียนชั้นม.3 ถูกแทงเข้าที่บริเวณหน้าอก ส่วนผู้ที่ก่อเหตุคือ <persName>ด.ญ.มิ้นท์</persName> (นามสมมติ) อายุ 15 ปี ยืนอยู่ในที่เกิดเหตุสภาพชุดนักเรียนเปื้อนเลือดและได้รับบาดเจ็บถูกมีดบาดที่มือข้างซ้าย เจ้าหน้าที่จึงนำตัวมาสอบปากคำที่โรงพัก                จากการสอบถาม <persName>ด.ญ.บี</persName> (นามสมมติ) ก่อนเกิดเหตุขณะที่กำลังยืนถ่ายรูปหมู่เนื่องในโอกาสจบการศึกษาอยู่บริเวณสนามฟุตบอล ตนกับกลุ่มเพื่อนเห็น <persName>ด.ญ.มิ้นท์</persName> ยืนอยู่ จึงเดินไปสอบถาม ถึงกรณีที่มีการโพสต์ด่าพวกตนในเว็บไฮไฟว์เรื่องแย่งผู้ชาย แต่ <persName>ด.ญ.มิ้นท์</persName> ปฏิเสธพร้อมกับมีการโต้เถียงกัน แต่ได้แยกย้ายกันไป จนกระทั่งพวกตนและเพื่อนที่ถูกแทงสาหัสเข้าไปล้างมือในห้องน้ำ และพบกับกลุ่มของ <persName>ด.ญ.มิ้นท์</persName> อีกทำให้เกิดการโต้เถียงและตบตีกัน จังหวะนั้น <persName>ด.ญ.มิ้นท์</persName> ได้ชักมีดออกมาแทงเพื่อนตนจนทรุดลงไปกับพื้นตนและเพื่อนที่เหลือจึงเข้าไปช่วยจนได้รับบาดเจ็บถูกมีดบาดด้วย        </p>
<p>ด้าน <persName>นายชาย จันทร์งาม</persName> รองผู้อำนวยการฝ่ายนโยบายและแผนโรงเรียนที่เกิดเหตุ เปิดเผยว่า เบื้องต้นตนยังไม่ทราบรายละเอียดมากนัก ขณะนี้อยู่ระหว่างการสอบสวนของเจ้าหน้าที่ตำรวจ โดยปกติแล้วทางโรงเรียนมีมาตรการในการป้องกันเหตุต่างๆ ทั้งการตรวจค้นอาวุธ เนื่องจากเคยติดตามข่าวทราบว่ามีนักเรียนพกอาวุธมาก่อเหตุทะเลาะวิวาทกัน โดยจะมีอาจารย์ยืนตรวจค้นกระเป๋านักเรียนที่ประตูทางเข้าทั้ง 2 ด้านของโรงเรียน และยังมีหน่วยเฉพาะกิจคอยตรวจค้นในแถวรวมถึงตามห้องเรียนที่ต้องสงสัย แต่ในบางครั้งเป็นเหตุสุดวิสัยยากแก่การตรวจตรา เนื่องจากเด็กนักเรียนเป็นกลุ่มวัยรุ่นและมีจำนวนมาก ซึ่งที่ผ่านมายังไม่เคยเกิดเหตุนักเรียนทะเลาะวิวาทกันขนาดนี้ แต่เมื่อเกิดเรื่องขึ้นมาแล้วจะต้องมีการดำเนินการไปตามขั้นตอน และหาแนวทางป้องกันให้เข้มงวดขึ้น                เบื้องต้นเจ้าหน้าที่จะต้องทำการสอบปากคำนักเรียนทั้งหมดร่วมกับนักสังคมสงเคราะห์อย่างละเอียดอีกครั้ง และจะต้องรอดูอาการของนักเรียนที่รักษาตัวอยู่ว่าสาหัสมากน้อยแค่ไหน เพื่อพิจารณาแจ้งข้อหาแก่ผู้กระทำความผิดต่อไป</p></body>
</news>
