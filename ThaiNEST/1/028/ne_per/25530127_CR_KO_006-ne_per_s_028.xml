<teiHeader>
<fileDesc>
<titleStmt>
  <title>"ป้าเช็ง"รับเพิ่ม4ข้อหา-แต่ปฏิเสธ.หมด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100127/46167/%e0%b8%9b%e0%b9%89%e0%b8%b2%e0%b9%80%e0%b8%8a%e0%b9%87%e0%b8%87%e0%b8%a3%e0%b8%b1%e0%b8%9a%e0%b9%80%e0%b8%9e%e0%b8%b4%e0%b9%88%e0%b8%a14%e0%b8%82%e0%b9%89%e0%b8%ad%e0%b8%ab%e0%b8%b2%e0%b9%81%e0%b8%95%e0%b9%88%e0%b8%9b%e0%b8%8f%e0%b8%b4%e0%b9%80%e0%b8%aa%e0%b8%98.%e0%b8%ab%e0%b8%a1%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>"<persName>ป้าเช็ง</persName>"รับเพิ่ม4ข้อหา-แต่ปฏิเสธ.หมด</headline>
<lead>"<persName>ป้าเช็ง</persName>"โดนอีกหลายข้อหาแต่ปฏิเสธหมด ยีนยันที่จะเลิกโฆษณาเป็นน้ำยา"มหาบำบัด" หันไปทำเป็นปุ๋ยชีวภาพรักษาสภาวะโลกร้อน ส่วนที่ชาวบ้านแจ้งความไว้ตามจังหวัดต่างๆพร้อมรับผิดชอบหากเป็นชาวบ้านจริงไม่ใช่จัดฉาก</lead>
<neck></neck>
<body><p>(27ม.ค.) เวลา 11.00 น. ที่กองบังคับการปราบปรามการกระทำผิดเกี่ยวกับการคุ้มครองผู้บริโภค(บก.ปคบ.)<persName>น.ส.ศรวรรณ ศิริสุนทรินทร์</persName> หรือ “<persName>ป้าเช็ง</persName>” อายุ 72 ปี เจ้าของธุรกิจ “น้ำมหาบำบัด” อ้างสรรพคุณรักษาสารพัดโรค เดินทางเข้าพบ <persName>พล.ต.ต.จตุรงค์ ภุมรินทร์</persName> ผบก.ปคบ. <persName>ภญ.วีรวรรณ แตงแก้ว</persName> รอง เลขาธิการคณะกรรมการอาหารและยา (อย.) และ <persName>นพ.ธเรศ กรัษนัยวิวงศ์</persName> ผอ.สำนักพยาบาลและการประกอบโรคศิลป เพื่อรับทราบข้อกล่าวหาเพิ่มเติม 4 ข้อหา ประกอบด้วย ข้อหาโฆษณาขายยาทางวิทยุโทรทัศน์โดยไม่ได้รับอนุมัติ ข้อความ เสียง หรือภาพ ที่ใช้ในการโฆษณาจากผู้อนุญาต , โฆษณาขายยาที่แสดงสรรพคุณยาว่าสามารถบำบัด บรรเทา รักษา หรือป้องกันโรค หรืออาการของโรค ที่รัฐมนตรีประกาศห้าม ตาม พ.ร.บ.ยา พ.ศ.2510 , ประกอบกิจการและดำเนินการสถานพยาบาลโดยไม่ได้รับอนุญาต ตาม พ.ร.บ.สถานพยาบาล พ.ศ.2541 และข้อหาประกอบโรคศิลป โดยไม่ขึ้นทะเบียนและรับใบอนุญาต ตาม พ.ร.บ.ประกอบโรคศิลป พ.ศ.2542 รวม 4 ข้อหา เบื้องต้น <persName>น.ส.ศรวรรณ</persName> ให้การปฏิเสธทุกข้อกล่าวหา
 <persName>น.ส.ศรวรรณ</persName> กล่าวว่า ได้หยุดดำเนินการเรื่องน้ำมหาบำบัดไปแล้ว แต่จะให้หยุดเรื่องสูตรการหมักขยะนั้นคงทำไม่ได้และจะเดินหน้าต่อไปเพราะสิ่งที่ตนทำเป็นการช่วยรณรงค์ลดโลกร้อนเพื่อให้ชาวบ้านนำไปใช้กับการทำเกษตรกรรม กำจัดหนู และนำไปใช้ราดส้วมได้ ซึ่งส่วนนี้ไม่เกี่ยวข้องกับการนำมาใช้กับคนแต่อย่างใด แต่ก็ไม่รู้ว่าจะถูกกระทรวงเกษตรและสหกรณ์ดำเนินคดีอีกหรือไม่ ส่วนกรณีที่มีผู้เสียหายเข้าแจ้งความดำเนินคดีกับตน ตามจังหวัดต่างๆ นั้นยินดีจะรับผิดชอบ แต่ขอให้เป็นผู้เสียหายจริงอย่าเป็นการจัดฉากกลั่นแกล้ง โดยยืนยันว่าจะไม่หนีไปไหนและไม่รู้สึกกังวลใจแต่อย่างใด
</p>
<p><persName>น.ส.ศรวรรณ</persName> กล่าวถึงการจัดรายการทางรายการ “ซุปเปอร์เช็ง” ทางเคเบิลทีวี ว่า คงทำต่อไป แต่รับปากว่าจไม่มีการโฆษณาเรื่องน้ำมหาบำบัด และจะไม่นำเทปบันทึกรายการมาออกอากาศซ้ำ
 “เรื่องคดีที่เกิดขึ้นนั้นฉันไม่กังวลใจใดๆ ดีเสียอีกที่จะได้หันมาดูแลสุขภาพร่างกายตัวเองบ้าง บอกตรงๆว่า ตั้งแต่ทำงานมาไม่เคยรู้สึกเครียด น้องๆ สื่อมวลชนก็เห็น เวลาป้ามาหาตำรวจต้องให้ใครช่วยไหม ป้าเดินขึ้นบันไดเร็วกว่าตั้งหลายคนที่เดินตามเสียอีก” <persName>น.ส.ศรวรรณ</persName> กล่าวอย่างอารมณ์ดี</p>
<p><persName>พล.ต.ต.จตุรงค์</persName> กล่าวว่า หลังพนักงานสอบสวนแจ้งข้อกล่าวหาและสอบปากคำ <persName>น.ส.ศรวรรณ</persName>แล้วก็จะปล่อยตัวไป เนื่องจากผู้ถูกกล่าวหาเดินทางเข้าพบพนักงานสอบสวน และไม่มีพฤติการณ์ที่จะหลบหนีแต่อย่างใด</p></body>
</news>
