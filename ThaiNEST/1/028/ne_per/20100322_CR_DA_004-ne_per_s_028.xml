<teiHeader>
<fileDesc>
<titleStmt>
  <title>โจรใต้แสบอาละวาดหนักไล่จี้ทหารแจงค่ายถูกงัด!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-22 07:46:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55466  </bibl>
</sourceDesc>
</fileDesc>
</teiHeader>
<news>
<headline>โจรใต้แสบอาละวาดหนักไล่จี้ทหารแจงค่ายถูกงัด!</headline>
<lead></lead>
<neck></neck>
<body><p>สำนักงานตำรวจแห่งชาติ เร่งช่วย"<persName>พล.ต.อ.สมเพียร</persName>-ตร.ใต้"ถกหลักเกณฑ์สิทธิประโยชน์ตำรวจใต้ “<persName>ปทีป</persName>” สั่งปัดฝุ่นคำร้องลูกน้องหลังดองเค็ม ด้านโจรใต้ป่วน ลอบวางเพลิงเผาโรงเรียนในพื้นที่ จ.ยะลา เสียหายยับ ซ้ำวางบึ้มดักสังหาร จนท. แต่โชคดีไร้ตาย-เจ็บ ขณะที่ ประธานที่ปรึกษาสภาเสริมสร้างสันติสุขฯ ออกโรงเรียกร้องกองทัพแจง 8 พลทหารฉกอาวุธจากค่ายทหารเมืองลุง ให้ชัดเจน</p>
<p>เมื่อเวลา 08.30 น. วันที่ 21 มี.ค. <persName>ร.ต.ท.มานพ หนูหอม</persName> ร้อยเวร สภ.ลำใหม่ อ.เมือง จ.ยะลา พร้อมด้วย <persName>พ.ต.อ.สุริยา ไชโยธา</persName> รอง ผบก.ภ.จว.ยะลา ชุดเก็บกู้วัตถุระเบิด เข้าตรวจสอบบริเวณที่เกิดเหตุคนร้ายลอบวางเพลิงเผาโรงเรียนบ้านทุ่งคา หมู่ 3 ต.ลำใหม่ และลอบวางระเบิดเจ้าหน้าที่ ขณะเข้าตรวจสอบที่เกิดเหตุเมื่อกลางดึกที่ผ่านมา จากการตรวจสอบที่เกิดเหตุ ภายในห้องพักครู และห้องคอมพิวเตอร์ เจ้าหน้าที่พบเศษยางรถยนต์วางไว้บริเวณใต้โต๊ะคอม พิวเตอร์ และคราบน้ำมันเบนซิน ส่วนเอกสารสื่อการเรียนการสอนเสียหาย</p>
<p>ขณะที่ ห่างจากโรงเรียนประมาณ 2 กิโลเมตร บนถนนสายลำใหม่-ทุ่งคา หมู่ 2 บ้านน้ำเย็น ต.ลำใหม่ ก่อนถึงคอสะพาน ประมาณ 30 เมตร เจ้าหน้าที่พบหลุมระเบิด บริเวณกลางถนน กว้างประมาณ 2 เมตร ลึก 1 เมตร นอกจากนั้นยังพบเศษถังแก๊ส เศษสายไฟ เบื้องต้นเชื่อว่าเป็นระเบิดชนิดแสวงเครื่องบรรจุในถังแก๊ส น้ำหนักรวมประมาณ 10 กก. จุดชนวนด้วยแบตเตอรี่ เจ้าหน้าที่จึงเก็บรวบรวมหลักฐานนำไปตรวจสอบต่อไป          </p>
<p>จากการสอบสวนทราบว่า ขณะเกิดเหตุมี ชรบ. 3 คน เข้าเวรยามดูแลรักษาความปลอดภัยอยู่ที่บริเวณด้านหน้าของโรงเรียน สังเกตเห็นกลุ่มควันไฟออกมาจาก     ห้องพักครู และห้องคอมพิวเตอร์ จึงได้รีบแจ้งให้ชาวบ้านในพื้นที่ทราบ และช่วยกันดับไฟ พร้อมแจ้งให้กับเจ้าหน้าที่ดับเพลิงมาตรวจสอบ จนสามารถควบคุมเพลิงไว้ได้ดังกล่าว ในขณะที่ <persName>นายกฤษฎา บุญราช</persName> ผวจ. ยะลา พร้อมกำลังเจ้าหน้าที่ เดินทางเข้าตรวจสอบที่เกิดเหตุ ระหว่างทางบริเวณคอสะพาน บ้านน้ำเย็น ก่อนถึงโรงเรียนประมาณ 2 กม. คนร้ายได้กดชนวนระเบิดขึ้น เสียงดังสนั่นหวั่นไหว หวังสังหารเจ้าหน้าที่ โชคดีที่ไม่มีผู้ใดได้รับบาดเจ็บแต่อย่างใด             </p>
<p>ที่สำนักงานตำรวจแห่งชาติ <persName>พล.ต.ท. พงศพัศ พงษ์เจริญ</persName> ผู้ช่วย ผบ.ตร. ในฐานะโฆษก ตร. เผยถึงการประชุมของ สตช. ในวันที่ 23 มี.ค. นี้ว่า จะแบ่งออกเป็น 2 เรื่อง เรื่องแรกเป็นเรื่องเกี่ยวกับการร้องทุกข์ของ <persName>พล.ต.อ.สมเพียร เอกสมญา</persName> กรณีแต่งตั้งโยกย้ายไม่เป็นธรรม ส่วนอีกเรื่องหนึ่ง คือเรื่องสิทธิประโยชน์ต่าง ๆ ในภาพรวมของข้าราชการตำรวจที่ปฏิบัติหน้าที่ใน 3 จังหวัดชายแดนภาคใต้ มี <persName>พล.ต.อ.ปทีป ตันประเสริฐ</persName> รักษาการ ผบ.ตร. เป็นประธาน สำหรับเรื่องสิทธิประโยชน์ต่าง ๆ ที่จะมีการพิจารณากัน มีทั้งหมด 9 เรื่อง คือ 1.สิทธิในการได้รับการนับเวลาราชการเป็นทวีคูณ 2.สิทธิการเลื่อนเงินเดือนประจำปีเป็นกรณีพิเศษ 3.สิทธิบำเหน็จความชอบกรณีพิเศษตามระเบียบสำนักนายกรัฐมนตรีฯ พ.ศ. 2521</p>
<p>4.สิทธิในการได้รับการแต่งตั้งหมุนเวียน 5.สิทธิได้รับเงินตอบแทนพิเศษรายเดือนสำหรับการปฏิบัติงานในพื้นที่เสี่ยง ภัย 6.สิทธิได้รับคะแนนเพิ่มเป็นพิเศษเมื่อมีกรณีมีการสอบแข่งขันเพื่อแต่งตั้ง เลื่อนชั้นเป็นนายตำรวจชั้นสัญญาบัตร 7.สิทธิพิเศษในการเข้ารับการฝึกอบรมในหลักสูตรต่าง ๆ  8.เงินสวัสดิการสงเคราะห์ต่าง ๆ และ 9.เบี้ย เลี้ยงตามสิทธิที่พึงควรจะได้รับ</p>
<p>โฆษก ตร. กล่าวถึงกรณีที่มีข้าราชการตำรวจที่ปฏิบัติงานในพื้นที่ 3 จังหวัดชายแดนภาคใต้ ได้ร้องเรียนผ่านสื่อมวลชน เป็นจำนวนมาก โดยเฉพาะในเรื่องที่ไม่ได้รับการดูแลเอาใจใส่จากผู้บังคับบัญชาของสำนักงาน ตำรวจแห่งชาติว่า ในเรื่องนี้ <persName>พล.ต.อ. ปทีป</persName> ได้สั่งการให้ทุกหน่วยที่เป็นต้นสังกัดของตำรวจที่ไปปฏิบัติหน้าที่ ในพื้นที่ 3 จังหวัดชายแดนภาคใต้ ทำการตรวจสอบว่า ที่ผ่านมาได้มีข้อร้องทุกข์ ร้องเรียน หรือสิ่งที่ข้าราชการตำรวจได้ขอรับความเป็นธรรมในเรื่องต่าง ๆ นั้น มีเรื่องใดบ้าง โดยให้รวบรวมเสนอ สตช. เพื่อจะได้พิจารณาว่าเรื่องใดที่ยังคงค้างอยู่ เพราะเหตุใด มีอุปสรรคข้อขัดข้องตรงไหน และจะต้องแก้ไขอย่างไร ซึ่งรวมถึงเรื่องของ <persName>ด.ต.แชน วรงค์ไพสิฐ</persName> ผบ.หมู่งานเก็บกู้และทำลายวัตถุระเบิด บก.ภ.จว. นราธิวาส และเพื่อนตำรวจชั้นประทวนอีก 4 นาย ที่ขอให้พิจารณาเลื่อนขึ้นเป็นนายตำรวจชั้นสัญญาบัตรด้วย       </p>
<p>ส่วนกรณีที่ กองทัพภาคที่ 4 ได้จับกุม 8 พลทหารเกณฑ์ ลักลอบงัดคลังแสงที่กองพันทหารช่าง ที่ 401 ค่ายอภัยบริรักษ์ จ.พัทลุง ขโมยเครื่องกระสุนปืน และระเบิด เมื่อวันที่ 3 มี.ค.ที่ผ่านมา และนำไปขายเพื่อก่อเหตุใน 3 จังหวัดชายแดนภาคใต้ <persName>นาย   นิมุ มะกาเจ</persName> ประธานสภาที่ปรึกษาเสริมสร้างสันติสุขจังหวัดยะลา กล่าวว่า เรื่องนี้เป็นเรื่องที่มีความสนใจของคนในพื้นที่ เพราะการสูญหายการลักขโมยอาวุธ อาจจะเกี่ยวพันกับเหตุการณ์ความวุ่นวายที่เกิดขึ้นในพื้นที่ชายแดนภาคใต้ หรือ มีความเกี่ยวพันกับเหตุการณ์  อื่น ๆ ฉะนั้นกองทัพภาคที่ 4 ควรชี้แจงให้กระจ่าง เพราะสิ่งที่ประชาชนไม่สบายใจก็คือ เหตุการณ์ทั้งหมด และความชัดเจนต่าง ๆ ว่าจำนวนบุคคลที่ถูกควบคุมตัวเหล่านั้น เป็นบุคคลที่อยู่ในกลุ่มก่อการร้ายเพียงใด เรื่องนี้เป็นสิ่งที่จะต้องเร่งทำการชี้แจงอย่างละเอียด และสามารถยึดกลับมาได้นั้น สิ่งของเหล่านั้นอยู่ที่ไหน อยากจะเห็นภาพตอนที่มีการตรวจยึด ส่วนการดำเนินการเอาความผิดต่อผู้ที่ก่อเหตุนั้น หากมีความผิดจริงก็ต้องมีการลงโทษให้ถึงที่สุด</p></body>
</news>
