<teiHeader>
<fileDesc>
<titleStmt>
  <title>ตร.ยันเร่งสำนวนพันธมิตรยึดสนามบินคาดเสร็จปลาย ก.พ.ก่อนส่ง ผบ.ตร.พิจารณาฟ้องหรือไม่  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-02 15:41:05  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265100134&catid=17  </bibl>
</sourceDesc>
</fileDesc>
</teiHeader>
<news>
<headline>ตร.ยันเร่งสำนวนพันธมิตรยึดสนามบินคาดเสร็จปลาย ก.พ.ก่อนส่ง ผบ.ตร.พิจารณาฟ้องหรือไม่</headline>
<lead></lead>
<neck></neck>
<body><p>เมื่อเวลา 13.30 น. วันที่ 2 ก.พ. ที่ บก.ป. <persName>พล.ต.ท.สมยศ พุ่มพันธุ์ม่วง</persName> ผู้ช่วย ผบ.ตร. ในฐานะหัวหน้าพนักงานสอบสวนคดีพันธมิตรประชาชนเพื่อประชาธิปไตย บุกรุกท่าอากาศยานนานาชาติสุวรรณภูมิ <persName>พล.ต.ต.ศรีวราห  รังสิพราหมณกุล</persName>  รองผบช.ก. ในฐานะรองหัวหน้าคณะพนักงานสอบสวน  ได้เรียกประชุมพนักงานสอบสวนในคดี  เพื่อร่วมพิจารณาสรุปผลการสอบสวน   โดยที่ประชุมได้นำผลการตรวจหลักฐาน ซึ่งมีทั้งภาพจากแผ่นซีดี, ภาพถ่าย และข้อมูลหลักฐานจากสื่อมวลชน  บันทึกการสอบปากคำพยาน บันทึกของพนักงานสอบสวน  พยานเอกสาร พยานวัตถุ   มาร่วมตรวจสอบกับข้อกฏหมายต่างๆ   เพื่อดูความสมบูรณ์ของสำนวนทั้งหมด  ว่ายังมีสิ่งใดขาดตกบกพร่องอีกบ้าง  ก่อนที่จะนำเอาสำนวนคดีนี้เข้าที่ประชุมคณะพนักงานสอบสวนชุดใหญ่  เพื่อมีมติดำเนินการตามขั้นตอนของกฎหมายต่อไป ซึ่งมีรายงานว่าคดีน่าจะเสร็จสิ้นภายในปลายเดือน ก.พ.นี้</p>
<p><persName>พล.ต.ท.สมยศ</persName> กล่าวว่าได้เรียกพนักงานสอบสวน มาประชุมสรุปข้อมูลหลักฐาน และพยานที่ได้มาว่ายังมีข้อบกพร่องตรงจุดไหนบ้าง  มีอะไรที่ขาดเหลือตรงจุดไหน  ซึ่งต้องทำสำนวนให้สมบูรณ์ที่สุด  หากสมบูรณ์แล้วก็จะสรุปสำนวนให้คณะพนักงานสอบสวนระดับ สตช. อีกครั้ง  หลักจากนั้นก็จะอยู่ที่คณะกรรมการชุดใหญ่ว่ามีความเห็นอย่างไร  โดยจะมีการส่งสำนวนให้ <persName>พล.ต.อ.ปทีป ตันประเสริฐ</persName> รรท. ผบ.ตร. พิจารณาอีกครั้งว่ามีความเห็นอย่างไร  จะสั่งฟ้องใครหรือไม่</p>
<p>"ที่ผ่านมาเราพยายามดำเนินการให้เร็วที่สุด  ไม่มีการดึง ไม่มีการถ่วง แต่เราก็ทำอย่างรอบคอบที่สุด  เพราะเป็นคดีที่ประชาชนให้ความสนใจ  เฝ้ารอว่าผลสรุปคดีจะออกมาเป็นอย่างไร  แม้พนักงานสอบสวนจะมีเวลาทำงานน้อย   แต่ก็พยายามทำให้เสร็จ ตามกำหนด   และให้ความเป็นธรรมกับทุกฝ่าย  ถูกผิดว่ากันไปตามหลักฐาน  เพราะตำรวจอยู่ตรงกลาง  แม้จะถูกมองว่าอยู่ทางซ้ายหรือขวาก็ตาม"  ผู้ช่วย ผบ.ตร.กล่าว</p>
<p>ผู้สื่อข่าวถามด้วยว่าคดีนี้จะมีการเปลี่ยนแปลงข้อกล่าวหาหรือไม่  <persName>พล.ต.ท.สมยศ</persName> กล่าวว่า ทุกอย่างเราทำไปตามพยานหลักฐานและข้อกฎหมายทุกอย่าง  คงไม่สามารถที่จะไปเปลี่ยนแปลง ข้อเท็จจริงอะไรได้ </p></body>
</news>
