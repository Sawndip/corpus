<teiHeader>
<fileDesc>
<titleStmt>
  <title>ผบช.น.ปูดคนร้ายบึ้มหลายจุดทั่วกรุง ฝีมือกลุ่มติดตามนักการเมือง เชื่อจงใจสร้างสถานการณ์-อยู่กทม.มานาน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-28 16:15:01  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269654663&catid=17  </bibl>
</sourceDesc>
</fileDesc>
</teiHeader>
<news>
<headline>ผบช.น.ปูดคนร้ายบึ้มหลายจุดทั่วกรุง ฝีมือกลุ่มติดตามนักการเมือง เชื่อจงใจสร้างสถานการณ์-อยู่กทม.มานาน</headline>
<lead>ผบ.ช.น. ชี้ บึ้ม ช่อง5 ,ช่อง 11 ,กรมทหาราบ 11 คนร้ายอาศัยช่องว่างจนท.รัฐก่อเหตุสร้างสถานการณ์ เชื่ออยู่กทม.มานาน เชื่อมโยงระเบิดแบงก์กรุงเทพ สีลม-ก.กลาโหม ชี้จับ<persName>ส.ต.ต.บัณฑิต</persName> กุญแจสำคัญ ปูดฝีมือกลุ่มติดตามนักการเมือง</lead>
<neck></neck>
<body><p>ผบช.น.ปูดคนร้ายบึ้มหลายจุดทั่วกรุง ฝีมือกลุ่มติดตามนักการเมือง</p>
<p><persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล  กล่าวเมื่อวันที่ 28 มี.ค. ถึงเหตุระเบิดตลอดทั้งคืนวันที่ 27 มี.ค. ต่อเนื่อง 28 ม.ค.   ทั้งที่สถานีวิทยุโทรทัศน์กองทัพบกช่อง 5, สถานีวิทยุโทรทัศน์แห่งประเทศไทย และกรมทหารราบที่ 11 รักษาพระองค์  ว่า คนร้ายอาศัยช่องว่างของเจ้าหน้าที่รัฐก่อเหตุขึ้น ซึ่งยากต่อการป้องกัน จึงสั่งการให้สายตรวจรถจักรยานยนต์ เพิ่มความถี่ในการตรวจตราห้วงเวลาต่างๆ โดยเบื้องต้น เชื่อว่า คนร้ายที่ก่อเหตุ  เป็นคนที่อาศัยในกรุงเทพมหานครมานาน เพราะรู้ทางหนีทีไล่ดี พร้อมยอมรับด้วยว่า เหตุระเบิดที่เกิดขึ้นอย่างต่อเนื่องเพื่อหวังสร้างสถานการณ์ ส่วนเป็นการกระทำของกลุ่มใด ยังไม่สามารถระบุได้ แต่เมื่อพิจารณาเหตุระเบิดที่ธนาคารกรุงเทพ สาขาสีลม และด้านหลังกระทรวงกลาโหม ทำให้พอมองเห็นถึงความเชื่อมโยง แต่ยังไม่ทราบถึงผู้บงการ เชื่อว่า หากเจ้าหน้าที่สามารถติดตามจับกุม<persName>ส.ต.ต.บัณฑิต สิทธิทุม</persName> อดีตตำรวจ สถานีตำรวจภูธรวังน้ำเย็น จังหวัดปราจีนบุรี ผู้ต้องหาก่อเหตุใช้ระเบิดอาร์พีจียิงด้านหลังกระทรวงกลาโหมได้ จะมีความชัดเจนมากขึ้น และจากข้อมูลต่างๆ บ่งชี้ได้ว่า ไม่ใช่ฝีมือการกระทำของรัฐบาล แต่เป็นกลุ่มที่เคยติดตามนักการเมือง พร้อมปฏิเสธตอบคำถามว่าเป็นฝีมือฝ่ายตรงข้ามรัฐบาลหรือไม่</p>
<p>อย่างไรก็ตาม  ผู้บัญชาการตำรวจนครบาล จะเรียกประชุมเจ้าหน้าที่ฝ่ายสืบสวนสอบสวน และสายตรวจ เพื่อติดตามความคืบหน้าเหตุระเบิดต่างๆ รวมถึงปรับแผนรักษาความปลอดภัยในพื้นที่กรุงเทพมหานคร โดยมี <persName>พลตำรวจตรี สุเมธ เรืองสวัสดิ์</persName> รองผู้บัญชาการตำรวจนครบาล รับผิดชอบงานสืบสวนสอบสวนคดีระเบิดต่างๆ อย่างใกล้ชิด</p>
<p>ยิงเอ็ม 79 ถล่มกรมทหารราบที่ 11 ทหารเจ็บ3สาหัส1</p>
<p>ผู้สื่อข่าวรายงานเมื่อวันที่ 28 มี.ค.ว่า เมื่อเวลา 04.00 น. เกิดเหตุคนร้ายยิงลูกระเบิดเอ็ม 79 เข้าใส่กรมทหารราบที่ 11 รักษาพระองค์ (ร.11รอ.) จำนวน 2 นัด บริเวณประตู 3 ตกลงในสนามหญ้าและรถจีเอ็มซีที่มีทหารผูกเปลนอนอยู่ ทำให้มีทหารได้รับบาดเจ็บ 4 นาย โดยบาดเจ็บสาหัส 1 นาย ทราบชื่อภายหลัง<persName>พลทหารพงศกร ชัยสิทธิ์</persName> <persName>พลทหารวุฒิชัย น้อยผึ้ง</persName> และ<persName>พลทหารยุทธพงศ์ สงเชียง</persName> ส่วนทหารที่บาดเจ็บสาหัส 1 นาย ได้แก่<persName>จ่าสิบเอกอมร</persName> ไม่ทราบนามสกุล ซึ่งทั้งหมดเป็นทหารจากกรมทหารปืนใหญ่ที่ 4 กรมทหารราบที่ 4 จ.พิษณุโลก หลังเกิดเหตุเจ้าหน้าที่ได้นำทหารที่บาดเจ็บทั้งหมดส่งโรงพยาบาลพระมงกุฎทันที</p>
<p>ต่อมาในช่วงเช้า ตำรวจจากสน.บางเขนและหน่วยเก็บกู้วัตถุหลักฐาน ได้มาดูที่เกิดเหตุพร้อมเก็บชิ้นวัตถุระเบิดบางส่วนไปตรวจสอบ โดยเวลา 07.00 น. <persName>พล.ต.อนันต์ ศรีหิรัญ</persName> รองผบช.น.ได้มาตรวจสอบที่เกิดเหตุ พร้อมให้สัมภาษณ์ว่า จากการตรวจสอบเบื้องต้น คาดว่าอาวุธสงครามที่คนร้ายใช้เป็นลูกระเบิดเอ็ม 79 จำนวน 2 นัด มีระยะห่างกันประมาณ 60 เมตร แต่ขณะนี้ยังไม่สามารถระบุได้ว่ายิงมาจากทิศใด และเป็นฝีมือของคนกลุ่มใด ขณะนี้ฝ่ายสืบสวน กำลังสืบสวนสอบสวนดำเนินการเรื่องที่เกิดขึ้น</p>
<p>ผู้สื่อข่าวถามถึงกรณีที่กลุ่มคนเสื้อแดงจะเคลื่อนตัวมาปิดล้อมร.11รอ.ในช่วงเช้าวันที่ 28 มี.ค.นี้ <persName>พล.ต.ต.อนันต์</persName> กล่าวว่า กองบัญชาการตำรวจนครบาลมีหน้าที่ดูแลอยู่แล้ว โดยจะใช้มาตรการเช่นเดียวกับการเคลื่อนมาที่ร.11รอ.ครั้งที่แล้ว ทั้งเรื่องการรักษาความปลอดภัยและการจราจร ยืนยันว่าตำรวจจะดูแลอย่างเต็มที่ โดยในวันนี้เวลา 10.00 น. <persName>พล.ต.อ.ปทีป ตันประเสริฐ</persName> รักษาราชการผบ.ตร.ได้เรียกประชุมตำรวจที่เกี่ยวข้องผ่านระบบวีดีโอคอนเฟอเรนซ์ ในเวลา 10.00 น. ที่ศูนย์ปฏิบัติการตำรวจนครบาล ที่บช.น.เพื่อซักซ้อมการดูแลความปลอดภัย</p>
<p>เมื่อถามว่าการดูแลผู้ชุมนุมจะให้ตำรวจยืนแถวหน้าเช่นเดียวกับวันที่ 27 มี.ค.หรือไม่ <persName>พล.ต.ต.อนันต์</persName> กล่าวว่า ทางตำรวจจะดูแลอย่างเต็มที่ โดยจะใช้แนวทางเดิมหากยังไม่มีการปรับเปลี่ยนนโยบาย โดยมีการตั้งทั้งด่านตรวจรายทาง ยอมรับว่าเหตุยิงลูกระเบิดเอ็ม 79 ใส่ร.11รอ.ที่เกิดขึ้น เป็นเรื่องสุดวิสัยแม้จะมีการดูแลอย่างเต็มที่แล้วก็ตาม เพราะพื้นที่ในการดูแลของเจ้าหน้าที่นั้นกว้างขวางมาก จึงยากต่อการควบคุมดูแลและไม่สามารถจะจำกัดคนร้ายได้ ยอมรับว่าเหตุที่เกิดอาจทำให้ประชาชนรู้สึกไม่มั่นใจในความปลอดภัย ซึ่งเป็นสิทธิที่จะคิดได้ แต่ยืนยันตำรวจทำหน้าที่ดีที่สุดแล้ว</p>
<p>ต่อมาเวลา 07.30 น. <persName>พ.ต.อ.พัฒนา เพศยนาวิน</persName> ผกก. สน.บางเขน เปิดเผยว่า จากการตรวจสอบเบื้องต้นทราบว่า เป็นระเบิดชนิด M-79 ส่วนในรายละเอียดนั้น อยู่ระหว่างการตรวจสอบเพิ่มเติม ซึ่งทางเจ้าหน้าที่ตำรวจกำลังหาพยานหลักฐานทางด้านอื่นประกอบอีก 1 ทาง ไม่ว่าจะเป็นตรวจสอบหาจากกล้องวงจรปิด หรือ พยานบุคคลก็ตาม ในส่วนผู้บาดเจ็บเบื้องต้น ขณะนี้อยู่ระหว่างการรักษาแล้ว อย่างไรก็ตาม ขณะนี้บริเวณหน้ากรมทหารราบที่ 11 ก็เริ่มมีกลุ่มคนเสื้อแดงเริ่มทยอยมาเป็นจำนวนมากพอสมควรแล้ว  ซึ่งทำให้เส้นทางพหลโยธินนั้น เริ่มใช้การไม่ได้แล้ว จึงแนะให้ประชาชน ให้เลี่ยงไปใช้เส้นทาง ถนนวิภาวดี หรือ ถนนรามอินทรา แทน จะสะดวกกว่าส่วนผู้ที่จะต้องออกไปทำธุระนอกบ้านก็ขอให้ตรวจสอบเส้นทางที่แน่ชัดก่อนเดินทางจะได้ไม่เป็นการเสียเวลา</p>
<p>ด้าน <persName>พ.อ.นายแพทย์พีระพล ปกป้อง</persName> ผู้อำนวยการกองอุบัติเหตุและและฉุกเฉิน เปิดเผยว่า เบื้องต้นจากเหตุการณ์ระเบิดที่เกิดขึ้นทั้งหมดตั้งแต่เมื่อช่วงหัวค่ำของวันที่ 27 มี.ค.53 จนถึงช่วงเช้าวันที่ 28 มี.ค. ที่เกิดเหตุระเบิดที่ราบ 11 มีผู้ที่เข้ามารับการรักษาทั้งหมด 9 ราย เป็นทหาร 8 ราย และ รปภ. 1 ราย ประกอบด้วย ผู้ที่ได้รับบาดเจ็บจากเหตุระเบิดที่ช่อง 5 ผู้บาดเจ็บจาก NBT และที่ราบ 11 ส่วนรายละเอียดต่างๆ รวมถึงตัวเลขผู้บาดเจ็บในแต่ละจุดเกิดเหตุยังไม่สามารถเปิดเผยได้ในขณะนี้ เนื่องจากอาจจะส่งผลกระทบต่อสถานการณ์ในขณะนี้ และทำให้ประชาชนแตกตื่นหวาดกลัว แต่อย่างไรก็ตามตนขอยืนยันว่าไม่มีผู้เสียชีวิตแต่อย่างใด</p>
<p>สำหรับเหตุระเบิดภายในกรมทหารราบที่ 11 รักษาพระองค์ บริเวณประตูที่ 3 ใกล้กับเชิงสะพานบางบัว เมื่อช่วงเช้ามืดที่ผ่านมานั้น เป็นเหตุให้มีทหารได้รับบาดเจ็บ 4 นาย จากการตรวจสอบ ทราบชื่อประกอบด้วย <persName>พลทหารพงศกร ไชยสิทธิ์</persName> <persName>พลทหารวุฒิชัย ร้อยผึ้ง</persName> <persName>พลทหารยุทธพงษ์ สงค์เนียม</persName> ได้รับบาดเจ็บเล็กน้อย ที่บริเวณแขนและขา และ<persName>จ.ส.อ.อมร</persName> ไม่ทราบนามสกุล ได้รับบาดเจ็บสาหัส เนื่องจากถูกสะเก็ดระเบิดที่บริเวณช่องท้อง  โดยทั้งหมดเป็นเจ้าหน้าที่ทหารของกองพลทหารราบที่ 4 จังหวัดพิษณุโลก ขณะนี้ รักษาตัวอยู่ที่โรงพยาบาลพระมงกุฎเกล้า ขณะที่บรรยากาศภายในกรมทหารราบที่ 11 ขณะนี้ ล่าสุดเจ้าหน้าที่ทหารได้เคลื่อนรถเกราะสายพานลำเลียง 8 คัน และรถดับเพลิง 24 คัน มาจอดที่ริมรั้ว 100 เมตร บริเวณประตูใหญ่</p>
<p>ผู้สื่อข่าวรายงานเพิ่มเติมว่า นอกจากนี้ ยังมีรถเครื่องขยายเสียง สำหรับปฏิบัติการจิตวิทยา และรถขยายกำลังเสียง รวมถึงรถบดล้อยาง สำหรับขวางทางเข้าออก เมื่อกลุ่มผู้ชุมนุมคนเสื้อแดงมาถึงบริเวณหน้าค่าย จอดเตรียมการภายในพร้อมกันนี้ เจ้าหน้าที่ทหารได้นำรั้วลวดหนามไปวางเพิ่มเติม บริเวณประตูทางเข้าออกที่ 3 และประตูใหญ่ ทั้งด้านในและด้านนอก พร้อมทั้ง วางกำลังทหารดูแลรักษาความปลอดภัยทุกประตูเพิ่มมากขึ้นแล้ว</p>
<p>ผู้สื่อข่าวรายงานว่า ภายหลังเกิดเหตุที่ร.11รอ. <persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง ในฐานะผู้อำนวยการศูนย์อำนวยการรักษาความสงบ ได้ประสานมายัง<persName>พล.อ.อนุพงษ์ เผ่าจินดา</persName> ผบ.ทบ.ให้เพิ่มมาตรฐานรักษาความปลอดภัยเป็นขั้นสูงสุด โดย<persName>พล.อ.อนุพงษ์</persName>ได้กับให้ <persName>พล.ท.คณิต สาพิทักษ์</persName> แม่ทัพภาคที่ 1 เพิ่มกำลังดูแลร.11รอ.อย่างเต็มที่ มีการเคลื่อนกำลังพลไปประชิดบริเวณรั้ว พร้อมนำรถบดถนน รถหุ้มเกราะ รถขยายเสียง และรถดับเพลิงไปเตรียมพร้อมไว้หากเกิดเหตุร้าย โดยยืนยันว่าจะไม่ให้ผู้ชุมนุมเข้ามาภายในร.11รอ.อย่างเด็ดขาด</p>
<p>บึ้มอีกช่อง 11 ทหาร-รปภ.บาดเจ็บแรงระเบิกเกิดหลุมลึก</p>
<p>ก่อนหน้านั้นเมื่อเวลา 21.00 น. วันที่ 27 มีนาคม เกิดเหตุระเบิดภายในสวนหย่อมหน้าสถานีโทรทัศน์ช่อง 11 หรือเอ็นบีที ถ.วิภาวดีรังสิต แรงระเบิดทำให้สนามหญ้าเป็นหลุมลึกแรงระเบิดทำให้ทหารที่เข้าเวรรักษาการณ์ได้รับบาดเจ็บ 1 นาย และเจ้าหน้าที่รักษาความปลอดภัยของช่อง 11 ได้รับบาดเจ็บอีก 1 ราย ซึ่งยังไม่ทราบว่าเป็นระเบิดชนิดใด</p>
<p>คนร้ายขว้างระเบิดใส่ช่อง 5 ทหาร-ปชช.บาดเจ็บ</p>
<p>ก่อนหน้านี้ เมื่อเวลา 19.00น.  มีรายงานข่าวแจ้งว่าเกิดเหตุคนร้ายพยายามขว้างระเบิดไม่ทราบชนิดเข้าไปภายใน สถานีโทรทัศน์ ช่อง 5 สนามเป้า ถนนพหลโยธิน  เบื้องต้นมีผู้ได้รับบาดเจ็บ 4 คน เป็นพลทหารเจ็บ 2 นาย และประชาชนอีก 2 คน</p>
<p>รายงานข่าวแจ้งว่า คนร้าย 2 คนขี่จักรยานยนต์ คนแรกสวมหมวกกันน็อคสีขาว คนซ้อนท้ายสวมหมวกกันน็อคสีดำ ใส่เสื้อแจ๊คเก็ตสีดำทั้งคู่ โดยคนซ้อนท้ายขว้างระเบิดเข้าใส่ ททบ.5 แต่ติดตาข่ายที่ขึงไว้ด้านหน้าทำให้ระเบิดสะท้อนกลับมาตกที่ฟุธบาทที่เกิดเหตุ พยานในที่เกิดเกิดเหตุระบุว่ามีการขว้างระเบิดเข้ามาในเวลา 18.50 น.   </p>
<p>ทราบชื่อผู้ที่ได้รับบาดเจ็บประกอบด้วย <persName>พลทหารชัยสิทธิ์ ชาวโพธิเอน</persName>, <persName>พลทหารนฤพงษ์ อุเทนสุด</persName> ทหารสังกัด พล.ม.2 กำลังเข้าเวรยามที่รั้วรอบนอก ททบ.5 นำตัวส่งโรงพยาบาลพระมงกุฏ โดยมีพลเรือน 2 คนคือ <persName>นายวีระวัฒน์ สว่างทวีวงศ์</persName> และ<persName>นายวันชัย ฉัตรชัยชนวัฒน์</persName> ได้รับบาดเจ็บเล็กน้อย นำตัวส่งโรงพยาบาลพญาไท 2</p>
<p><persName>พ.อ.สรรเสริญ แก้วกำเนิด</persName> โฆษก ศอ.รส.กล่าว เมื่อเวลา 20.30 น. ว่า ได้รับรายงานในเบื้องต้น ทราบว่ามีรถปิคอัพที่จะมุ่งหน้าไปอนุสาวรีย์ชัยสมรภูมิ ได้ขว้างระเบิดเข้ามาใน ททบ.5 แต่ติดตาข่าย ขณะนี้ยังตรวจสอบไม่ได้ระเบิดชนิดไหน เพราะชิ้นส่วนแตกกระจาย คิดว่าเป็นการสร้างสถานการณ์ เพราะ ททบ.5 เป็นสัญลักษณ์ของส่วนราชการ และวันนี้กลุ่มผู้ชุมนุมเน้นกดดันทหารเป็นหลัก จึงไม่แน่ใจว่าการที่กลุ่มผู้ชุมนุมเน้นกดดันทหาร เกี่ยวพันกับกรณีนี้หรือไม่ ถือเป็นหน้าที่ตำรวจที่ต้องสืบสวนสอบสวนต่อไป</p>
<p>"<persName>สุเทพ</persName>"โต้ข่าวยิงระเบิดถล่มราบ 11</p>
<p><persName>นายสุเทพ เทือกสุบรรณ</persName> รองนายกรัฐมนตรีฝ่ายความมั่นคง และผู้อำนวยการกองอำนวยการรักษาความสงบเรียบร้อย(ผอ.ศอ.รส.)ให้สัมภาษณ์ ที่กรมทหารราบที่ 11 รักษาพระองค์ (ร. 11รอ.)สถานที่ตั้งศอ.รส. เมื่อวันที่ 27 มีนาคม ถึงเหตุระเบิดที่เกิดขึ้นว่า ได้ระมัดระวังเต็มที่  เมื่อคืนวันที่ 26 มีนาคม ผู้หลักผู้ใหญ่ฝ่ายเจ้าหน้าที่ตำรวจและทหาร แม้แต่ตนก็พยายามที่จะไปให้กำลังใจบรรดาเจ้าหน้าที่ที่ตั้งด่านตรวจสกัด ตามที่ต่างๆ ทั่วกรุงเทพฯ และทุกคนทุกหน่วยตื่นตัว ทำให้โอกาสที่คนร้ายจะมาก่อเหตุลดน้อยลงมาก "แต่ยังมีพลาดจนได้ ที่เกิดเหตุคนร้ายลอบปาระเบิด  เค 75 ที่อาคาร 120 กรมศุลลากร ตรงนั้นเราไม่คิดว่าจะเป็นจุดที่จะเป็นไปได้ เดิมคิดว่าจะเป็นที่อื่น ๆ ก็ต้องแก้ไขปรับปรุงต่อไป เพราะเป้าหมายการก่อเหตุวินาศกรรมนั้น เดิมนึกว่าเป็นสถานที่ราชการหากเขาทำได้แล้วจะทำให้รัฐบาลเสียหน้า หรือทำให้ ตำรวจ ทหารรู้สึกโกรธ เป็นการยั่วยุให้มีอารมณ์ เราได้ทำความเข้าใจกับเจ้าหน้าที่ฝ่ายเราอยู่ตลอด"<persName>นายสุเทพ</persName>กล่าว</p>
<p>ส่วนเหตุ ระเบิดตามสถานที่ต่างๆ มีความเชื่อมโยงกันหรือไม่นั้น <persName>นายสุเทพ</persName> กล่าวว่า  "ขณะนี้เป็นอย่างนั้น ยกเว้นกรณีที่ใช้ปืนอาก้ายิงใส่บ้านคนที่ซอยทองหล่อ ถนนสุขุมวิทจะไม่เกี่ยวข้อง แต่การสอบสวนยังไมได้ระบุถึงตัวบุคคล ต้องให้เจ้าหน้าที่สืบสวนสอบสวนไป"</p>
<p>รองนายกฯฝ่ายความมั่นคงกล่าวว่า เกิดระเบิดที่กรมศุลฯนั้น ได้เห็นภาพจากกล้องวงจรปิดที่บันทึกไว้แล้ว ตอนนี้พยายามที่จะถอดดูอยู่ เรื่องนี้ทางเจ้าหน้าที่คงต้องใช้เวลาอีกนิดหน่อย</p>
<p><persName>นายสุเทพ</persName>ยังกล่าวตอบคำถาม ถึงกระแสข่าว มีการยิงอาร์พีจีและเอ็ม 79 เข้ามาในพื้นที่ ร.11 รอ. เมื่อคืนวันที่ 26 มีนาคมว่า  "ไม่มี เขาแกล้งปล่อยข่าวกันไป  ข้อเท็จจริงคือเมื่อช่วงใกล้ 21.00 น. มีการจุดพลุที่วัดลาดปลาเค้าซึ่งห่างจาก ร. 11 รอ. ไปประมาณ 3 กิโลเมตร คนที่อยู่ใกล้จะเห็นพลุชัดเจน แต่ปล่อยข่าวกันอ้างว่าเราปิดข่าว "</p>
<p>"<persName>กษิต</persName>"บอกมีการยิงระเบิดอยู่ตูมๆ</p>
<p><persName>นายกษิต ภิรมย์</persName> รัฐมนตรีว่าการกระทรวงการต่างประเทศ กล่าวตอบคำถาม เรื่องการก่อเหตุวินาศกรรมที่เกิดขึ้นอย่างต่อเนื่องในไทย ต่างประเทศมีคำถามถึงเรื่องนี้หรือไม่ว่า " รู้สึกจะมี  คำถามที่มีเข้ามายังรัฐบาล ก็มีอยู่ 3-4 ประเด็น มีคำถาม ไม่ว่าจะเป็น สังคมประชาธิปไตย การประท้วงก็ต้องอยู่ในกรอบประชาธิปไตย ไม่มีใครทั้งในและต่างประเทศอยากให้เกิดความรุนแรง ซึ่งเราได้เห็นความรุนแรงมาแล้ว มีการยิงระเบิดตูมๆ กันอยู่" </p>
<p>โฆษกบช.น.ไม่ฟันธงบึ้ม"กรมศุลฯ"เกี่ยวการเมือง</p>
<p><persName>พล.ต.ต. ปิยะ อุทาโย</persName> โฆษกกองบัญชาการตำรวจนครบาล กล่าวถึงกรณีระเบิดหน้าอาคาร 120 ปี กรมศุลกากร ว่า จากเหตุระเบิดหลายครั้งในพื้นที่กรุงเทพมหานครและต่างจังหวัด มีทั้งประเด็นการสร้างสถานการณ์ทางการเมือง และความขัดแย้งส่วนตัว ซึ่งในบริเวณกรมศุลกากร ยังไม่สามารถระบุได้ว่าเป็นประเด็นใด เพราะกรมศุลกากร ไม่ใช่สัญลักษณ์ทางการเมือง จึงต้องพิจารณาประเด็นความขัดแย้งอื่นร่วมกันด้วย โดยขณะนี้อยู่ระหว่างสอบสวนหาพยานหลักฐาน</p>
<p>อย่างไรก็ตาม จากการตรวจสอบภาพจากกล้องโทรทัศน์วงจรปิด เบื้องต้น พบว่า กลางดึกที่ผ่านมา คนร้ายขับจักรยานยนต์มาจากแยกกรมศุลกากร จอดห่างริมรั้วติดถนนใหญ่ประมาณ 30 เมตร จากนั้นขว้างระเบิดลูกเกลี้ยงชนิดขว้าง K-75 ใส่ตัวอาคาร จากนั้นขับรถจักรยานยนต์หนีไปทางท่าเรือคลองเตย  </p>
<p>ยิงถล่มธนาคารกรุงเทพ สาขา อ.ดอกคำใต้</p>
<p>ขณะที่อีกเหตุการณ์หนึ่งนั้น  เมื่อเวลา 09.00 น. <persName>พล.ต.ต.จรินทร์ อินทร์สุวรรณโณ</persName> ผู้บังคับการตำรวจภูธรจังหวัด(ผบก.ภ.จว.)พะเยา เปิดเผยว่า ได้รับรายงานจาก <persName>พ.ต.อ.สว่างวิทย์ สุทธหลวง</persName> ผกก.สภ.ดอกคำใต้ เกิดเหตุยิงถล่มธนาคารกรุงเทพ สาขา อ.ดอกคำใต้ ตั้งอยู่ติดถนนสายดอกคำใต้-พะเยา ใกล้กับตลาดในเขตชุมชน ภายในเขตเทศบาลเมืองดอกคำใต้ ห่างจาก สภ.ดอกคำใต้ ประมาณ 100 เมตร เมื่อออกไปตรวจสอบพบบริเวณสัญญลักษณ์ตราครุฑของธนาคาร บริเวณป้ายและกระจกหน้าธนาคาร ถูกยิงด้วยอาวุธชนิดเอ็ม 79 จำนวน 2 นัด เศษกระจก เศษปูน ตกกระเด็นใส่บ้านเรือนประชาชนในระแวกใกล้เคียง เจ้าหน้าที่เก็บหลักฐานได้เบื้องต้น ประกอบด้วย ปลอกกระสุนปืนอาก้า จำนวน 20 ปลอก เอ็ม 15 อีก10 กว่าปลอก</p>
<p><persName>พล.ต.ต.จรินทร์</persName>กล่าวว่า <persName>นายมนัส ปินใจ</persName> ผู้จัดการธนาคารกรุงเทพสาขา อ.ดอกคำใต้ ให้การว่าทางธนาคารติดกล้องวงจรปิดเฉพาะภายในธนาคารเท่านั้น ไม่ได้ติดตั้งด้านนอก เพราะคิดไม่ถึงว่าจะเกิดเหตุการณ์รุนแรงเช่นนี้ จากการสอบสวนชาวบ้านย่านใหล้เคียงระบุว่า เหตุเกิดเวลาประมาณ 02.15น.วันเดียวกันนี้ ชาวบ้านได้ยินเสียงคล้ายประทัดยักษ์ พอเปิดหน้าต่างบ้านออกไปดู เห็นรถปิคอัพแคปสีครีม ไม่ติดแผ่นป้ายทะเบียน เป็นพาหนะนำคนร้ายหลบหนีไปทางทิศตะวันออก ซึ่งเป็นเส้นทางเชื่อม อ.จุน อ.ปง และอ.เชียงม่วน</p>
<p>"ได้ตั้งทีมงานออกสืบสวนอย่างเร่งด่วนแล้ว เพราะจากหลักฐานในที่เกิดเหตุ พอจะจับกุมผู้ก่อเหตุมาดำเนินคดีได้ เบื้องต้นตั้งประเด็นสาเหตุน่าจะมาจากการสร้างสถานการณ์ทางการเมือง เพราะพะเยาอยู่ในพื้นที่สีแดง"<persName>พล.ต.ต.จรินทร์</persName>กล่าว</p>
<p>บึ้มกรมศุลฯแต่เช้ามืด กระจกแตกรถตู้เสียหาย</p>
<p>ก่อนหน้านี้ เมื่อเวลา 03.50 น. วันที่ 27 มีนาคม  <persName>ร.ต.ท.อำนาจ ศรีสุวรรณโน</persName> ร้อยเวรสอบสวน สน.ท่าเรือ ได้รับแจ้งเหตุระเบิดบริเวณด้านหน้าอาคาร 120 ปี กรมศุลกากร ถนนสุนทรโกษา แขวงและเขตคลองเตย กทม. จึงรุดไปตรวจสอบพร้อม <persName>พล.ต.ต.บุญส่ง พานิชอัตรา</persName> รองผบช.น. <persName>พล.ต.ต.อนุชัย เล็กบำรุง</persName> ผบก.น.5 <persName>พ.ต.อ.สมบัติ มิลินทจินดา</persName> ผกก.สส.บก.น.5 <persName>พ.ต.อ.ธนิต เหรียญเจริญ</persName> ผกก.สน.ท่าเรือ หน่วยเก็บกู้วัตถุระเบิด บก.ตปพ.บช.น. และเจ้าหน้าที่กองพิสูจน์หลักฐาน  ที่เกิดเหตุเป็นสวนหย่อมด้านหน้าตัวอาคาร อยู่ห่างจากถนนใหญ่ประมาณ 30 เมตร พบหลุมเป็นวงกว้าง 10 ซม. ลึก 5 ซม. ระแนงอลูมิเนียมบนเพดานพังถล่มลงมา กระจกของตัวอาคารแตก 1 บาน และเกิดรอยร้าวอีก 4 บาน โคมไฟส่องส่วางบนฟุตปาธแตก 1 ดวง และยังมีรถตู้ ยี่ห้อนิสสัน สีบรอนซ์เงิน หมายเลขทะเบียน ฮค 5990 กทม. ของกรมศุลกากร ถูกแรงระเบิดกระจกด้านหลังแตกได้รับความเสียหายเล็กน้อย นอกจากนี้ยังตรวจสอบพบกระเดื่องระเบิดตกอยู่ที่พื้นถนนหน้าอาคารห่างจากที่เกิดเหตุประมาณ 20 เมตร </p>
<p><persName>พล.ต.ต.บุญส่ง</persName> เปิดเผยว่า สอบสวนทราบว่าช่วงที่เกิดเหตุมี รปภ.ของกรมศุลกากร ได้ยินเสียงดังคล้ายระเบิดจากนั้นจึงรีบวิ่งมาดู เมื่อพบว่าเป็นระเบิดก็รีบโทรแจ้งตำรวจให้มาตรวจสอบ ซึ่งในที่เกิดเหตุพบว่าบริเวณด้านหน้าอาคารดังกล่าวมีการติดตั้งกล้องวงจรปิดเอาไว้ ส่วนระเบิดที่ใช้ก่อเหตุนั้นจากการตรวจสอบกระเดื่องและสะเก็ดระเบิดพบว่า เป็นระเบิดลูกเกลี้ยงชนิดขว้าง K-75 ซึ่งตนได้ให้เจ้าหน้าที่ฝ่ายสืบสวนนำภาพจากกล้องวงจรปิดไปตรวจสอบเพื่อหาเบาะแสของคนร้าย เบื้องต้นคาดว่าคนร้ายน่าจะขว้างระเบิดมาจากริมรั้วที่ติดกับถนนใหญ่ เพราะเป็นมุมที่โล่งและมีระยะห่างจากตัวอาคารไม่มากนัก ส่วนสาเหตุอยู่ระหว่างการสืบสวน ส่วนจะเกี่ยวข้องกับสถานการณ์ทางการเมืองที่วุ่นวายในขณะนี้หรือไม่นั้น ไม่ขอออกความเห็น  อย่างไรก็ตามขณะนี้ได้กำชับให้เจ้าหน้าที่เพิ่มกำลังในการรักษาความปลอดภัยบริเวรโดยรอบกรมศุลกากร พร้อมทั้งเร่งสอบปากคำพยานและรวบรวมหลักฐานทั้งหมด เพื่อติดตามตัวคนร้ายรายนี้มาดำเนินคดีต่อไป</p></body>
</news>
