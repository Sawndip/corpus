<teiHeader>
<fileDesc>
<titleStmt>
  <title>ศาลอาญาสั่งส่ง"ไมเคิล สมิธ"ผู้ร้ายข้ามแดนโกง5พันล้านกลับดูไบ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-18 12:14:44  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266470117&catid=17  </bibl>
</sourceDesc>
</fileDesc>
</teiHeader>
<news>
<headline>ศาลอาญาสั่งส่ง"<persName>ไมเคิล สมิธ</persName>"ผู้ร้ายข้ามแดนโกง5พันล้านกลับดูไบ</headline>
<lead></lead>
<neck></neck>
<body><p>ที่ห้องพิจารณาคดี 804 ศาลอาญา ถ.รัชดาภิเษก  เมื่อเวลา 09.30 น. วันที่  18 กุมภาพันธ์   ศาลมีคำสั่งให้ส่งตัว<persName>นายไมเคิล ไบรอัน สมิธ</persName> (  <persName>Mr. Michael Brayan หรือ Smith Michael Bryan Smith</persName> )  อายุ 43 ปี สัญชาติอังกฤษ อดีตผู้จัดการแผนกทรัพยากรบุคคล บริษัทลิมิตลิส ( Limitless Company ) สำนักงานใหญ่นครดูไบ ประเทศสหรัฐอาหรับเอมิเรตส์ เป็นผู้ร้ายข้ามแดนกลับไปดำเนินคดีที่ประเทศสหรัฐอาหรับเอมิเรตส์  ในความผิดฐานปลอมแปลงเอกสารและใช้เอกสารกระทำผิดในการโอนเงินของบริษัทเข้า บัญชีตนเองโดยมิชอบ และฉ้อโกง ตามประมวลกฎหมายอาญา มาตรา 264 , 268 และ 341</p>
<p>คดีนี้อัยการโจทก์ยื่นคำร้องสรุปว่า เมื่อวันที่ 1 กรกฎาคม 2551 <persName>นายซิค อัล-ดีนจาฟาร์</persName> ผู้ดำเนินการแทนบริษัทลิมิตลิส เข้าแจ้งความต่อพนักงานสอบสวนนครดูไบว่า บริษัทได้รับความเสียหายจากการกระทำของ<persName>นายไมเคิล</persName> ผู้ต้องหา ซึ่งรับผิดชอบการสรรหาและแต่งตั้งบุคคลเข้าทำงานในบริษัท โดยผู้ต้องหาได้แต่งตั้งพนักงาน<persName>นายแฟรงค์ มอส</persName> ( <persName>Frank Moss</persName> ) ค่าจ้างเดือนละ 125,000 เหรียญสหรัฐอาหรับอามิเรตส์ ตั้งแต่วันที่ 20 มีนาคม 51 – 31 พฤษภาคม 2551รวมเป็นเงิน 298,388 เหรียญสหรัฐอาหรับอามิเรตส์ แต่ปรากฏชัดในภายหลังว่า ผู้ต้องหานำเงินดังกล่าวมาเป็นของตน นอกจากนี้ผู้ต้องหายังโอนสดจำนวน 2,124,740 เหรียญสหรัฐอาหรับอามิเรตส์ หรือ 150,000,000 ล้านเหรียญสหรัฐ มูลค่า 5,000,000,000 ล้านบาท ไปยังบริษัทแซนฟอร์ดลี ( Sanford Lee ) ในประเทศอังกฤษ ที่ทราบว่าเป็นบริษัทของผู้ต้องหาเอง โดยผู้ต้องหาอ้างว่าการโอนเงินดังกล่าวเป็นค่าใช้จ่ายติดต่อเพื่อว่าจ้าง พนักงานจำนวน 12 คนโดยบริษัทแซนฟอร์ดลี ( Sanford Lee ) ทำงานให้กับบริษัทลิมิตลิส ( Limitless Company ) แต่ภายหลังปรากฏข้อมูลว่า การว่าจ้างพนักงานชุดดังกล่าวเป็นการดำเนินการโดยตรงไม่ผ่านบริษัทจัดหางาน ใด ๆ นอกจากนี้ผู้ต้องหาเป็นผู้ลงนามในเอกสารจ่ายเงินกับบริษัทแซนฟอร์ดลี ( Sanford Lee ) โดยเงินถูกโอนผ่านไปยังบัญชีธนาคาร FPME  ประเทศไซปรัสซึ่งเป็นบัญชีเดียวกับบัญชีเงินเดือน<persName>นายแฟรงค์ มอส</persName> ( <persName>Frank Moss</persName> ) เหตุเกิดเมื่อวันที่ 11 มีนาคม – 31 พฤษภาคม 2551 ที่เมืองดูไบ ประเทศสหรัฐอาหรับเอมิเรสต์ , กรุงลอนดอน ประเทศอังกฤษ และประเทศไซปรัส</p>
<p>ต่อมาวันที่ 25 สิงหาคม 2551 สำนักงานอัยการประเทศสหรัฐอาหรับเอมิเรตส์  ได้ออกหมายจับ<persName>นายไมเคิล</persName> ผู้ต้องหา โดยความผิดของผู้ต้องหาดังกล่าวเทียบเท่ากฎหมายไทย ฐานปลอมแปลงเอกสาร ใช้เอกสารปลอม และฉ้อโกง ตามประมวลกฎหมายอาญา มาตรา 264 , 268 และ 341 ซึ่งความผิดมีโทษจำคุกไม่น้อยกว่า 1 ปี ไม่ใช่ความผิดทางการเมือง หรือทางการทหาร และคดียังไม่หมดอายุความ และเมื่อทางการสหรัฐอาหรับเอมิเรตส์ ทราบว่า ผู้ต้องหาหลบหนีมาพำนักอยู่บ้านเลขที่ 99/173 หมู่บ้านร่วมสุขวิลล่า  แขวงสะพานใหม่ เขตสายไหม กทม. และบ้านเลขที่ 39-591 หมู่บ้านอารายาวิเลจ ต.หนองแก  อ.หัวหิน จ.ประจวบคีรีขันธ์ จึงได้มีหนังสือขอให้ประเทศไทยดำเนินการจับกุมและคุมขังชั่วคราวผู้ต้องหา เพื่อไต่สวนผู้ต้องหาในการส่งตัวเป็นผู้ร้ายข้ามแดน ไปดำเนินคดีที่ประเทศสหรัฐอาหรับเอมิเรตส์ต่อไป โดยสถานเอกอัครราชทูตสหรัฐอาหรับเอมิเรตส์ประจำประเทศไทย ได้มีคำร้องขอตามหนังสือทางการทูตเลขที่ 1265 ลงวันที่ 29 ตุลาคม 2551 ที่ 1317 ลงวันที่ 11 พฤสจิกายน  2551 , ที่ 1431 ลงวันที่ 17 ธันวาคม  2551 และ 24 ลงวันที่ 9 มกราคม 2552 โดยได้ส่งผ่านวิธีทางการทูตไปยังกระทรวงการต่างประเทศ และมีหนังสือถึงสำนักงานอัยการสูงสุด เพื่อขอพิจารณาดำเนินการส่งตัวเป็นผู้ร้ายข้ามแดน ตามพ.ร.บ.ส่งตัวผู้ร้ายข้ามแดน พ.ศ. 2551 มาตรา 8</p>
<p>ทั้งนี้ จำเลยให้การปฏิเสธอ้างว่า ลาออกจากงานที่บริษัทลิมิตลิสเพราะมีปัญหากับผู้บริหารระดับสูง ก่อนย้ายมาอยู่ในประเทศไทยได้ 1 ปี จึงถูกจับกุม ส่วนเหตุที่คัดค้านการส่งตัวเป็นผู้ร้ายข้ามแดนเพราะคู่กรณีเป็นผู้บริหาร ระดับสูงของประเทศเกรงจะไม่ได้รับความเป็นธรรม</p>
<p>ขณะที่อัยการโจทก์มีนักการทูต กระทรวงการต่างประเทศ เบิกความถึงรายละเอียดคำร้องของทางการสหรัฐอาหรับเอมิเรตส์ ที่ชี้แจงข้อเท็จจริงว่าจำเลยกระทำผิดในข้อหาปลอมและใช้เอกสารปลอม และฉ้อโกง และถูกอัยการสหรัฐอาหรับเอมิเรตส์ ออกหมายจับก่อนส่งเอกสารทางช่องทางการทูต เห็นว่าทางการไทยกับ สหรัฐอาหรับเอมิเรตส์จะไม่มีสนธิสัญญาส่งผู้ร้ายข้ามแดนระหว่างกัน แต่ทางการสหรัฐอาหรับเอมิเรตส์ แสดงเจตนาโดยชัดแจ้งว่าจะส่งตัวผู้ต้องหาในลักษณะต่างตอบแทนเช่นเดียวกัน อีกทั้งความผิดทั้ง 2 ข้อหาของจำเลยมีความผิดตามประมวลอาญาไทย ต้องตามหลักการส่งผู้ร้ายข้ามแดน พ.ศ. 2551 มาตรา 8 จึงมีคำสั่งให้ขังจำเลยไว้เพื่อส่งเป็นผู้ร้ายข้ามแดนภายใน 30 วัน หากภายใน 90 วันยังไม่สามารถดำเนินการส่งตัวได้ให้ปล่อยจำเลยไป</p>
<p>ภายหลัง <persName>นายปรัชญา วิจิตรโภคิน</persName> ทนายความ<persName>นายไมเคิล</persName> กล่าวว่ายังมีเวลาให้เตรียมตัวสู้คดีอีก 30 วัน ซึ่งตนจะต้องใช้สิทธิยื่นอุทธรณ์คำสั่งศาลแน่นอน  </p></body>
</news>
