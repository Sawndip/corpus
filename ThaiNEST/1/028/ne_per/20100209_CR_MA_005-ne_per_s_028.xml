<teiHeader>
<fileDesc>
<titleStmt>
  <title>"โอ๊ค-เอม"เตรียมยื่นศาลฎีการ้องปิดปาก"คตส.- สื่อ"ห้ามจ้อ-ทำสกู๊ปคดียึดทรัพย์ ยันได้มาก่อนพ่อเป็นนายกฯ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-09 15:45:35  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265775913&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>โอ๊ค</persName>-<persName>เอม</persName>"เตรียมยื่นศาลฎีการ้องปิดปาก"คตส.- สื่อ"ห้ามจ้อ-ทำสกู๊ปคดียึดทรัพย์ ยันได้มาก่อนพ่อเป็นนายกฯ</headline>
<lead>"<persName>พานทองแท้</persName>-<persName>พิณทองทา</persName>" เตรียมยื่นศาลฏีกา 11 ก.พ. ร้องศาลห้ามคตส.ให้สัมภาษณ์ ห้ามสื่อทำสกู๊ปคดียึดทรัพย์ "<persName>ทักษิณ</persName>" ทนายยื่นคำแถลงปิดคดี งัด 15 ประเด็นสู้ ยันได้รับ 4 หมื่นล้านก่อนพ่อเล่นการเมือง</lead>
<neck></neck>
<body><p><persName>นายกิตติพร อรุณรัตน์</persName> ทนายความ <persName>นายพานทองแท้ ชินวัตร</persName> และ <persName>น.ส.พินทองทา ชินวัตร</persName> บุตร<persName>พ.ต.ท.ทักษิณ ชินวัตร</persName> อดีตนายกรัฐมนตรี และ <persName>คุณหญิงพจมาน ชินวัตร</persName> อดีตภริยา ยื่นคำแถลงการณ์ปิดคดีต่อศาลฎีกาแผนกคดีอาญาของผู้ดำรงตำแหน่งทางการเมือง เมื่อเวลา 10.00 น. วันที่ 10 กุมภาพันธ์ ในฐานะผู้คัดค้านที่ 2 และ 3 คดีที่อัยการสูงสุด ยื่นคำร้องขอให้ศาลฎีกาฯ  มีคำสั่งยึดทรัพย์ของ <persName>พ.ต.ท.ทักษิณ</persName> และผู้คัดค้าน 22 ราย เป็นเงิน 76,000 ล้านบาท ที่ได้มาจากการออกนโยบายเอื้อประโยชน์แก่ตัวเองและพวกพ้อง  5 กรณี และการให้บุตรและคนใกล้ชิดถือครองหุ้นบริษัทในเครือชินคอร์ปอเรชั่น แทนตัวเอง ขณะดำรงตำแหน่งนายกรัฐมนตรี 2 วาระ </p>
<p><persName>นายกิตติพร</persName> กล่าวว่า ในส่วนคำแถลงปิดคดีของ <persName>นายพานทองแท้</persName> และ <persName>น.ส.พินทองทา</persName> นั้น มีจำนวนรวมทั้งสิ้น 130 หน้า แยกการชี้แจงออกเป็น 15 ประเด็น ที่จะยืนยันว่าทรัพย์สมบัติของ<persName>นายพานทองแท้</persName> 17,150 ล้านบาท และของ <persName>น.ส.พินทองทา</persName>  23,529 ล้านบาท รวมกว่า 40,000 ล้านบาทนั้นได้รับมอบจาก <persName>พ.ต.ท.ทักษิณ</persName> และ<persName>คุณหญิงพจมาน</persName> ก่อนที่ <persName>พ.ต.ท.ทักษิณ</persName> จะดำรงตำแหน่งนายกรัฐมนตรี รวมถึงความเป็นเจ้าของกรรมสิทธิ์ในทรัพย์ที่ได้รับผลประโยชน์เอง นอกจากนี้ยังชี้แจงประเด็นเรื่องการไต่สวนว่าชอบหรือไม่ ในฐานะทนายความเชื่อมั่นว่าชี้แจงให้ศาลทราบได้ </p>
<p>"ในวันที่ 26 กุมภาพันธ์ นี้ จะได้รู้กันแล้วว่าศาลฎีกาฯ จะมีคำพิพากษาอย่างไร ที่ผ่านมาปรึกษาหารือทางคดีกับนายพานทองแท้ และ น.ส.พินทองทา โดยตลอด และเข้าใจว่าในวันฟังคำพิพากษา คุณหญิงพจมาน นายพานทองแท้ และ น.ส.พินทองทา จะมาฟังด้วยตัวเอง" <persName>นายกิตติพร</persName> กล่าว </p>
<p>ผู้สื่อข่าวรายงานว่า สำหรับคำแถลงปิดคดีของ<persName>นายพานทองแท้</persName> มีความยาว 66 หน้า ส่วนของ<persName>น.ส.พินทองทา</persName> 64 หน้า ซึ่งสรุปชี้แจงการได้มาของหุ้น และการเข้าเป็นเจ้าของกรรมสิทธิ์ ในหุ้นบริษัทชินคอร์ปฯ ตั้งแต่ปี 2545 ว่ากระทำอย่างถูกต้องตามกฎหมาย เช่นเดียวกับคำแถลงปิดคดีของ<persName>นายพานทองแท้</persName> คัดค้านที่ 2 โดยตลอดระยะเวลา 5 ปีที่ถือครองหุ้นดังกล่าวอยู่นั้น ไม่เคยมีหน่วยงานราชการใดมีความสงสัย หรือตั้งข้อกล่าวหาผู้คัดค้านที่ 3 ถือหุ้นดังกล่าวแทน<persName>พ.ต.ท.ทักษิณ</persName> และ<persName>คุณหญิงพจมาน</persName>  </p>
<p>"กระทั่งเมื่อปี 2550 กลับมีการตั้ง คตส. ขึ้นมาโดยเฉพาะเพื่อตรวจสอบกล่าวหาว่า หุ้นบริษัทชินคอร์ปที่ขายไปนั้นเป็นของ พ.ต.ท.ทักษิณ และคุณหญิงพจมาน แต่ใช้ชื่อบุตร และญาติพี่น้อง ถือครองหุ้นแทน ซึ่งผู้คัดค้านที่ 3 ไม่อาจเข้าใจว่าเป็นเพราะเหตุใดจึงมีการกล่าวหาดังกล่าว และกรณีนี้ควรมีหลักเกณฑ์พิจารณาอย่างไร ซึ่ง คตส. และอัยการสูงสุด ผู้ร้อง ไม่มีมูลเหตุเพียงพอที่จะกล่าวหาผู้คัดค้านที่ 3 ถือหุ้นแทน เมื่อไม่มีมาตรฐานในการตรวจสอบ เพราะไม่มีหลักเกณฑ์ที่ชัดเจนเพียงพอที่จะมาใช้กล่าวหาว่าผู้คัดค้านที่ 3 เป็นผู้ถือหุ้นแท้จริงหรือไม่ จึงควรยกคำร้องของอัยการสูงสุด"คำแถลงของ<persName>น.ส.พินทองทา</persName>ระบุ </p>
<p>ผู้สื่อข่าวรายงานว่าวันที่ 11 กุมภาพันธ์ นี้ เวลา 10.00 น. <persName>นายพานทองแท้</persName> และ <persName>น.ส.พินทองทา</persName> จะไปศาลฎีกาฯเพื่อยื่นคำร้องขอให้ศาลห้าม คตส. บางคนที่ให้สัมภาษณ์เกี่ยวกับคดียึดทรัพย์ รวมทั้งสื่อมวลชนทำสกู๊ปข่าวคดียึดทรัพย์ หยุดการดำเนินการ ที่อาจจะก่อให้เกิดความเสียหายแก่ทั้งสอง ที่เป็นผู้คัดค้าน</p>
<p><persName>นางกรรณิกา ชลิตอาภรณ์</persName> กรรมการผู้จัดการใหญ่ ธนาคารไทยพาณิชย์ เปิดเผยว่า สำหรับกรณีของเงินฝากของ<persName>พ.ต.ท.ทักษิณ</persName>ที่อยู่กับธนาคารและจะมีการตัดสินคดีใน ช่วงปลายเดือนนั้น ธนาคารไม่จำเป็นต้องเตรียมตัวเป็นพิเศษ เนื่องจากเป็นเรื่องเงินของลูกค้าที่มาเปิดบัญชีไม่เกี่ยวข้องกับการดำเนิน งานของธนาคารแต่อย่างใด ทั้งนี้ธนาคารพร้อมที่จะทำตามคำสั่งของศาลอยู่แล้ว ไม่ว่าตัดสินอย่างไร ซึ่งเงินฝากดังกล่าวมีจำนวน 3.9 หมื่นล้านบาท</p></body>
</news>
