<teiHeader>
<fileDesc>
<titleStmt>
  <title>สลดทารกวัย10วันหัวติดบังโคลนดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-23 07:52:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55677  </bibl>
</sourceDesc>
</fileDesc>
</teiHeader>
<news>
<headline>สลดทารกวัย10วันหัวติดบังโคลนดับ</headline>
<lead>ขณะพาลูกไปตลาด"พ่อ-แม่"แทบขาดใจ</lead>
<neck></neck>
<body><p>สุดสลด แม่อุ้มทารกน้อย กับลูกวัยกำลังโตอีก 2 คน ซ้อนท้าย จยย.ไปซื้อกับข้าว เกิดอุบัติเหตุรถล้มขณะจอด ทำให้หัวลูกน้อยวัย 10 วัน ติดในบังโคลนหลัง ล้อบดหัวตายอนาถ ชาวบ้านเห็นเหตุการณ์ พยายามช่วยเหลือแต่ไม่ทันการ เผยแม่เด็กต้องดูแลลูกทั้งหมดตามลำพัง เพราะสามีไปทำงาน ระหว่างกระเตงลูกน้อยไปตลาด เกิดอุบัติเหตุ มือลูกชายดันไปถูกคันเร่งขณะจอดรถ ทำรถล้มคว่ำเกิดเหตุสลด พ่อแม่เด็กแทบขาดใจ</p>
<p>อุทาหรณ์ทารกน้อยถูกล้อ จยย.บดหัวดับสยองครั้งนี้ เกิดขึ้นเมื่อเวลา 18.30 น. วันที่ 22 มี.ค. หน่วยกู้ภัยศูนย์พุทไธศวรรย์ พระนครศรีอยุธยา รับแจ้งมีเหตุ จยย.ล้มและทับร่างทารก ที่หน้าตลาดสี่แยกวงเวียนเจดีย์สามปลื้ม หมู่ 1 ต.ไผ่ลิง อ.พระนคร ศรีอยุธยา จึงประสานงานไปยังหน่วยกู้ชีพ รพ.พระนครศรีอยุธยา รีบไปตรวจสอบยังที่เกิดเหตุ พบว่าบริเวณถนนเส้นทางวัดใหญ่ชัยมงคล-วงเวียนเจดีย์สามปลื้ม หน้าตลาดสด มีประชาชนจำนวนมากกำลังยืนมุงดูเหตุการณ์สยดสยอง โดยพบ จยย.ยี่ห้อฮอนด้าแบบหญิงสีน้ำเงิน ทะเบียน ขงม 431 พระนครศรีอยุธยา ล้มคว่ำอยู่ มีชาวบ้านกุลีกุจอช่วยกันดึงร่างทารกที่ศีรษะติดอยู่กับบังโคลนหลัง โผล่ออกมาให้เห็นแต่มือกับลำตัวที่กระตุกเป็นระยะ แต่ยังไม่เป็นผล</p>
<p>ต่อมาเจ้าหน้าที่ได้ช่วยกันใช้เครื่องมือถอดชิ้นส่วนล้อหลังของ จยย.ออกอย่างรีบด่วน โดยใช้ผ้าขนหนูห่อหุ้มร่างของหนูน้อยเอาไว้ แต่เกิดอุปสรรคเนื่องจากประแจไขนอตบางตัวใช้ไม่ได้ ทำให้ต้องเสียเวลา  ไปวิ่งหาเครื่องมือมาใหม่ ใช้เวลานานกว่า 40 นาที จึงสามารถนำร่างของหนูน้อยออกมาได้ โดยพบว่าศีรษะถูกบีบอัดจนกะโหลกยุบ เสียชีวิตคาที่ ทำให้ <persName>นางดวงตา ชุมพลภักดี</persName> อายุ 20 ปี อยู่บ้านเลขที่ 91/6 หมู่ 2 ต.ไผ่ลิง แม่เด็กที่ยืนตัวสั่นเฝ้าดูเหตุการณ์อยู่ข้างๆ ถึงกับกรีดร้องน้ำตาไหลแทบเป็นสายเลือด ก้มกราบศพลูกอย่างน่าเวทนา</p>
<p>จากการสอบสวนทราบว่า ก่อนเกิดเหตุ <persName>นางดวงตา</persName> ขี่ จยย.ออกมาจากบ้าน เพื่อที่จะมาซื้อกับข้าวที่ตลาดฯ โดยกระเตงลูกชายวัย 7 ขวบ และลูกสาววัย 8 ขวบนั่งด้านหน้า รถ จยย. ส่วนมืออีกข้างหนึ่งอุ้ม <persName>ด.ญ.รวิวรรณ</persName> หรือ<persName>น้องจูน</persName> ลูกสาววัย 10 วัน เอาไว้ด้วย เพราะที่บ้านไม่มีคนช่วยดูแล ต่อมา<persName>นางดวงตา</persName>ได้เตรียมจอดรถ และกำลังจะตั้งขาหยั่ง โดยให้ลูกสาวลงจากรถก่อน ปรากฏว่าลูกชายที่นั่งอยู่ข้างหน้า มือเกิดไปถูกคันเร่งอย่างแรงทำให้รถเสียหลักล้มลง จน<persName>น้องจูน</persName>หลุดจากมือของ<persName>นางดวงตา</persName> ถูกล้อหลังของ จยย.หมุนเอาศีรษะเข้าไปติดในบังโคลนอย่างสยดสยอง ชาวบ้านที่เห็นเหตุการณ์รีบเข้าไปช่วยเหลือ<persName>น้องจูน</persName> แต่ก็ไม่ทันการ</p>
<p>ต่อมา <persName>นายสิทธิพงษ์ สุพรรณา</persName> อายุ 30 ปี สามี<persName>นางดวงตา</persName> ซึ่งทำงานเป็นคนขับรถโรงงาน ที่รับทราบข่าวร้ายได้รีบเดินทางมาดูเหตุการณ์ เมื่อเห็นศพลูกสาวถึงกับปล่อยโฮอย่างไม่อายใคร ละล่ำละลักบอกว่า<persName>น้องจูน</persName>เป็นลูกคนสุดท้อง เพิ่งคลอดเมื่อ 10 วันก่อน และตั้งใจที่จะให้ภรรยาปิดอู่แล้ว แต่ด้วยความที่ลูกเล็กและต้องอยู่กับภรรยาเพียงลำพัง เวลาไปไหนมาไหน<persName>นางดวงตา</persName>จะพาลูกซ้อนท้าย จยย.ไปด้วย ไม่คาดคิดว่าจะเกิดเหตุร้ายขึ้นกับครอบครัวตนเอง</p></body>
</news>
