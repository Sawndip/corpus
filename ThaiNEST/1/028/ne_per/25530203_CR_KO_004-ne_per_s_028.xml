<teiHeader>
<fileDesc>
<titleStmt>
  <title>สธ.ตรวจน้ำหมักป้าเช็งไม่พบตัวยามีแต่แบคทีเรีย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100125/45941/%e0%b8%aa%e0%b8%98.%e0%b8%95%e0%b8%a3%e0%b8%a7%e0%b8%88%e0%b8%99%e0%b9%89%e0%b8%b3%e0%b8%ab%e0%b8%a1%e0%b8%b1%e0%b8%81%e0%b8%9b%e0%b9%89%e0%b8%b2%e0%b9%80%e0%b8%8a%e0%b9%87%e0%b8%87%e0%b9%84%e0%b8%a1%e0%b9%88%e0%b8%9e%e0%b8%9a%e0%b8%95%e0%b8%b1%e0%b8%a7%e0%b8%a2%e0%b8%b2%e0%b8%a1%e0%b8%b5%e0%b9%81%e0%b8%95%e0%b9%88%e0%b9%81%e0%b8%9a%e0%b8%84%e0%b8%97%e0%b8%b5%e0%b9%80%e0%b8%a3%e0%b8%b5%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>สธ.ตรวจน้ำหมัก<persName>ป้าเช็ง</persName>ไม่พบตัวยามีแต่แบคทีเรีย</headline>
<lead>แจ้งข้อหา "<persName>ป้าเช็ง</persName> "เพิ่มอีกสองข้อหา ประกอบโรคศิลป์โดยไม่ได้รับอนุญาต และโฆษณาเกินกว่าความเป็นจริง ระบุหากยืนยันจะนำสินค้าแจกฟรีประชาชนก็ต้องเพิ่มข้อหาฉ้อโกงและโยงถึงยึดทรัพย์</lead>
<neck></neck>
<body><p> ที่กองบังคับการปราบปรามการกระทำผิดเกี่ยวกับการคุ้มครองผู้บริโภค (บก.ปคบ.) เมื่อเวลา 15.30 น.วันที่ 25 มกราคม <persName>พล.ต.ต.จตุรงค์ ภุมรินทร์</persName> ผบก.ปคบ. <persName>พ.ต.อ.พฤทธิพงษ์ ประยูรศิริ</persName> ผกก.4 บก.ปคบ.แถลงถึงความคืบหน้ากรณีการดำเนินคดีกับ <persName>น.ส.ศรวรรณ ศิริสุนทรินทร์</persName> หรือ “<persName>ป้าเช็ง</persName>” อายุ 72 ปี เจ้าของธุรกิจ “น้ำมหาบำบัด” น้ำหมักชีวภาพซึ่งมีการโฆษณาว่าสามารถรักษาได้สารพัดโรค หลังจากคณะกรรมการอาหารและยา (อย.) นำตัวอย่างน้ำหมักชีวภาพดังกล่าวส่งไปตรวจยังกรมวิทยาศาสตร์การแพทย์ ซึ่งผลการตรวจสอบอย่างไม่เป็นทางการปรากฎว่ามีส่วนผสมของจุลินทรีย์เกินกว่าปริมาณที่กฎหมายกำหนด ว่า ในคดีนี้ทางพนักงานสอบสวนได้แจ้งข้อหากับ <persName>น.ส.ศรวรรณ</persName> ไปแล้วในข้อหา ผลิตหรือขายยาโดยไม่ได้ขึ้นทะเบียนตำรับยา ระวางโทษจำคุกไม่เกิน 3 ปี ปรับไม่เกิน 5,000 บาท หรือทั้งจำทั้งปรับ</p>
<p> <persName>พล.ต.ต.จตุรงค์</persName> กล่าวต่อว่า ภายหลังได้รับการประสานจาก อย.ว่า ผลการตรวจสอบน้ำหมักชีวภาพหรือยามหาบำบัดนี้มีจุลินทรีย์เกินกว่าที่กฎหมายกำหนดแล้ว ทางพนักงานสอบสวนก็จะรับคำร้องทุกข์ของ อย.และกองประกอบโรคศิลป เพื่อแจ้งข้อหาเพิ่มเติมกับ <persName>น.ส.ศรวรรณ</persName> ใน 2 ข้อหา คือ โฆษณาเกินกว่าความเป็นจริง ระวางโทษปรับไม่เกิน 100,000 บาท และข้อหาประกอบโรคศิลปโดยไม่ได้รับอนุญาต โทษจำคุกไม่เกิน 3 ปี ปรับไม่เกิน 30,000 บาท หรือทั้งจำทั้งปรับ คาดว่าทางตัวแทน อย.จะส่งเจ้าหน้าที่มาร้องทุกข์อย่างเป็นทางการภายใน 2-3 วันนี้ จากนั้นพนักงานสอบสวนก็จะเชิญตัว <persName>น.ส.ศรวรรณ</persName> มารับทราบข้อหาเพิ่มเติม โดยอย่างเร็วที่สุดคงจะดำเนินการได้ภายในวันที่ 27 มกราคมนี้</p>
<p> ผบก.ปคบ.กล่าวอีกว่า ส่วนกรณีที่ <persName>น.ส.ศรวรรณ</persName> ยืนยันว่า จะผลิตน้ำหมักชีวภาพนี้ต่อไปโดยเปลี่ยนวิธีจากการจำหน่ายเป็นแจกฟรีให้กับประชาชนที่สนใจนั้น ทางเจ้าหน้าที่คงจะปล่อยให้กระทำเช่นนั้นไม่ได้เนื่องจากผลการตรวจสอบทางวิทยาศาสตร์ออกมาแล้ว โดยเฉพาะเรื่องน้ำยาที่ใช้หยอดตา หากหยอดไปเรื่อยๆ อาจทำอันตรายกับดวงตาถึงขั้นตาบอดได้ อีกทั้งเป็นการกระทำที่ผิดกฎหมาย ทั้งนี้ ตนอยากฝากถึงประชาชนที่ได้รับความเสียหายในกรณีนี้ขอให้มาแจ้งความเพิ่มเติมได้ที่ บก.ปคบ.หรือแจ้งไปยังสายด่วน อย.1556 และหากมีผู้เสียหายเกินกว่า 10 ราย ก็จะพิจารณาดำเนินคดีในความผิดฐานฉ้อโกงประชาชน ซึ่งจะสามารถดำเนินการเรื่องการยึดทรัพย์ได้</p>
<p>สธ.ตรวจน้ำหมัก<persName>ป้าเช็ง</persName>ไม่พบตัวยามีแต่แบคทีเรีย</p>
<p><persName>นายจุรินทร์ ลักษณวิศิษฐ์</persName> รมว.สาธารณสุข กล่าวว่า กรณีการจำหน่ายน้ำมหาบำบัดเพื่อรักษาโรค “<persName>ป้าเช็ง</persName>” จากผลตรวจกรมวิทยาศาสตร์การแพทย์ ทั้งในส่วนของน้ำมหาบำบัดที่จำหน่วยราคาขวดละ 1,000 บาท และยาหยอดตาขวดละ 100 บาท พบว่า น้ำทั้ง 2 ชนิดมีสภาพเป็นกรดและตรวจพบเชื้อแบคทีเรีย ซึ่งในกรณีของยาหยดตาจะมีการปนเปื้อนของเชื้อแบคทีเรียไม่ได้ และจากสภาพความเป็นกรดหากนำไปหยอดตาจะทำให้รู้สึกแสบร้อน และหากมีสภาพความกรดรุนแรงด้วยแล้วอาจส่งผลกระทบต่อเลนส์ตาได้ นอกจากนี้ทั้งน้ำมหาบำบัดและยาหยอดตาจากการตรวจยังไม่พบตัวยาใดๆ ที่ช่วยในการรักษาโรคได้ ทั้งกลุ่มยาปฏิชีวนะและเพนนิโซโลน ดังนั้นผู้ประกอบการจึงควรยุติการดำเนินการใดๆ โดยสิ้นเชิง และหากยังมีการจำหน่ายหรือกระทำใดจะมีการดำเนินคดีซ้ำอีก</p>
<p> “ขณะนี้ยังไม่ทราบว่าเป็นเชื้อแบคทีเรียชนิดใด ซึ่งกรมวิทยาศาสตร์แพทย์ยังอยู่ระหว่างการตรวจเพาะเชื้อคาดว่าในอีก 1-2 วันจะทราบผล” รมว.สาธารณสุข กล่าว และว่า ทั้งนี้กระทรวงสาธารณสุขจะเน้นรณรงค์คุ้มครองผู้บริโภคอย่างเข้มข้นเพื่อไม่ให้ประชาชนตกเป็นเหยื่อของผู้ประกอบการที่กระทำผิดกฎหมาย</p>
<p> ด้าน <persName>นพ.พิพัฒน์ ยิ่งเสรี</persName> เลขาธิการคณะกรรมการอาหารและยา (อย.) กล่าวว่า ที่ผ่านมาทาง อย.ได้รับการร้องเรียนจากผู้บริโภค โดยเฉพาะในกลุ่มที่เป็นยาหยอดตา หลังจากที่ซื้อมาใช้และทดลองหยอดตา ปรากฏว่าเกิดอาการปวดแสบปวดร้อน จึงหยุดใช้และรีบล้างตาทันที พร้อมกันนี้จึงได้แจ้งต่อ อย.ให้ตรวจสอบ อย่างไรก็ตามจากผลการตรวจกรมวิทยาการแพทย์เบื้องต้นที่พบเชื้อแบคทีเรีย ผู้ประกอบการจะต้องยุติการดำเนินการทันที หากยังไม่ยุติก็จะถูกดำเนินคดีอีก จึงอยากฝากเตือนไปยัง<persName>ป้าเช็ง</persName>ด้วย</p>
<p> ลูกค้ายังแห่ซื้อถังไปหมักตามสูตร<persName>ป้าเช็ง</persName>เครียด</p>
<p> ผู้สื่อข่าวรายงานว่า ที่บ้านเลขที่ 4/5 ซอยบงกช 51 ม.4 ต.คลองสอง อ.คลองหลวง จ.ปทุมธานี ซึ่งเป็นบ้านของ<persName>นางศรวรรณ</persName>วันนี้ก็ยังมีลูกค้าได้มาซื้อถังน้ำไปหมักชีวภาพเอง โดยภายในบ้านมีเพียงหลานของ<persName>ป้าเช็ง</persName> คอยดูแล พร้อมเจ้าหน้าที่ตำรวจ สภ.คลองหลวง คอยเฝ้าดูอยู่หนึ่งนาย หลาน<persName>ป้าเช็ง</persName>บอกว่า  วันนี้ป้าได้เดินทางเข้ากรุงเทพฯไปหาหมอ อาจจะเกิดจะความเครียดที่ทางเลขาธิการคณะกรรมการอาหารและยา ได้มาจับกุมไป พร้อมสั่งปิดโดยไม่มีกำหนด</p>
<p> เมื่อสอบถามว่า ทาง อย.ได้ตรวจพบมีเชื้อเบคทีเรียอยู่ในน้ำหยดตาทราบข่าวหรือไม่ ทางหลาน<persName>ป้าเช็ง</persName>ตอบว่ารู้แล้ว มีผู้แจ้งมาบอกแล้วตั้งแต่ตอนเที่ยงวัน จึงอาจจะทำให้<persName>ป้าเช็ง</persName>เครียดมากขึ้น จนทำให้ต้องมีการขึ้นป้ายไม่ให้สัมภาษณ์สื่อมวลชน</p>
<p> บรรยากาศหน้าบ้านยังคึกคักเมื่อมีลูกค้าเดินทางมาจากต่างจังหวัดได้มาซื้อถังหมักพร้อมตัวยาที่มีลูกค้านำใส่ท้ายรถกระบะมาตั้งขาย และขายดีตลอดทั้งวัน อย่างเช่น มะขามป้อมโลละ 20 บาท ลูกสมอโลละ 60 บาท บอระเพ็ดโลละ 15 บาท ลำไยโลละ 25 บาท ลูกยอโลละ 20 บาท ซึ่งมีลูกค้ามาซื้อยกถุงไปคนละหลายสิบโลทำให้พ่อค้ามีรายได้เหมือนเดิม</p></body>
</news>
