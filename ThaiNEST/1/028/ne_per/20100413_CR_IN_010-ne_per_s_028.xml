<teiHeader>
<fileDesc>
<titleStmt>
  <title>ผบ.พล.ร.2 รอ.อาการล่าสุดดีขึ้นแล้ว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-04-13 15:56:18  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=220942  </bibl>
</sourceDesc>
</fileDesc>
</teiHeader>
<news>
<headline>ผบ.พล.ร.2 รอ.อาการล่าสุดดีขึ้นแล้ว</headline>
<lead>อาการล่าสุดของ ผบ.พล.ร.2 รอ. ที่ถูกยิงขาหัก 3 ท่อน ดีขึ้นตามลำดับ ส่วน <persName>พ.ท.เกรียงศักดิ์</persName> ที่ถูกสะเก็ดระเบิดที่ศรีษะ เริ่มตอบสนองบ้างแล้ว</lead>
<neck></neck>
<body><p><persName>พ.อ.พีระพล ปกป้อง</persName> โฆษกโรงพยาบาลพระมงกุฎเกล้า กล่าวถึงความคืบหน้าอาการบาดเจ็บของ <persName>พล.ต.วลิต โรจนภักดี</persName> ผู้บัญชาการกองพลทหารราบที่ 2 รักษาพระองค์ (พล.ร.2 รอ.) ถูกปืนเอ็ม 79 ได้รับบาดเจ็บขาด้านซ้ายหัก 3 ท่อน ว่า ขณะนี้ อาการโดยรวมดีขึ้น ซึ่งแพทย์ได้ทำการผ่าตัดขาซ้ายที่หัก ทำความสะอาดบาดแผล และได้ทำการยึดกระดูกดามขาภายนอกด้วยเหล็ก ซึ่งคงต้องใช้เวลารักษาตัวสักระยะหนึ่ง เบื้องต้น หากกระดูกเข้าที่แล้ว ตามคำวินิจฉัยของแพทย์คงต้องดามขาภายในด้วยเหล็ก เพื่อให้สามารถมีชีวิตได้ตามปกติ
แต่ขณะนี้อาการของ <persName>พล.ต.วลิต</persName> ไม่มีอะไรที่น่าเป็นห่วง ตอนนี้ออกจากห้องไอซียูมาพักรักษาตัวที่ห้องผู้ป่วยพิเศษแล้ว</p>
<p>โฆษก ร.พ.พระมงกุฎ กล่าวอีกว่า สำหรับอาการของ <persName>พ.ท.เกรียงศักดิ์ นันทโพธิ์เดช</persName> ผู้บังคับกองพันทหารราบที่ 2 กรมทหารราบที่ 12 รักษาพระองค์ ขณะนี้ อยู่ระหว่างสังเกตอาการของแพทย์ ในห้องไอซียู ซึ่งอาการล่าสุด หมอระบุว่า เป็นที่น่าพอใจ เพราะมีอาการตอบสนองบางแล้ว หลังการผ่าตัดสมอง ซึ่งแพทย์ได้มีการให้ยาลดอาการสมองบวม และดูแลอย่างใกล้ชิด</p>
<p>นอกจากนี้ ยังมีทหารระดับ นายสิบ 2 นาย ที่น่าเป็นห่วงอยู่ ซึ่งนายหนึ่ง ภายหลังผ่าตัดสมองแล้ว อาการไม่ค่อยดีขึ้น และอีกนาย ก็ผ่าตัดทรวงอกไปแล้ว ซึ่งทั้ง 2 กำลังอยู่ในห้องไอซียู แพทย์ต้องดูแลอย่างใกล้ชิด</p></body>
</news>
