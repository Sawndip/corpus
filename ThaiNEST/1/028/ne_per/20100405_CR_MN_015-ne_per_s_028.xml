<teiHeader>
<fileDesc>
<titleStmt>
  <title>วัดใจ “มาร์ค”! ศาลชี้ชัดรัฐมีอำนาจปราบม็อบ ไม่ต้องขออำนาจศาล  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 18:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047380  </bibl>
</sourceDesc>
</fileDesc>
</teiHeader>
<news>
<headline>วัดใจ “<persName>มาร์ค</persName>”! ศาลชี้ชัดรัฐมีอำนาจปราบม็อบ ไม่ต้องขออำนาจศาล</headline>
<lead>ศาลชี้ การชุมนุมของกลุ่มคนเสื้อแดง บริเวณสี่แยกราชประสงค์ เป็นการใช้สิทธิ์เกินเลยไปจากที่รัฐธรรมนูญกำหนดไว้ และให้ กอ.รมน.ใช้อำนาจในการสลายการชุมนุมที่ก่อให้เกิดความวุ่นวายตามกฎหมายได้ โดยไม่จำเป็นต้องมาร้องขอต่อศาล</lead>
<neck></neck>
<body><p>วันนี้ (5 เม.ย.) เมื่อเวลา 18.30 น.ที่ศาลแพ่ง ถ.รัชดาภิเษก ภายหลังจากที่ <persName>นายอภิสิทธิ์ เวชชาชีวะ</persName> นายกรัฐมนตรี ในฐานะผู้อำนวยการรักษาความมั่นคงภายในราชอาณาจักร (ผอ.รมน.) ในนามสำนักนายกรัฐมนตรี มอบอำนาจให้ <persName>พล.อ.อนุพงษ์ เผ่าจินดา</persName> ผู้บัญชาการทหารบก (ผบ.ทบ.) ในฐานะ รอง ผอ.รมน.ผู้แทนเป็นโจทก์ยื่นคำร้อง เรื่องขอให้บังคับตามข้อกำหนด ให้ศาลมีคำสั่งให้ <persName>นายวีระ มุสิกพงศ์</persName> <persName>นายจตุพร พรหมพันธุ์</persName> <persName>นายณัฐวุฒิ ใสยเกื้อ</persName> <persName>นพ.เหวง โตจิราการ</persName> และ <persName>นายอริสมันต์ พงษ์เรืองรอง</persName> แกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) ทั้ง 5 คน นำมวลชนกลุ่ม นปช.และกลุ่มคนเสื้อแดงทั้งหมด พร้อมด้วยทรัพย์สินและยานพาหนะทุกชนิดที่เกี่ยวข้องทั้งหมดออกไปจากบริเวณ ถนนราชดำริ ตั้งแต่แยกราชประสงค์ ถึงแยกประตูน้ำ ถนนราชดำริตั้งแต่แยกราชประสงค์ถึงสถานีรถไฟฟ้าราชดำริ ถนนพระรามที่ 1 ตั้งแต่แยกราชประสงค์ถึงแยกปทุมวัน และถนนเพลินจิตตั้งแต่แยกราชประสงค์ถึงแยกชิดลม</p>
<p>รวมทั้งขอให้ศาลมีคำสั่งห้ามกลุ่มบุคคลทั้งห้า และกลุ่มผู้ชุมนุมเข้าไปในบริเวณถนนพระราม 4 ตั้งแต่แยกตัดกับถนนสาทร ถึงแยกสามย่าน ถนนสาทร ตั้งแต่แยกตัดกับถนนพระรามที่ 4 ถึงแยกตัดกับถนนเจริญกรุง ถนนสีลม ตั้งแต่แยกตัดกับถนนพระราม 4 ถึงแยกตัดกับถนนเจริญกรุง ถนนสุรวงศ์ ตั้งแต่แยกตัดกับถนนพระราม 4 ถึงแยกตัดกับถนนเจริญกรุง ถนนเจริญกรุงตั้งแต่แยกตัดกับถนนสุรวงศ์ ถึงถนนสาทร ถนนราชดำริตั้งแต่สถานีรถไฟฟ้าราชดำริ ถึงแยกตัดกับถนนพระราม 4 ถนนพญาไท ตั้งแต่แยกสามย่านถึงถนนราชเทวี ถนนรัชดาภิเษก ตั้งแต่แยกตัดกับถนนสุขุมวิท ถึงแยกตัดกับถนนพระราม 4 ถนนดินแดงตั้งแต่แยกตัดกับถนนรัชดาภิเษกถึงแยกตัดกับถนนทวีมิตร ถนนทวีมิตร และถนนรัชดาภิเษก ตั้งแต่แยกตัดกับถนนดินแดงถึงแยกตัดกับรัชดา ซอย 8 หากกลุ่มบุคคลทั้งห้า และกลุ่มผู้เข้าร่วมชุมนุมเข้าไปในบริเวณพื้นที่ตามข้อกำหนด ดังกล่าวขอให้ศาลมีคำสั่งให้ออกจากพื้นที่ดังกล่าว โดยให้มีผลทันทีที่ศาลมีคำสั่ง</p>
<p>ต่อมาเวลา 18.25 น.ศาลมีคำสั่งให้ยกคำร้อง โดยพิเคราะห์แล้วเห็นว่า ข้อเท็จจริงจากการไต่สวนฟังได้ว่าการกระทำของแกนนำทั้ง 5 และผู้ร่วมชุมนุมเป็นการปิดกั้นกีดขวางเส้นทางคมนาคมและการใช้ยานพาหนะของ ประชาชนทั่วไป ส่งผลกระทบต่อธุรกิจสำคัญ รวมทั้งเกิดความเดือดร้อนต่อการประกอบอาชีพ และการดำรงชีวิตของประชาชน จึงเป็นการจำกัดเสรีภาพการเดินทางของประชาชนที่จะใช้เส้นทางสาธารณะและกระทบ ต่อความมั่นคงภายในราชอาณาจักร เป็นการใช้สิทธิเสรีภาพการชุมนุมที่เกินกว่าขอบเขตของรัฐธรรมนูญ ปี 2550 ม.34 และ 63 บัญญัติไว้</p>
<p>ดังนั้น เมื่อ ผอ.รมน.โดย ผอ.ศอ.รศ.รับมอบอำนาจให้ปฏิบัติหน้าที่แทน ได้อาศัยอำนาจตาม ม.18 พ.ร.บ.การรักษาความมั่นคงภายในราชอาณาจักร พ.ศ.2551 ออกข้อกำหนดและข้อประกาศห้ามแกนนำทั้งห้า และผู้ชุมนุมทั้งหมดออกจากพื้นที่ที่ชุมนุมแล้ว ข้อกำหนดและประกาศดังกล่าวจึงมีสภาพบังคับอยู่ในตัว และเมื่อมีประกาศใช้แล้วย่อมมีผลบังคับได้ทันที ไม่จำเป็นต้องมาร้องขอให้ศาลออกคำบังคับตามข้อกำหนดดังกล่าวอีก และหากมีการฝ่าฝืน ผู้ฝ่าฝืนนั้นย่อมมีโทษตาม ม.24 ตามที่กฎหมายบัญญัติไว้ และ กอ.รมน.มีอำนาจที่จะดำเนินการได้ตามที่เห็นสมควรและตามความจำเป็น เพื่อให้มีการปฏิบัติตามข้อกำหนดและประกาศ ซึ่งหมายถึงมีอำนาจในการป้องกัน ปราบปราม ระงับ ยับยั้งและแก้ไข หรือบรรเทาเหตุการณ์ที่กระทบต่อความมั่นคง ตามที่บัญญัติไว้ใน ม.16 พ.ร.บ.ความมั่นคง</p>
<p>กรณีของผู้ร้องจึงไม่มีความจำเป็นที่จะต้องใช้สิทธิ์ทางศาลอีก ศาลจึงมีคำสั่งให้ยกคำร้อง ตาม ป.วิ แพ่ง ม.55</p></body>
</news>
