<teiHeader>
<fileDesc>
<titleStmt>
  <title>ตร.ได้เบาะแสรถต้องสงสัยยิงเอ็ม 79 ร.1 รอ.  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2010-03-15 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.mcot.net/content/32719  </bibl>
</sourceDesc>
</fileDesc>
</teiHeader>
<news>
<headline>ตร.ได้เบาะแสรถต้องสงสัยยิงเอ็ม 79 ร.1 รอ.</headline>
<lead></lead>
<neck></neck>
<body><p>กรุงเทพฯ 15 มี.ค.- <persName>พล.ต.ต.อำนวย  นิ่มมะโน</persName> รองผู้บัญชาการตำรวจนครบาล เรียกทีมสืบสวนฝีมือดี ประชุมทันที หลังได้เบาะแสรถต้องสงสัยที่ใช้ก่อเหตุลอบยิงระเบิดเอ็ม 79 เข้าใส่กองพันทหารราบที่ 1 รอ. พร้อมเตรียมประสานขอภาพจากกล้องวงจรปิดบนทางด่วน และของกองพันทหารราบที่ 1 เพื่อนำมาตรวจสอบหาเบาะแสคนร้ายที่ลอบยิงระเบิดเอ็ม 79 ใส่กองพันทหารราบที่ 1 กรมทหารราบที่ 1 มหาดเล็กรักษาพระอค์ หรือ ร.1 พัน . 1 รอ. ส่งผลให้ <persName>จ.ส.อ.ปรีชา  ปานสมุทร</persName> ผบ.หมู่กองรักษาการณ์ และ<persName>พลทหารหนุ่ม ศรีเฟื้อง</persName> ได้รับบาดเจ็บ ถูกยิงที่หน้าท้องและแขนซ้าย ถูกนำตัวส่งโรงพยาบาลพระมงกุฎเกล้า รวมทั้งมีพยานเห็นรถต้องสงสัย แต่ยังไม่สามารถเปิดเผยได้</p>
<p><persName>พล.ต.ต.อำนวย</persName>  ยอมรับด้วยว่า เป็นการกระทำที่อุกอาจ  เพราะก่อเหตุในเวลากลางวัน  ตรวจสอบเบื้องต้นคาดว่าคนร้ายยิงจากบนทางด่วนโทลล์เวย์ จึงต้องรอเจ้าหน้าที่กองพิสูจน์หลักฐานตรวจอย่างละเอียดอีกครั้ง ส่วนสาเหตุเชื่อต้องการแสดงสัญลักษณ์ และยั่วยุให้ทหารออกมาเคลื่อนไหว หรือมือที่ 3 เข้ามาแทรกแซงให้เกิดความวุ่นวาย  มีรายงานว่าระเบิดที่คนร้ายยิงมีทั้งหมด 4 ลูก ลูกแรกตกข้างปั๊มน้ำมัน ปตท. ถนนวิภาวดีรังสิต ลูกที่ 2 ข้างรั้วกรมทหารราบที่ 1 มหาดเล็กรักษาพระองค์ ลูกที่ 3 ห่างจากจุดที่ 2 ประมาณ 100 เมตร และลูกที่ 4 ข้างกองรักษาการ ร.1 รอ. -สำนักข่าวไทย</p></body>
</news>
