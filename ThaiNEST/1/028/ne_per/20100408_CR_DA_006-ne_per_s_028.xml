<teiHeader>
<fileDesc>
<titleStmt>
  <title>วางบึ้มรถทหารพรานที่แว้งไร้เจ็บ-ตาย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-08 21:58:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58966  </bibl>
</sourceDesc>
</fileDesc>
</teiHeader>
<news>
<headline>วางบึ้มรถทหารพรานที่แว้งไร้เจ็บ-ตาย</headline>
<lead>โจรใต้วางระเบิดรถทหารพรานที่แว้ง ไร้เจ็บ รถยนต์เสียหายเล็กน้อย</lead>
<neck></neck>
<body><p>วันนี้ (8 เม.ย.) ผู้สื่อข่าวรายงานว่า <persName>พ.ต.ท.ปริวรรต ขวัญมานิตย์</persName> สวส. สภ.แว้ง จ.นราธิวาส รับแจ้งมีเหตุคนร้ายจุดชนวนระเบิดดักสังหารเจ้าหน้าที่ทหารพราน ชุดพัฒนาสันติที่ 35-1 บนถนนในหมู่บ้านตาฮิบาเดาะ ม.5 ต.กายูคละ อ.แว้ง จึงสั่งระดมกำลังเจ้าหน้าที่ตำรวจ ทหารจำนวนหนึ่งรุดเดินทางไปตรวจสอบที่เกิดเหตุกับ <persName>พ.ต.อ.อภิรัฐ สังข์ขาว</persName> รอง ผบก.ภ.จ.นราธิวาส <persName>พ.อ.ธราพงษ์ มะละคำ</persName> ผบ.ฉก.นราธิวาส 35</p>
<p>พบเนินดินริมถนนเป็นหลุมลึก 1 ฟุต กว้าง 3 ฟุต และมีเศษซากชิ้นส่วนระเบิดแสวงเครื่องที่คนร้ายประกอบใส่ไว้ในกล่องเหล็ก หนัก 5 กก. จุดชนวนด้วยแบตเตอรี่ มีการต่อวงจรกับสายไฟฟ้าลากเข้าไปในป่ารกทึบริมทาง 30 เมตร ตกกระจายเกลื่อนพื้นถนน และพงหญ้า แต่ไม่มีผู้ใดได้รับบาดเจ็บ หรือเสียชีวิต นอกจากรถยนต์กระบะ ยี่ห้อโตโยต้า รุ่นวีโก้สีบรอนส์ ทะเบียนตรากงจักร 5659 ถูกสะเก็ดระเบิดที่บริเวณกระจกหน้าแตก เจ้าหน้าที่จึงได้เก็บรวบรวมหลักฐานในที่เกิดเหตุ</p>
<p>จากการสอบสวน <persName>จ.ส.อ.นรินทร์ นามขำ</persName> หัวหน้าชุด ทราบว่า ก่อนเกิดเหตุได้นำกำลังรวม 3 นาย นั่งรถยนต์กระบะออกจากฐาน ซึ่งห่างจากจุดเกิดเหตุประมาณ 500 เมตร เพื่อเดินทางไปทำภารกิจภายในหมู่บ้าน ถึงที่เกิดเหตุได้มีคนร้ายไม่ทราบจำนวนแฝงตัวอยู่ในป่ารกทึบริมทาง ได้ใช้แบตเตอรี่จุดชนวนระเบิดแสวงเครื่องที่นำไปฝังไว้บริเวณเนินดินริมถนน และเกิดระเบิดขึ้นในขณะที่รถยนต์แล่นผ่าน แต่โชคดีไม่มีผู้ใดได้รับบาดเจ็บ เนื่องจากรัศมีการทำลายล้างของระเบิดได้แผ่เข้าไปในป่ารกทึบ จึงทำให้รอดตายไปได้อย่างหวุดหวิด</p></body>
</news>
