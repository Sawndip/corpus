<teiHeader>
<fileDesc>
<titleStmt>
  <title>ตร.จ่อตั้งข้อหา “อริสมันต์” พาพวกบุกรัฐสภา!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-07 20:06:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048568  </bibl>
</sourceDesc>
</fileDesc>
</teiHeader>
<news>
<headline>ตร.จ่อตั้งข้อหา “<persName>อริสมันต์</persName>” พาพวกบุกรัฐสภา!</headline>
<lead>ผู้บัญชาการตำรวจนครบาล ยืนยันระเบิดแก๊สน้ำตา ที่ถูกกลุ่มเสื้อแดงดึงไปจากหน้าอกตำรวจ จ่อข้อหาหนัก “<persName>อริสมันต์ พงษ์เรืองรอง</persName>” พาพวกบุกรุกรัฐสภา มีความผิดชัดเจน</lead>
<neck></neck>
<body><p>วันนี้ (7 เม.ย.) เมื่อเวลา 15.00 น. <persName>พล.ต.ท.สัณฐาน ชยนนท์</persName> ผบช.น.เรียกประชุมเจ้าหน้าที่ตำรวจสังกัด บก.สส.บช.น. กก.สส.บก.น.2 กก.สส.บก.6 สน.โคกคราม สน.สุทธิสาร สน.บางซื่อ เพื่อเร่งรัดคดีระเบิดขึ้นที่เกิดขึ้นทั้งหมด รวมทั้งเหตุล่าสุดที่พรรคประชาธิปัตย์ และที่หน้าโลตัสสาขาถนนนวมินทร์ ส่วนความคืบหน้าของคดีนั้น <persName>พล.ต.ท.สัณฐาน</persName> กล่าวว่า อยู่ระหว่างการสืบสวนสอบสวน ผู้สื่อข่าวถามถึงการออกหมายเรียกและหมายจับแกนนำ <persName>พล.ต.ท.สัณฐาน</persName> กล่าวว่า กำลังพูดคุยเรื่องคดีว่าเป็นอย่างไร <persName>พล.ต.ต.อำนวย นิ่มมะโน</persName> รอง ผบช.น.ก็เตรียมสำนวนมาดูอยู่</p>
<p><persName>พล.ต.ท.สัณฐาน</persName> กล่าวว่า นอกจากนี้ ยังมี 3 เรื่อง คือ 1.การที่กลุ่ม นปช.บุกเข้าไปในรัฐสภาส่วนนี้ต้องมีการดำเนินคดี ซึ่งทางรัฐสภาต้องส่งตัวแทนมาแจ้งความร้องทุกข์ก็ว่าตามกฎหมายกันไปเลย เพราะว่าบุกรุกเข้าชนประตูเสียหาย 2.เรื่องเกี่ยวกับอาวุธปืนของสารวัตรทหาร พลอาสาสมัคร <persName>ชโลธร กิมสอ</persName> ซึ่งเป็นผู้มากับรถนำขบวนของรองนายกฯ ขณะนั้นตกใจเกรงว่าอาวุธปืนจะสูญหาย ก็นำอาวุธปืนจากในรถจะไปเก็บไว้ ระหว่างนั้นเกิดเหตุชุลมุนวุ่นวายก็มีการแย่งปืนไป คนที่อยู่ด้านในก็มาแก้ไขสถานการณ์ ขณะนี้ทราบว่า ผู้บังคับบัญชานำตัวไปแจ้งความร้องทุกข์ที่ สน.ดุสิต 3.เกี่ยวกับเรื่องแก๊สน้ำตา ได้รับรายงาน <persName>พล.ต.ต.ภคพงศ์ พงษ์เภตรา</persName> ผบก.อคฝ.ขณะที่มีการดันประตูกันอยู่ ตำรวจที่เป็นเจ้าของแก๊สก็ถูกกลุ่มผู้ชุมนุมดึงไปจากหน้าอก ตนต้องการพิสูจน์เรื่องนี้ โดยให้ความเป็นธรรมทุกฝ่าย ก็มาแจ้งความกันว่าเรื่องราวเป็นอย่างไร และแก๊สน้ำตานั้นไม่มีการใช้เด็ดขาด เพราะการใช้แก๊สน้ำตาต้องได้รับอนุมัติจาก ศอ.รส.ขณะนี้ให้เจ้าของแก๊สน้ำตาทำรายงานแล้วดำเนินคดีเหมือนกัน</p>
<p>ผู้สื่อข่าวถามว่า เกิดเหตุระเบิดที่พรรคประชาธิปัตย์ มีคนเห็น <persName>เสธ.แดง</persName> อยู่ในบริเวณพื้นที่ <persName>พล.ต.ท.สัณฐาน</persName> กล่าวว่า ต้องตรวจสอบข้อเท็จจริงทั้งหมด ถามต่อว่า จะเรียกมาสอบปากคำหรือไม่ <persName>พล.ต.ท.สัณฐาน</persName> ตอบว่า ต้องตรวจสอบทั้งหมด ผู้สื่อข่าวถามว่า กรณี <persName>นายอริสมันต์ พงษ์เรืองรอง</persName> แกนนำบุกเข้าไปในสภา <persName>พล.ต.ท.สัณฐาน</persName> กล่าวว่า ตนบอกแล้วไงว่าต้องดำเนินการตามกฎหมาย ตำรวจตั้งเรื่องเอาไว้แล้ว การบุกเข้าอย่างนั้นถือว่าเป็นการละเมิดสิทธิ์อย่างชัดเจน ประตูและกลอนก็หักการชุมต้องอยู่ภายใต้ของกฎหมาย</p>
<p>ด้าน <persName>พล.ต.ต.อำนวย นิ่มมะโน</persName> รอง ผบช.น.รับผิดชอบงานกฎหมายและสอบสวน กล่าวว่า มีการเรียกประชุมพนักงานสอบสวนหลังเกิดเหตุการณ์ขึ้นตั้งแต่ตอน ช่วงแรกเป็นเวลา 11.00-12.00 น.กลุ่มเสื้อแดงแกนนำหลักนาย “<persName>เจ๋ง ดอกจิก</persName>” นำกลุ่มผู้ชุมนุมปิดล้อมรัฐสภาลักษณะไม่ให้เข้า-ออก หรือให้ออกเฉพาะพรรคเพื่อไทย กับเจ้าหน้าที่รัฐสภา ส่วนพรรคประชาธิปัตย์ไม่ให้ออก กรณีดังกล่าวนั้นมีความผิดข้อหาหน่วงเหนี่ยวทำให้เสียเสรีภาพ และข่มขืนใจให้กระทำการใดมิกระทำการใด และเวลา 12.30 น.นั้น เหตุหนักขึ้น เพราะ <persName>นายอริสมันต์ พงษ์เรืองรอง</persName> นำกลุ่มเสื้อแดงบุกรุกรัฐสภา ผิดชัดเจน เพราะนำรถพังประตูเข้าไป เหตุการณ์แบบนี้ไม่น่าจะมีในประเทศไทย เพราะสภามีให้ประชุมสภา ไม่ได้ให้ไปบุกรุก</p>
<p><persName>พล.ต.ต.อำนวย</persName> กล่าวด้วยว่า <persName>นายอริสมันต์</persName> มีความผิดข้อหาร่วมกันบุกรุกสถานที่ราชการ และอีกข้อหา การที่เข้าไปยึดอาวุธปืนของชุด รปภ.เนื่องจาก รปภ.บุคคลสำคัญเป็นผู้ดูแลรัฐมนตรีดูแลผู้ใหญ่ ก็ต้องพกอาวุธ ไม่ใช่ชุดที่ปฏิบัติหน้าที่ในการชุมนุม พร้อมทำร้ายร่างกายสารวัตรทหารด้วย โดยมีความผิด 2-3 ข้อหาด้วยกัน อยู่ระหว่างสอบปากคำผู้เสียหาย และเจ้าหน้าที่ตำรวจ อาจจะต้องสอบปากคำผู้สื่อข่าวด้วย เพราะเป็นคนกลาง พนักงานสอบสวนจะพยายามดำเนินการขออนุมัติศาลออกหมายจับข้อหาดังกล่าวให้ได้ ในวันนี้หรือไม่ก็พรุ่งนี้ ส่วนข้อหาบุกรุกนั้น <persName>นายอริสมันต์</persName> สั่งการชัดเจนก็มีความผิดเป็นผู้ใช้จ้างวานสั่งการนั้นมีโทษเท่ากัน</p>
<p>ส่วนแกนนำอื่นๆ กว่า 10 คนที่เหลือนั้น <persName>พล.ต.ต.อำนวย</persName> กล่าวว่า จะตรวจสอบจากเทป ภาพและเสียง แม้แกนนำไม่ได้ไปแต่จะตรวจสอบว่ามีการสั่งการหรือไม่ สมมติบอกว่า พี่น้องที่ผ่านฟ้า หรือราชประสงค์ ให้ไปสมทบที่สภา สัก 300-400 คน ถ้าพูดแบบนี้ถือว่าเข้าข่ายความผิดได้ โดยแม้ตอนหลังแกนนำจะบอกว่าไม่ใช่เป็นมติแกนนำ ก็ต้องดูว่าคำพูดกับการกระทำตรงกันหรือไม่ ถามต่อว่า มีการออกหมายเรียกหรือหมายจับ <persName>พล.ต.ต.อำนวย</persName> กล่าวว่า ออกหมายจับเลยไปขออนุมัติออกหมายจับที่ศาล หากแบบนี้ไม่ชัดเจนก็ไม่รู้จะว่ายังไง เพราะขับรถพุ่งชน ส่วนเรื่องการจับกุมก็จัดชุดไปจับอีกชุดไม่ใช่ชุดพนักงานสอบสวน ผู้สื่อข่าวถามว่า การที่กลุ่มผู้ชุมนุมดาวกระจายไปยังถนนต่างๆ <persName>พล.ต.ต.อำนวย</persName> กล่าวว่า ก็ต้องดูว่า ถนนเหล่านั้นมีเหตุการณ์ที่ฝ่าฝืนกฎหมายหรือไม่ เช่น พนักงานสอบสวน สน.ลุมพินี ออกหมายเรียกไป 10 กว่าคน เพราะขออนุมัติศาลออกหมายจับแล้ว ศาลพิจารณาแล้วให้ออกหมายเรียกก่อน พิจารณาจากผู้ที่ขึ้นปราศรัยบนเวทีล่าสุดก็ขอหมายเรียกไปแล้ว 20 คน</p></body>
</news>
