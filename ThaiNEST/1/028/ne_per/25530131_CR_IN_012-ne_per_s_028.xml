<teiHeader>
<fileDesc>
<titleStmt>
  <title>เร่งทำความสะอาดสนามหลวงก่อนปรับปรุง1ก.พ.  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2553-01-31 14:04:26  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=209055  </bibl>
</sourceDesc>
</fileDesc>
</teiHeader>
<news>
<headline>เร่งทำความสะอาดสนามหลวงก่อนปรับปรุง1ก.พ.</headline>
<lead>ผอ.เขตพระนคร ยันไม่มีเทศกิจไล่จับแม่ค้าสนามหลวงวันนี้ แค่ทำความสะอาดก่อนปรับปรุงใหญ่ ส่วนทหารช่างยังไม่ส่งแผนเข้า พท. ผู้ว่าฯกทม.ทำพิธีเปิดการปรับปรุงพรุ่งนี้</lead>
<neck></neck>
<body><p><persName>นายเสือชนะ สุดเจริญ</persName> ผอ.เขตพระนคร กล่าวว่า ตามที่ กทม. จะทำการปรับปรุงพื้นที่สนามหลวงครั้งใหญ่ กว่า 300 วัน ซึ่งมีกำหนดในวันพรุ่งนี้นั้น ในวันนี้ จนท.เทศกิจ ได้เตรียมพื้นที่ไว้ล่วง หน้า โดยเฉพาะในเรื่องการทำความสะอาด  โดยรอบของสนามหลวงระยะกว่า 1,600 ม. ซึ่งทำให้พ่อค้าแม่ค้าแตกตื่น ซึ่งทาง กทม.ไม่ได้ห้ามขายของในวันนี้ เพียงแต่ต้องช่วยกันรักษาความสะอาดบ้าง เพราะขนาดว่า ยังไม่ได้ลงมือปรับปรุงพื้นที่ ก็มีขยะจำนวนมากกว่า 5-10 คันรถแล้ว ยืนยันว่า จนท. ไม่ได้จับกุมหรือยึดสินค้าแต่อย่างใดในวันนี้</p>
<p>ส่วนแผนการปรับปรุงภายในสนามหลวง โดยมอบหมายให้ทหารช่างเป็นผู้ปรับปรุงนั้น ขณะนี้ ยังไม่ได้มีการส่งแผนการทำงานมาให้แต่อย่างใด ซึ่งเป็นเรื่องของทหาร ว่า จะวางแผนอย่างไร สำหรับนกพิราบได้จัดทำกรง และจะมีการสาธิตการจับในวันพรุ่งนี้ด้วย  อย่างไรก็ตาม ในวันที่ 1 ก.พ.นี้ จะมีพิธีเปิดการปรับปรุงอย่างเป็นทางการ โดยมีผู้ว่าฯกทม. <persName>มรว. สุขุมพันธุ์ บริพัตร</persName> เป็นประธานในพิธีเวลาประมาณ 09.00 น. </p>
<p>ขณะที่ เจ้าหน้าที่จากเขตพระนคร กว่า 100 คน ประกอบด้วย ฝ่ายเทศกิจ และฝ่ายโยธา ร่วมกับเจ้าหน้าที่ตำรวจจาก สน.ชนะสงคราม 50 นาย พร้อมด้วยรถฉีดน้ำ รถขนขยะขนาดเล็ก เข้าพื้นที่ท้องสนามหลวง ทำการรื้อย้ายแผงค้าของผู้ค้า ภายในท้องสนามหลวง โดยเคลื่อนย้ายอุปกรณ์แผงค้า ไปเก็บไว้ที่เขตพระนคร เพื่อรอเจ้าของไปติดต่อขอรับคืน โดยการเข้ารื้อย้ายแผงค้า ไม่มีการกระทบกระทั่ง หรือขัดขวางจากผู้ค้าแต่อย่างใด  ทั้งนี้ การดำเนินการดังกล่าว เป็นการเตรียมพื้นที่ ในการปิดสนามหลวง เพื่อปรับปรุงภูมิทัศน์ของ กทม. ซึ่งจะเริ่ม ดำเนินการ ในวันพรุ่งนี้ (1 ก.พ.) เป็นวันแรก เจ้าหน้าที่เทศกิจเขตพระนคร กล่าวว่า ก่อนหน้านี้ เจ้าหน้าที่ ได้ประชาสัมพันธ์ ให้ผู้ค้ารับทราบล่วงหน้า ประมาณ 1 สัปดาห์ ถึงโครงการปรับปรุงภูมิทัศน์สนามหลวง ซึ่งจะมีการปิดสนามหลวง วันที่ 1 ก.พ. และได้ขอความร่วมมือผู้ค้า ให้ย้ายออก ก่อนวันที่ 1 ก.พ. โดยเขต ได้จัดพื้นที่ริมคลองหลอด รองรับผู้ค้าไว้แล้ว แต่เมื่อผู้ค้าไม่ยอมย้าย เจ้าหน้าที่ก็จำเป็นต้องเข้าพื้นที่ เพื่อรื้อย้ายเอง </p>
<p>โดยบรรยากาศวันสุดท้าย หลังจาก ที่กทม. มีคำสั่ง ปิดเพื่อปรับปรุงภูมิทัศน์ 300 วัน โดยจะเริ่ม 1 ก.พ.เป็นวันแรก ในวันนี้ แม้การค้าขาย จะไม่คึกคักเหมือนที่ผ่านมา แต่ก็ยังมีพ่อค้าแม่ค้า เข้ามาขายของให้ได้เห็นกันอยู่ ซึ่งส่วนใหญ่ จะเป็นการขายโดยใช้รถเข็ญ และการขายหาบแร่ โดยเมื่อช่วงเช้าที่ผ่านมา ได้มีเจ้าหน้าที่เทศกิจ แต่เจ้าหน้าที่ตำรวจ จาก สน.ชนะสงคราม เดินทางมาตรวจตราความเรียบร้อย และกำหนดบริเวณ ที่จะมีการทำความสะอาด รวมทั้ง ได้มีการไปพูดคุยกับพ่อค้าแม่ค้า ถึงแม้ จะมีบางส่วน ที่แสดงความไม่พอใจอยู่บ้าง แต่ก็ได้ยินยอมย้ายของออกไป ตั้งแต่ช่วงเช้าที่ผ่านมาแล้ว ส่วนบรรดารถยนต์ และรถบัส ที่เคยเข้ามาจอดบริเวณพื้นที่ในสนามหลวง ในวันนี้ ก็มีให้เห็นเป็นส่วนน้อย เช่นเดียวกัน แต่สำหรับประชาชนทั่วไป ก็ยังสัญจรไปมาตามปรกติ </p></body>
</news>
