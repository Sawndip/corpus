<teiHeader>
<fileDesc>
<titleStmt>
  <title>ปาบึ้ม!วงเหล้า"3สาว1หนุ่ม"บาดเจ็บ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-03 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100125/45847/%e0%b8%9b%e0%b8%b2%e0%b8%9a%e0%b8%b6%e0%b9%89%e0%b8%a1!%e0%b8%a7%e0%b8%87%e0%b9%80%e0%b8%ab%e0%b8%a5%e0%b9%89%e0%b8%b23%e0%b8%aa%e0%b8%b2%e0%b8%a71%e0%b8%ab%e0%b8%99%e0%b8%b8%e0%b9%88%e0%b8%a1%e0%b8%9a%e0%b8%b2%e0%b8%94%e0%b9%80%e0%b8%88%e0%b9%87%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>ปาบึ้ม!วงเหล้า"3สาว1หนุ่ม"บาดเจ็บ</headline>
<lead>ปาบึ้ม!เอ็ม 26 ใส่วงเหล้า 3 สาว 1 หนุ่มถูกสะเก็ดระเบิดเจ็บเล็กน้อย 4 ราย โชคดีระเบิดอีกลูกดึงสลักไม่หมดจึงไม่ทำงาน ตร.คาดคนร้ายปีนกำแพงท้ายซอยโยนระเบิด 2 ลูกก่อนซิ่ง จยย.หนี คาดปมขัดแย้งส่วนตัว-ทวงหนี้นอกระบบ</lead>
<neck></neck>
<body><p>(25ม.ค.) เหตุคนร้ายปาระเบิดวงเหล้าทำให้มีผู้บาดเจ็บ 4 รายเปิดเผย เมื่อ เวลา 02.45 น.วันนี้ <persName>พ.ต.ต.สะอาด ดัดธุยะวัตร์</persName> สารวัตรเวร สน.ตลิ่งชัน รับแจ้งมีเหตุระเบิดหน้าบ้านเลขที่ 18/58 ซอยวัดช่างเหล็ก แขวงฉิมพลี เขตตลิ่งชัน กทม. จึงรุดไปตรวจสอบพร้อม <persName>พ.ต.ท.มนตรี แป้นเจริญ</persName> รอง ผกก.ป.สน.เพชรเกษม รักษาราชการแทน ผกก.สน.ตลิ่งชัน เจ้าหน้าที่กองพิสูจน์หลักฐาน (พฐ.) เจ้าหน้าที่สรรพาวุธ กองบังคับการตำรวจปฏิบัติการพิเศษ (บก.ตปพ.) และเจ้าหน้าที่มูลนิธิป่อเต็กตึ๊ง
 ที่เกิดเหตุเป็นตึกแถวสองชั้น เปิดเป็นร้านขายของชำบริเวณหน้าบ้านพบแคร่ไม้มีขวดเหล้า เบียร์ อาหาร แก้วเหล้าวางอยู่เกลื่อน ที่พื้นถนนพบเศษกระจกรถแตกเกลื่อนกระจาย ใกล้กันมีรถกระบะยี่ห้อมิตซูบิชิ สตาร์ดา สีเทา ทะเบียน ปร 8623 กรุงเทพ กระจกข้างแตก ยางแตกทั้งสี่ล้อและถังน้ำมันแตกมีน้ำมันไหลนองพื้นถนน รถกระบะยี่ห้อมิตซูบิชิ สตาร์ดา สีแดง ทะเบียน ยล 8126 กรุงเทพมหานคร สภาพ กระจกด้านขวาแตก ยางแตกทั้งสี่ล้อ และรถยนต์เก๋งยี่ห้อฮอนด้า ซีวิค สีน้ำเงิน ทะเบียน สอ 5909 กรุงเทพมหานคร สภาพกระจกหลังเป็นรอยร้าว ยางแตกทั้งสี่ล้อ บนพื้นถนนยังพบระเบิดลูกเกลี้ยงเอ็ม 26 ตกอยู่ 1 ลูก เจ้าหน้าที่จึงเก็บกู้ไว้เป็นหลักฐาน    </p>
<p> นอกจากนี้ยังมีผู้บาดเจ็บเล็กน้อยจากการถูกสะเก็ดระเบิด 4 คน คือ <persName>น.ส.ศิรินทร์ญา บุญเจริญ</persName> อายุ 21 ปี <persName>นางโสภา แก้วสุพรรณ์</persName> อายุ 46 ปี <persName>นางชมธร ถิ่นวงษ์แย</persName> อายุ 39 ปี ทั้งหมดอยู่บ้านเลข 18/58 ซอยวัดช่างเหล็ก แขวงฉิมพลี เขตตลิ่งชัน กทม. และ <persName>นายเกษตร วรเพียง</persName> อายุ 40 ปี ช่างเทคนิค บริษัททรูคอร์ปอเรชั่น อยู่บ้านเลขที่ 18/67 ซอยวัดช่างเหล็ก แขวงฉิมพลี เขตตลิ่งชัน กทม. ทั้งหมดได้รับบาดเจ็บเล็กน้อย เจ้าหน้าที่นำส่ง รพ.ศรีวิชัย 1
 สอบสวน<persName>นายเกษตร</persName>ทราบว่าก่อนเกิดเหตุไปงานเลี้ยงแล้วมานั่งดื่มสุราต่อที่หน้าบ้านดังกล่าว ขณะนั่งดื่มกันนั้นก็ไม่ได้มีการส่งเสียงดังหรือเปิดเพลงแต่อย่างใด นั่งคุยกันปกติ ช่วงที่นั่งดื่มกันอยู่ก็ได้ยินเสียงระเบิดดังขึ้นข้างรถกระบะต่างคนต่างตกใจหาที่หลบ พอสิ้นเสียงระเบิดพบว่าแต่ละคนโดนสะเด็กระเบิดเข้าที่ลำตัว แขน ขา ใบหน้าเล็กน้อย ซึ่งโชคดีที่รถกระบะสองคันจอดอยู่ทำให้ระเบิดไม่โดนพวกตนตรงๆ เพราะระเบิดที่คนร้ายโยนมาไปตกใต้ท้องรถกระบะ นอกจากนี้พบว่ายังมีระเบิดอีกลูกไม่ทำงาน ส่วนสาเหตุตนไม่ทราบมาจากอะไร
</p>
<p><persName>นางโสภา</persName>กล่าวว่า ขณะนั่งดื่มสุรากันนั้นไม่ได้ทำเสียงดังอะไร แต่จู่ๆได้ยินเสียงเหมือนก้อนหินกลิ้งมาบนถนนใกล้ที่นั่งดื่มเหล้าสักพักได้ยินเสียงระเบิดขึ้นมา ต่างตกใจหลบกัน  คาดว่าคนร้ายที่โยนระเบิดมานั้นน่าจะปีนกำแพงจากท้ายซอยแล้วโยนเข้ามาก่อนจะหลบหนีไป ส่วนสาเหตุตนไม่ทราบว่ามาจากอะไร
 จากการสอบสวนเบื้องต้นของเจ้าหน้าที่ตำรวจ พบว่าคนร้ายน่าจะขี่จักรยานยนต์มาเพียงคนเดียวแล้วมาจอดไว้อีกซอย ซึ่งสามารถเดินทะลุมาที่ท้ายซอยที่เกิดเหตุจากนั้นปีนกำแพงขว้างระเบิดใส่กลุ่มผู้บาดเจ็บ 2 ลูก แต่โชคดีระเบิดอีกลูกคนร้ายดึงสลักไม่หมดระเบิดจึงไม่ทำงาน อาจเพราะความเร่งรีบของคนร้ายก่อนที่จะหลบหนี  
 ส่วนสาเหตุน่าจะมาจากความโกรธแค้นส่วนตัว เนื่องจากหนึ่งในผู้บาดเจ็บเคยเป็นเท้าแชร์ แต่แชร์ล่มเสียก่อนจึงต้องหาเงินส่งลูกแชร์ และยังไปกู้หนี้นอกระบบมาอีกหลายแสนบาท จึงอาจเป็นไปได้ทำให้ลูกหนี้ไม่พอใจจึงตามมาก่อเหตุดังกล่าว อย่างไรก็ตามเจ้าหน้าที่จะสอบสวนอย่างละเอียดอีกครั้งเพื่อหาสาเหตุที่แท้จริงและติดตามหาตัวคนร้ายมาดำเนินคดีต่อไป</p></body>
</news>
