<teiHeader>
<fileDesc>
<titleStmt>
  <title>ตร.ไล่ล่ามือปาบึ้มแขวงการทางธนบุรี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-23 15:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55837  </bibl>
</sourceDesc>
</fileDesc>
</teiHeader>
<news>
<headline>ตร.ไล่ล่ามือปาบึ้มแขวงการทางธนบุรี</headline>
<lead>เจ้าหน้าที่ชุดสืบลงไล่ล่ามือปาระเบิดบริเวณหน้าสำนักแขวงการทางธนบุรี ตรวจกล้องวงจรปิด</lead>
<neck></neck>
<body><p>วันนี้ (23 มี.ค.) ผู้สื่อข่าวรายงานว่า <persName>พ.ต.อ.อดิศักดิ์ คุณพันธ์</persName> ผกก.สน.บางพลัด กล่าวถึง ความคืบหน้าเหตุคนร้ายปาระเบิดบริเวณหน้าสำนักแขวงการทางธนบุรี ถนนสิรินธร ตัดถนนบรมราชชนนี แขวงบางบำหรุ เขตบางพลัด เมื่อกลางดึกวันที่ 22 มี.ค.ที่ผ่านมา ว่า ขณะนี้ทางเจ้าหน้าที่ฝ่ายสืบสวน สน.บางพลัด และฝ่ายสืบสวน บก.น.7 ได้ลงพื้นที่ เพื่อประสานขอกล้องวงจรปิดจากตามถนน และร้านค้าต่าง ๆ บริเวณใกล้เคียงจุดเกิดเหตุ เพื่อตรวจสอบดูว่าสามารถจับภาพของคนร้ายได้หรือไม่ พร้อมทั้งส่งกระเดื่องระเบิดลูกเกลี้ยงชนิดเอ็ม 67 ที่เก็บได้ภายในจุดเกิดเหตุ ไปให้กองพิสูจน์หลักฐานเพื่อตรวจสอบหารอยนิ้วมือแฝงของคนร้าย ส่วนถุงมือที่พบจุดเกิดเหตุนั้น จากการตรวจสอบพบว่าไม่น่าจะใช่ของคนร้าย โดยอาจจะเป็นของที่ตกหล่นไว้ก่อนหน้านี้</p>
<p><persName>พ.ต.อ.อดิศักดิ์</persName> กล่าวต่อว่า เรื่องสาเหตุนั้นคาดว่า ไม่ใช่ประเด็นที่เกี่ยวข้องกับการเมือง เนื่องจากจุดเกิดเหตุไม่ใช่พื้นที่สัญลักษณ์ทางการเมือง และไม่ได้อยู่ในแหล่งชุมชน จึงคาดว่า น่าจะเกิดจากปัญหาความขัดแย้งจากภายใน ซึ่งเมื่อสัปดาห์ก่อนทราบว่า ทางสำนักงานบำรุงทางธนบุรี ได้มีการไล่เจ้าหน้าที่รักษาความปลอดภัยออกไป 1 คน จึงเป็นไปได้ว่า รปภ.คนดังกล่าวอาจกลับมาล้างแค้น ซึ่งทางเจ้าหน้าที่ได้ติดต่อ รปภ.คนดังกล่าวเข้าให้ปากคำแล้ว แต่ทราบว่าขณะนี้อยู่ที่ต่างจังหวัด อย่างไรก็ตาม ทางเจ้าหน้าที่กำลังอยู่ระหว่างรวบรวมพยานหลักฐาน เพื่อติดตามหาตัวคนร้ายมาดำเนินคดีต่อไป</p></body>
</news>
