<teiHeader>
<fileDesc>
<titleStmt>
  <title>ป.ป.ช.แก้เกมสู้"ศาล" ตั้งบอร์ดทั้งคณะ 9คน เป็นอนุฯไต่สวน"ผู้พิพากษาอยุธยา" นัดออกแถลงการณ์แจง  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-19 05:55:30  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266504066&catid=17  </bibl>
</sourceDesc>
</fileDesc>
</teiHeader>
<news>
<headline>ป.ป.ช.แก้เกมสู้"ศาล" ตั้งบอร์ดทั้งคณะ 9คน เป็นอนุฯไต่สวน"ผู้พิพากษาอยุธยา" นัดออกแถลงการณ์แจง</headline>
<lead>ป.ป.ช.แก้เกมขัดแย้ง ก.ต. ตั้งบอร์ดทั้งคณะ 9 คน เป็นอนุกรรมการไต่สวนผู้พิพากษากรุงเก่า ยันศาลมีอิสระพิจารณาคดี แต่ต้องดูว่าใช้ดุลพินิจถูกต้องหรือไม่ ถ้าทำเกินหน้าที่ก็ต้องถูกสอบ เตรียมออกแถลงการณ์แจงข้อเท็จจริงทั้งหมด</lead>
<neck></neck>
<body><p><persName>น.ส.สมลักษณ์ จัดกระบวนพล</persName> กรรมการป้องกันและปราบปรามการทุจริตแห่งชาติ (ป.ป.ช.)  กล่าวเมื่อวันที่ 18 กุมภาพันธ์ ถึงกรณีผู้พิพากษากว่า 100 คน เข้าชื่อเพื่อคัดค้านกรณีที่ ป.ป.ช.ตั้งคณะอนุกรรมการไต่สวน<persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา กรณีออกหมายจับ<persName>นายสุนัย มโนมัยอุดม</persName> อดีตอธิบดีกรมสอบสวนคดีพิเศษ (ดีเอสไอ) โดยมิชอบว่า ที่ประชุม ป.ป.ช.มีมติให้ตั้งคณะกรรมการ ป.ป.ช.ทั้ง 9 คน เป็นองค์คณะในการไต่สวนเรื่องนี้ เพราะเห็นว่าเป็นเรื่องละเอียดอ่อน จึงต้องให้กรรมการทั้ง 9 คน มาร่วมกันตรวจสอบให้เกิดความรอบคอบ ไม่กระทบกระทั่งกับศาล ยืนยันว่า การตั้งคณะอนุกรรมการสอบสวนของ ป.ป.ช.ในเรื่องนี้ เป็นการใช้อำนาจไต่สวนตามกฎหมาย ไม่ได้ทำเกินอำนาจ หรือมีเจตนาต้องการแทรกแซงศาล</p>
<p>"ป.ป.ช.ให้ความเคารพผู้พิพากษาทั่วประเทศ แต่การตั้งคณะอนุกรรมการไต่สวน ก็เพื่อดูว่าข้อกล่าวหามีมูลความจริงหรือไม่ หากพบว่าไม่มีความผิด ก็ยกคำร้อง" <persName>น.ส.สมลักษณ์</persName>กล่าว</p>
<p>ผู้สื่อข่าวถามว่า คณะกรรมการตุลาการ (ก.ต.) ระบุว่า ผู้พิพากษามีดุลพินิจอิสระในการพิพากษาคดี และออกหมายจับ หน่วยงานอื่นไม่สามารถแทรกแซงได้ <persName>น.ส.สมลักษณ์</persName>กล่าวว่า ป.ป.ช.เข้าใจดีว่า ผู้พิพากษามีความเป็นอิสระในการพิจารณาคดี แต่ต้องดูว่าการกระทำดังกล่าวเป็นการใช้ดุลพินิจอย่างถูกต้องหรือไม่ ผู้พิพากษาก็คือคนธรรมดา หากเป็นการใช้อำนาจเกินเลยหรือมีการกลั่นแกล้งกัน  ป.ป.ช.ก็มีอำนาจเข้ามาตรวจสอบได้ ไม่ใช่แต่เฉพาะตัวผู้พิพากษาเท่านั้น หาก ป.ป.ช.ใช้อำนาจเกินหน้าที่ก็ต้องถูกตรวจสอบเช่นกัน  </p>
<p>เมื่อถามว่า ดูเหมือนความขัดแย้งระหว่าง ป.ป.ช.กับศาลในเรื่องนี้จะบานปลายออกไปเรื่อยๆ <persName>น.ส.สมลักษณ์</persName>กล่าวว่า ที่บานปลายเพราะไม่ได้คุยทำความเข้าใจกัน เรื่องนี้เป็นเรื่องเล็กน้อยที่มีความเข้าใจไม่ตรงกันในเรื่องอำนาจของผู้ พิพากษา ที่ผ่านมามีเรื่องร้องเรียนผู้พิพากษาในลักษณะนี้เข้ามาที่ ป.ป.ช.เป็นจำนวนมาก เมื่อ ป.ป.ช.พิจารณาแล้วก็ยกคำร้องเป็นส่วนใหญ่ และได้ทำความเข้าใจกับทางศาลเรื่อยมา ก็ไม่เคยมีปัญหาอะไร จึงไม่เข้าใจและแปลกใจว่า เหตุใดกรณีนี้จึงมีปัญหาขึ้นมาได้ ทั้งที่ ป.ป.ช.ก็รับเรื่องนี้ไว้ไต่สวนมานานแล้ว อย่างไรก็ตาม ป.ป.ช.เตรียมจะรวบรวมข้อเท็จจริงทั้งหมด เพื่อออกแถลงการณ์ชี้แจงทำความเข้าใจกับ ก.ต. โดยจะรีบทำคำชี้แจงต่อ ก.ต.โดยเร็ว</p>
<p><persName>นายพรเทพ อัมพรกลิ่นแก้ว</persName> อธิบดีผู้พิพากษาภาค 3 กล่าวว่า จากการตรวจเยี่ยมและตรวจราชการศาลยุติธรรมในภาค 3 ผู้พิพากษาศาลยุติธรรมในภาค 3 มีความเห็นต้องกันว่ากรณีคณะกรรมการ ป.ป.ช. แต่งตั้งคณะอนุกรรมการไต่สวนกล่าวหานายอิทธิพลนั้น มีผลกระทบต่อการปฏิบัติหน้าที่ของผู้พิพากษา เพราะการพิจารณาออกหมายจับเป็นการใช้ดุลพินิจโดยอิสระของผู้พิพากษาในการ พิจารณาพิพากษาอรรถคดีให้เป็นไปโดยถูกต้อง รวดเร็ว และเป็นธรรม ตามรัฐธรรมนูญและกฎหมายบัญญัติไว้โดยหน่วยงานอื่นไม่อาจแทรกแซงหรือก้าวล่วง ในการใช้ดุลพินิจได้ หากคู่ความไม่เห็นด้วยย่อมใช้สิทธิคัดค้านได้ตามกฎหมาย</p>
<p><persName>นายพรเทพ</persName>กล่าวว่า ฝากข้อคิดว่าขอให้ผู้พิพากษายึดมั่นในหลักการและมีความหนักแน่นในการปฏิบัติ หน้าที่ด้วยความอิสระ เป็นกลาง ปราศจากอคติทั้งปวง อย่าหวั่นไหวหรือเกรงกลัวอิทธิพลใดๆ ที่เข้ามาแทรกแซงการทำหน้าที่ในทางตุลาการ โดยยึดประโยชน์ของประชาชนเป็นที่ตั้ง ซึ่งผู้พิพากษาศาลยุติธรรมในภาค 3 ยืนยันว่าจะปฏิบัติหน้าที่พิจารณาพิพากษาอรรถคดีด้วยความซื่อสัตย์สุจริตตาม รัฐธรรมนูญและตามกฎหมายโดยเคร่งครัดต่อไป</p></body>
</news>
