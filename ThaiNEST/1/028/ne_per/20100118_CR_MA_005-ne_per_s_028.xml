<teiHeader>
<fileDesc>
<titleStmt>
  <title>รถสองแถวซิ่งตัดหน้ารถ 18 ล้อถูกขยี้ นร.หัวแบะดับ1 เจ็บอื้อ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-18 17:21:47  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1263810119&catid=17  </bibl>
</sourceDesc>
</fileDesc>
</teiHeader>
<news>
<headline>รถสองแถวซิ่งตัดหน้ารถ 18 ล้อถูกขยี้ นร.หัวแบะดับ1 เจ็บอื้อ</headline>
<lead></lead>
<neck></neck>
<body><p>ผู้สื่อข่าวรายงานว่า <persName>พ.ต.ท.อดุลย์ ศรีทอง</persName> สารวัตรเวร สภ.เมืองอุดรธานี ได้รับแจ้งเหตุรถบรรทุกชนรถรับส่งนักเรียน บริเวณหลักกิโลเมตรที่ 20 ถ.มิตรภาพ ช่วงอุดรธานี–ขอนแก่น บ้านแม่นนท์ ต.หนองไผ่ อ.เมือง จ.อุดรธานี  จึงไปตรวจสอบพบรถกระบะสองแถว ยี่ห้อนิส สันสีดำ ทะเบียน บม 9347 อุดรธานี ตะแคงตกถนน มีนักเรียนชายได้รับบาดเจ็บ 3 คน นักเรียนหญิงอีก 7 คน ทั้งหมดถูกนำตัวส่งโรงพยาบาลศูนย์อุดรธานี แพทย์รับตัว <persName>น.ส.สุดารัตน์ สัสดี</persName> อายุ 15 ปี นักเรียนโรงเรียนโนนสูงพิทยาคาร ต.โนนสูง อ.เมือง จ.อุดรธานี ไว้เนื่องจากอาการสาหัส ส่วนที่เหลืออนุญาตให้กลับบ้าน</p>
<p>ส่วนบริเวณกลางถนน พบศพ <persName>ด.ช.สมพร จักรทิพย์</persName> อายุ 14 ปี นักเรียนชั้น ม.3 โรงเรียนโนนสูงพิทยาคาร ถูกล้อรถ ทับศีรษะแบนติดถนน สภาพแหลกเหลว ห่างไปประมาณ 50 เมตร มีรถบรรทุก 18 ล้อ ทะเบียน 76-0082 กรุงเทพมหานคร บรรทุกกระจกจอดอยู่บนถนนช่องทางขวา</p>
<p>จากการสอบสวน<persName>นายสายันต์ สิมมา</persName> อายุ 38 ปี อยู่บ้านเลขที่ 270/ 40 ม.4 ต.ในคลอง อ.พระสมุทรเจดีย์ จ.สมุทรปราการ คนขับรถบรรทุกสิบ 18 ล้อ ให้การว่า ขับรถทุกแผ่นกระจกจากกรุงเทพฯ มาส่งที่ จ.อุดรธานี เป็นประจำ ก่อนเกิดเหตุมีรถสองแถวบรรทุกนักเรียนมาเต็มคันรถ ขับออกมาจากซอยด้านซ้ายมือ พุ่งขึ้นมาบนถนนอย่างรวดเร็ว ทำให้ชนรถรับส่งนักเรียน ส่วนผู้ตายยืนเกาะท้ายรถสองแถวถูกเหวี่ยงกระเด็นตกลงมากลางถนน และถูกรถบรรทุกเหยียบศีรษะเสียชีวิต</p>
<p>ด้าน<persName>นายสำรวย คูหานา</persName> อายุ 48 ปี อยู่บ้านเลขที่ 138 ม.10 ต.เสอเพลอ อ.กุมภวาปี จ.อุดรธานี คนขับรถสองแถวให้การว่า ก่อนเกิดเหตุ รับนักเรียนมาทั้งหมด 11 คน ขับออกจากซอยขึ้นถนนมิตรภาพ แต่ปากซอยมีรถกระบะจอดอยู่ไหล่ถนนด้านขวามือ ทำให้มองไม่เห็นรถบรรทุก 18 ล้อ คิดว่าถนนว่างจึงไม่หยุดรถ เมื่อขับขึ้นไปบนถนนจึงถูกรถบรรทุก 18 ล้อ ชนด้านหน้ารถ</p>
<p><persName>พ.ต.ท.อดุลย์</persName> กล่าวว่า เบื้องต้นสอบสวนปากคำ<persName>นายสายันต์</persName>และปล่อยตัวไป ส่วน<persName>นายสำรวย</persName>ถูกแจ้งข้อหาขับรถประมาทเป็นเหตุให้มีผู้บาดเจ็บและเสียชีวิต ควบคุมตัวไว้ดำเนินคดีตามกฎหมายต่อไป</p></body>
</news>
