<teiHeader>
<fileDesc>
<titleStmt>
  <title>เผยมือปาอึปชป.เป็นอดีตคนไข้"ศรีธัญญา" อ้างเครียดคลื่นรบกวน ชี้มีอาการเดียวกับ"จิตรลดา"  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-02 22:21:48  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267543344&catid=17  </bibl>
</sourceDesc>
</fileDesc>
</teiHeader>
<news>
<headline>เผยมือปาอึปชป.เป็นอดีตคนไข้"ศรีธัญญา" อ้างเครียดคลื่นรบกวน ชี้มีอาการเดียวกับ"จิตรลดา"</headline>
<lead>รองผบช.น.เผย หนุ่มใหญ่มือปาอุจจาระใส่ที่ทำการพรรคประชาธิปัตย์ เคยเข้ารับการรักษาตัวที่ รพ.ศรีธัญญา อ้างเครียดสัญญาณคลื่นรบกวน อาการเดียวกับ"จิตรลดา"มือมีดไล่แทงนร. ทั้งยังเป็นอดีตคนขับรถแบงก์ทหารไทย ส.ส.ชลบุรีชี้ลางบอกเหตุเชื่อมลอบสังหารนายกฯ-คนสำคัญ</lead>
<neck></neck>
<body><p>จากกรณีที่เกิดเหตุ  <persName>นายสุรชัย เกิดดี</persName> อายุ 45 ปี ปาถุงอุจจาระเข้าใส่ที่ทำการพรรคประชาธิปัตย์ (ปชป.)  เมื่อช่วงเช้าวันที่ 2 มี.ค.นั้น</p>
<p><persName>พล.ต.ต.สุเมธ เรืองสวัสดิ์</persName> รองผู้บัญชาการตำรวจนครบาล (รอง ผบช.น.) กล่าวว่า จากการสอบถาม <persName>นายสุรชัย</persName>ระบุสิ่งปฏิกูลที่พบนั้นเป็นของตนเอง โดยดูตัวอย่างจากเหตุการณ์ข่าวที่มีคนปาสิ่งปฏิกูลใส่บ้าน<persName>นายอภิสิทธิ์ เวชชาชีวะ</persName> นายกรัฐมนตรี เหตุที่ทำเพราะความเครียดมีสัญญาณคลื่นในอากาศมารบกวน ทำให้เกิดอาการปวดศีรษะและเครียด เคยร้องเรียนกับ <persName>พ.ต.ท.ทักษิณ ชินวัตร</persName> อดีตนายกรัฐมนตรี มาก่อนแล้ว และ<persName>นายสุรชัย</persName> ยังอ้างว่า ประมาณ ปี 2541-43 ญาติพี่น้องเคยพาไปตรวจร่างกายที่โรงพยาบาลศรีธัญญา</p>
<p>"นายสุรชัยยังกล่าวอีกว่า มีคนที่เป็นเหมือนตนเอง ที่ถูกคลื่นสัญญาณรบกวนคือ น.ส.จิตรลดา ตันติวณิชยสุข ที่พกอาวุธมีดไล่แทงนักเรียนหญิงที่โรงเรียนเซนต์โยเซฟคอนแวนต์ กทม." รอง ผบช.น.กล่าว</p>
<p>ต่อมาเจ้าหน้าที่ตำรวจนำตัว<persName>นายสุรชัย</persName>ไปตรวจค้นห้องพักเลขที่ 406 สินทรัพย์อพาร์ทเมนท์ ซอยพหลโยธิน 48 แยก 5 ถนนพหลโยธิน แขวงอนุสาวรีย์ เขตบางเขน กทม. แต่ไม่พบสิ่งผิดกฎหมาย พบเพียงยาต้านไวรัสจำนวนหนึ่ง</p>
<p>ข่าวแจ้งว่า เจ้าหน้าที่ตำรวจ สน.บางซื่อ ตรวจสอบพบว่า <persName>นายสุรชัย</persName>เคยทำงานตำแหน่งพนักงานขับรถ อยู่ธนาคารทหารไทย จำกัด (มหาชน) สาขาสี่มุมเมือง เพิ่งลาออกเมื่อประมาณ 1 เดือนที่ผ่านมา โดยทางเจ้าหน้าที่ธนาคารระบุว่า <persName>นายสุรชัย</persName>มีอาการเครียดเรื่องการเมือง</p>
<p>ตำรวจเพิ่มมาตรการตรวจเข้ม</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการปาอุจจาระใส่ที่ทำการ ปชป.ว่า ตำรวจได้ดำเนินการไปแล้ว เมื่อถามต่อว่า จะดูแลไม่ให้เกิดพฤติกรรมเลียนแบบอย่างไร <persName>นายอภิสิทธิ์</persName>กล่าวว่า ต้องเฝ้าระวังสถานการณ์ต่างๆ อย่างต่อเนื่อง ไม่ประมาท</p>
<p><persName>นายประมวล เอมเปีย</persName> ส.ส.ชลบุรี ปชป. กล่าวว่า เหตุการณ์ปาอุจจาระใส่ ปชป.ถือเป็นลางบอกเหตุ และเป็นการทดสอบระบบรักษาความปลอดภัยว่า มีความเข้มงวดหรือไม่ จึงไม่ควรประมาทอีก เพราะยังมีคนหวังผลประโยชน์อยู่ ต้องการสร้างสถานการณ์ให้เป็นจุดเด่น ดังนั้นฝ่ายความมั่นคงต้องใช้มาตรการเด็ดขาด อย่าลืมว่า ข่าวการลอบสังหารนายกรัฐมนตรี และบุคคลสำคัญยังมีอยู่</p>
<p>ด้าน<persName>พล.ต.ต.สาโรจน์ พรหมเจริญ</persName> ผู้บังคับการตำรวจนครบาล 2 (ผบก.น.2) กล่าวถึงมาตรการรักษาความปลอดภัย ปชป.ว่า เจ้าหน้าที่ตำรวจจะเข้มงวดบุคคลเข้า-ออกพรรคมากขึ้น โดยประสานกับเจ้าหน้าที่พรรคว่า จะมีการตรวจค้น ส.ส.และผู้ติดตาม เพราะไม่ทราบว่าใครเป็นใคร ส่วนรถยนต์หากไม่ใช่รถของ ส.ส.ก็ต้องตรวจหาวัตถุระเบิด ซึ่งก่อนหน้านี้ไม่มีการตรวจ เพราะเกรงว่าจะเกิดผลกระทบกระทั่งกับคนเข้า-ออก อย่างไรก็ดี ในส่วนจำนวนเจ้าหน้าที่ตำรวจคงไม่มีการเพิ่มเติม ปกติช่วงกลางวันจะมีเจ้าหน้าที่ตำรวจรักษาการณ์อยู่ 100 นาย กลางคืน 50 นาย </p></body>
</news>
