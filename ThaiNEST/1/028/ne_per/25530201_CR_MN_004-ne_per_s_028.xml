<teiHeader>
<fileDesc>
<titleStmt>
  <title>สั่งไล่ล่ามือ “อึ” ระดมปาถึง 4 ถุงถล่มบ้านนายกฯ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000014482  </bibl>
</sourceDesc>
</fileDesc>
</teiHeader>
<news>
<headline>สั่งไล่ล่ามือ “อึ” ระดมปาถึง 4 ถุงถล่มบ้านนายกฯ!</headline>
<lead>“<persName>อัศวิน</persName>” สั่งชุดสืบสวนตามแกะรอยคนร้ายปาอุจจาระถึง 4 ถุง เข้าไปในบ้านนายกรัฐมนตรี ตกในสนามหญ้า 3 ถุง และค้างบนหลังคาอีก 1 ถุง เผยโฉมคนร้ายเบื้องต้นเป็นชายขี่ จยย.แบบผู้หญิง สวมหมวกกันน็อก อาศัยจังหวะตำรวจในป้อมยามหน้าบ้านไปเข้าห้องน้ำ ปาถุงอุจจาระใส่บ้านนายกฯ อยู่ระหว่างให้ช่างเทคนิคขยายภาพคนร้ายให้ชัดขึ้น พร้อมสั่งปรับเปลี่ยนมาตรการรักษาความปลอดภัยใหม่ โดยให้ 191 กับท้องที่ อยู่เวรยามตลอด 24 ชั่วโมง</lead>
<neck></neck>
<body><p> วันนี้ (1 ก.พ.) เมื่อเวลา 18.00 น. ที่ สน.ทองหล่อ <persName>พล.ต.ท.อัศวิน ขวัญเมือง</persName> ผู้ช่วยผบ.ตร. กล่าวภายหลังการเข้าร่วมประชุมกับชุดสืบสวน บก.น.5 และชุดสืบสวน สน.ทองหล่อ กรณีเกิดเหตุคนร้ายปาถุงอุจจาระเข้าไปในบ้าน<persName>นายอภิสิทธิ์ เวชชาชีวะ</persName> นายกรัฐมนตรี ว่าได้รับคำสั่งจาก <persName>พล.ต.อ.ปทีป ตันประเสริฐ</persName> รรท.ผบ.ตร.ให้เข้ามาดูแลหลังจากที่ได้รับรายงานเหตุการณ์ว่ามีคนร้ายปาถุงอุจจาระเข้าไปในบ้านนายกฯ ซึ่งจากการสอบสวนเบื้องต้นทราบว่า เหตุเกิดประมาณเที่ยงเศษ มีคนร้ายเป็นชาย 1 คน ขี่รถจักรยานยนต์แบบผู้หญิง สวมหมวกกันน็อก ปาถุงอุจจาระเข้าใส่บ้านนายกรัฐมนตรีรวม 4 ถุง โดยถุงอุจจาระดังกล่าวไปตกอยู่ในสนามหญ้า 3 ถุง ตกไปค้างบนหลังคา 1 ถุง แต่รายละเอียดและรูปพรรณสันฐานของคนร้ายและรายละเอียดรถจักรยานยนต์ของคนร้ายอยู่ระหว่างการตรวจสอบอย่างละเอียด โดยจะนำภาพจากกล้องววงจรปิดไปให้ช่างเทคนิคดำเนินการ เพื่อขยายภาพให้ชัดเจนยิ่งขึ้น</p>
<p><persName>พล.ต.ท.อัศวิน</persName> กล่าวต่อว่า เบื้องต้นจากแนวทางการสืบสวนพบว่า คนร้ายขี่รถจักรยานยนต์มาจากซอยสุขุมวิท 33 ก่อนจะอาศัยจังหวะที่ตำรวจซึ่งทำหน้าที่รักษาความปลอดภัยที่ป้อมยามหน้าบ้านนายกรัฐมนตรีไม่อยู่เพราะไปเข้าห้องน้ำ ปาถุงอุจจาระเข้าไป แล้วหลบหนีไปทางซอยสุขุมวิท 31 สำหรับการก่อเหตุครั้งนี้ยอมรับว่าเป็นความหละหลวมของตำรวจที่ทำหน้าที่รักษาความปลอดภัย ซึ่งขณะเกิดเหตุตำรวจไปเข้าห้องน้ำ                ทั้งนี้ ได้สั่งให้ตำรวจคนดังกล่าวทำรายงานชี้แจง และตรวจสอบว่าข้อเท็จจริงเป็นอย่างไร ทำไมถึงไปเข้าห้องน้ำนาน                "เบื้องต้น เชื่อว่าการก่อเหตุ คนร้ายต้องการสร้างสถานการณ์และความปั่นป่วน แต่ยังไม่สามารถสรุปได้ชัดว่า มาจากสาเหตุใด และเป็นฝีมือของคนกลุ่มใด หลังจากที่เกิดเหตุ ได้มีการปรับเปลี่ยนมาตราการการรักษาความปลอดภัยให้เข้มงวดขึ้น โดยได้จัดกำลังตำรวจ 191 กับกำลังของสน.ทองหล่อ มาดูแลความปลอดภัยตลอด 24 ชม. และวันพรุ่งนี้ จะเรียกประชุมชุดสืบสวนในเวลา 10.00 น. พร้อมทั้งนำกล้องวงจรปิดมาพิจารณาตรวจสอบอีกครั้ง เพื่อเป็นแนวทางในการติดตามจับกุมคนร้ายมาดำเนินคดีต่อไป โดยหลังเกิดเหตุ นายกรัฐมนตรีไม่ได้สั่งกำชับอะไรมาเป็นพิเศษ มีแต่รรท.ผบ.ตร.เท่านั้น "<persName>พล.ต.ท.อัศวิน</persName> กล่าว</p></body>
</news>
