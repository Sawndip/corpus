<teiHeader>
<fileDesc>
<titleStmt>
  <title>2 โจ๋ปล้นร้านทองกวาดสร้อย 61 บาท ค่านับล้านบาทหลบหนีอุกอาจ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-05 07:46:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58154  </bibl>
</sourceDesc>
</fileDesc>
</teiHeader>
<news>
<headline>2 โจ๋ปล้นร้านทองกวาดสร้อย 61 บาท ค่านับล้านบาทหลบหนีอุกอาจ</headline>
<lead>สองโจรวัยโจ๋สุดเหิม ควงปืนจ่อหัวเจ้าของร้านทอง กลางตลาดบ้านโป่ง ราชบุรี ทุบตู้กวาดสร้อย 61 บาท มูลค่านับล้าน แฉอุบาย เอาสร้อยคอมาให้ตีราคา แล้วลงมือก่อเหตุเย้ยกฎหมาย ก่อนโดดควบมอเตอร์ไซค์ซิ่งหาย ผู้การจังหวัด แง้มพอมีเค้า ส่งสายสืบตามติด</lead>
<neck></neck>
<body><p>สองโจรควงปืนจี้ร้านทองกวาดเหยียบ ล้านบาทรายนี้เปิดเผยขึ้นเมื่อเวลา 09.30 น. วันที่ 4 เม.ย. <persName>พ.ต.ท.อภิวิชญ์ จันทวงศ์</persName> สวส.สภ.บ้านโป่ง จ.ราชบุรี รับแจ้งมีเหตุชิงทรัพย์ที่ร้านทอง “กิจถาวร” เลขที่ 121 ใกล้ตลาดบ้านโป่ง เขตเทศบาลเมืองบ้านโป่ง  จึงรีบไปตรวจสอบพร้อม <persName>พล.ต.ต.เพชรรัตน์ แสงไชย</persName> ผบก.ภ.จว.ราชบุรี <persName>พ.ต.ท.ไพวรรณ สาเพิ่มทรัพย์</persName> รอง ผกก.สส. รักษาราชการ ผกก.สภ.บ้านโป่ง <persName>พ.ต.ท.ธารา ศรีพรมคำ</persName> รอง   ผกก.ป. <persName>พ.ต.ท.วัชรินทร์ พลายทองดี</persName> สว.สส. และเจ้าหน้าที่วิทยาการ ที่เกิดเหตุตั้งอยู่บริเวณหัวมุมถนนประชานิยมตัดถนนเนียนทองคำ พบ<persName>นายสมเกียรติ โฆสิตคณาวุฒิ</persName> อายุ 64 ปี เจ้าของร้านยืนรอหน้าตาตื่น ที่แขนขวาได้รับบาดเจ็บมีแผลถูกกระจกบาด ภายในร้านพบตู้โชว์แตกเศษกระจกและสร้อยคอทองคำบางส่วนตกกระจายเกลื่อน </p>
<p>จากการสอบสวน<persName>นายสมเกียรติ</persName> ให้การว่า ก่อนเกิดเหตุเพิ่งเปิดร้านได้ไม่นานก็มีคนร้ายเป็นชายวัยรุ่นสวมเสื้อ แจ๊กเกตสีดำ หมวกแก๊ปสีสด นำสร้อยคอทองคำหนัก 1 บาท มาให้ตีราคา โดยอ้างว่าจะขาย ระหว่าง ที่กำลังง่วนกับการตรวจสอบสร้อยเส้นดังกล่าว มีคนร้ายเป็นวัยรุ่นอีกคนใส่เสื้อแขนยาวลายสก๊อต สวมหมวกแก๊ปสีสดเช่นกัน เดินเข้ามาผลักตนจนล้ม แล้วชักอาวุธปืนพกมาจี้ขู่ให้ “อยู่เฉย ๆ ถ้าไม่อยากตาย นี่คือการปล้น” แล้วใช้ด้ามปืนตีกระจกตู้โชว์ด้านหลังแตก จากนั้นคนร้ายคนแรกก็โดดข้ามไปกวาดทองอย่างรวดเร็ว ได้ทองไปทั้งหมด 61 บาท มูลค่าประมาณ 1 ล้านบาท ก่อนพากันวิ่งออกจากร้านไปขี่รถ จยย.ฮอนด้า เวฟ สีบรอนซ์เงิน ทะเบียน 845 จำหมวดอักษรและจังหวัดไม่ได้ หลบหนีไปทางถนนแสงชูโต ซึ่งเจ้าหน้าที่พยายามออกสกัดจับแต่ไร้วี่แวว</p>
<p>ด้าน <persName>พล.ต.ต.เพชรรัตน์</persName> กล่าวว่า คาดว่าคนร้ายคงมีการเตรียมตัวมาเป็นอย่างดี เนื่องจากร้านที่เกิดเหตุอยู่ในจุดที่มีคนพลุกพล่าน ทั้งกล้องวงจรปิดในร้านก็เสียมากว่าเดือนแล้ว แต่ยังโชคดีที่มีพยานแวดล้อมจดจำใบหน้าผู้ก่อเหตุได้ ขณะนี้ทางเจ้าหน้าที่ชุดสืบสวนพอทราบเบาะแสของกลุ่มคนร้ายบ้างแล้ว อยู่ระหว่างติดตามอย่างกระชั้นชิด คาดว่าคงสามารถจับกุมตัวได้อย่างแน่นอน</p></body>
</news>
