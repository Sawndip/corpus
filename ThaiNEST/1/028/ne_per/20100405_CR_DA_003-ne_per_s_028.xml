<teiHeader>
<fileDesc>
<titleStmt>
  <title>โฆษก บช.น.ระบุระเบิด 2 จุด ล่าสุดแค่หวัง'ก่อกวน'  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-05 07:47:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58155  </bibl>
</sourceDesc>
</fileDesc>
</teiHeader>
<news>
<headline>โฆษก บช.น.ระบุระเบิด 2 จุด ล่าสุดแค่หวัง'ก่อกวน'</headline>
<lead>โฆษก บช.น.ชี้ ระเบิดที่มือมืดนำมาใส่ในรถขยะของเขตป้อมปราบฯ กับที่หน้าบริษัทใกล้แยกสะพานขาวเป็นระเบิดแสวงเครื่องที่ทำด้วยปุ๋ยยูเรีย บรรจุใส่ท่อ  พีวีซี ไม่มีตะปู หรือวัตถุที่ก่อให้เกิดอันตราย จุดชนวนด้วยแบตเตอรี่ ต่างจากเหตุสร้างสถานการณ์ 20 กว่าครั้งที่ผ่านมา ที่ยิงเอ็ม 79 และปาลูกเกลี้ยง เอ็ม 67 เชื่อคนร้ายหวังก่อกวนอย่างเดียว ขณะที่ ผกก. นางเลิ้ง มึนตึ้บ สอบพยานแล้วไม่ได้เบาะแสคนร้าย เพราะเหตุเกิดกลางคืน อีกทั้งไม่มีกล้อง วงจรปิดในที่เกิดเหตุทั้ง 2 จุด</lead>
<neck></neck>
<body><p>จากกรณีที่รถเก็บขยะสำนักงานเขตป้อมปราบศัตรูพ่ายที่ขับมาจอดเก็บขยะอยู่ หน้าประตูทางเข้าองค์การโทรศัพท์ หรือ บริษัท ทีโอที จำกัด (มหาชน) สาขาสะพาน ขาว ถนนเลียบคลองผดุงกรุงเกษม แขวงวัดโสมนัส เขตป้อมปราบศัตรูพ่าย พบว่า มีระเบิดอยู่ท้ายรถที่ใช้เก็บขยะ และเวลา ไล่เลี่ยกันพบระเบิดที่หน้าบริษัท ตั่งซั่นฮวดผลิตภัณฑ์ จำกัด เลขที่ 260-262 ใกล้แยกสะพานขาว ถนนหลานหลวง แขวงมหานาค เขตป้อมปราบศัตรูพ่าย เจ้าหน้าที่ตำรวจสามารถเก็บกู้ได้ เป็นระเบิดแสวงเครื่องทำด้วยปุ๋ยยูเรียบรรจุใส่ท่อพีวีซี เหตุเกิดเมื่อตอนค่ำวันที่ 3 เม.ย. ที่ผ่านมา ตามที่เสนอข่าวไปให้ทราบนั้น</p>
<p>ต่อมา เมื่อวันที่ 4 เม.ย. ที่ บช.น. <persName>พล.ต.ต.ปิยะ อุทาโย</persName> โฆษก บช.น. แถลงถึงเหตุระเบิดทั้ง 2 จุด ว่า ระเบิดดังกล่าวแตกต่างจากการสร้างสถานการณ์ 20 กว่าครั้งที่ผ่านมา จุดแรกระเบิดที่พบอยู่บนท้ายรถขยะที่จอดอยู่หน้าชุมสายโทรศัพท์ทีโอที สาขาสะพานขาว ถนนเลียบคลองผดุงกรุงเกษม พนักงานเก็บขยะเก็บมาจากซอยศุภมิตร ทางเข้าสำนักงานเขตป้อมปราบฯ ขณะ กำลังยกเข่งใส่รถขยะเห็นห่อผ้าแกะดูพบวัตถุคล้ายระเบิดจึงหยิบขึ้นมาวางบน ท้ายรถแล้วแจ้งให้หน่วยเก็บกู้และตรวจพิสูจน์วัตถุระเบิดใช้ปืนฉีดน้ำแรงดัน สูงทำลาย พบว่า เป็นระเบิดแสวงเครื่อง ใช้ปุ๋ยยูเรียใส่ท่อพีวีซี จุดชนวนด้วยเข็มนาฬิกา ซึ่งระเบิดดังกล่าวจุดชนวนเรียบร้อยเวลาผ่านไปแล้วแต่ไม่ระเบิดเนื่องจาก แบตเตอรี่อ่อน</p>
<p>ส่วนระเบิดที่พบหน้าบ้านเลขที่ 260-262 ใกล้แยกสะพานขาว จากการตรวจสอบพบว่าเป็นระเบิดชนิดเดียวกัน คือ จุดชนวนด้วยนาฬิกา ใช้ปุ๋ยยูเรียใส่ในท่อพีวีซี ข้างในไม่มีตะปู หรือวัสดุอื่นใดที่จะก่อให้เกิดอันตราย ทั้งสองเหตุผู้ก่อเหตุน่าจะเป็นกลุ่มเดียวกันเพราะลักษณะการกระทำคล้ายกัน ครั้งนี้เป็นการก่อกวนสร้างสถานการณ์โดยใช้ปุ๋ยยูเรียใส่ในท่อพีวีซี ไม่ใช่ ระเบิด เอ็ม 67 หรือ เครื่องยิงเอ็ม 79 มอง ว่าเป็นการก่อกวนสร้างสถานการณ์มากกว่ามุ่งทำลายชีวิต และทรัพย์สิน ขณะนี้แจ้งให้เจ้าหน้าที่ตำรวจสังเกตวัตถุระเบิด ลักษณะ   ดังกล่าวเป็นพิเศษ</p>
<p>ด้าน <persName>พ.ต.อ.รังสรรค์ ประดิษฐ์ผล</persName> ผกก.สน.นางเลิ้ง เปิดเผยว่า หลังจากเกิดเหตุได้สอบปากคำพนักงานเก็บขยะ กับคนขับรถเก็บขยะแล้ว ไม่สามารถนำมาเป็นข้อมูลในการหาเบาะแสของคนร้ายได้ เพราะ เหตุเกิดตอนกลางคืน นอกจากนั้น จุดเกิดเหตุยังไม่มีกล้องวงจรปิด ขณะที่หน้าบริษัทตั่งซั่นฮวดผลิตภัณฑ์ มีกล้องวงจรปิดอยู่ แต่เพิ่งนำมาติดตั้งยังใช้บันทึกภาพไม่ได้   สำหรับสาเหตุ คาดว่าคนร้ายต้องการสร้างสถานการณ์ เนื่องจากระเบิดเชื่อมต่อไว้แบบหลวม ๆ แรงระเบิดน้อย อย่างไรก็ตาม  ได้กำชับให้เจ้าหน้าที่ฝ่ายสืบสวนลงพื้นที่หา เบาะแสเพิ่มเติม เพื่อติดตามตัวคนร้ายมาดำเนินคดีตามกฎหมายต่อไป</p>
<p>ขณะที่คดีระเบิดที่เกิดขึ้นตามสถานที่ต่าง ๆ ในกรุงเทพฯ อาทิ สถานีโทรทัศน์กองทัพบกช่อง 5 สถานีโทรทัศน์เอ็นบีที ช่อง 11 กรมทหารราบที่ 11 รักษาพระองค์ (ร.11 รอ.) บางเขน มูลนิธิรัฐบุรุษ <persName>พล.อ.     เปรม ติณสูลานนท์</persName> ถนนอู่ทองใน เจ้าหน้าที่ตำรวจเร่งสอบสวนสืบสวนอยู่ โดยยังไม่สามารถจับกุมคนร้ายได้แม้แต่รายเดียว</p></body>
</news>
