<teiHeader>
<fileDesc>
<titleStmt>
  <title>รวบพ่อเฒ่าพร้อมเงินสกุลดอลล่าร์ปลอม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-23 16:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55846  </bibl>
</sourceDesc>
</fileDesc>
</teiHeader>
<news>
<headline>รวบพ่อเฒ่าพร้อมเงินสกุลดอลล่าร์ปลอม</headline>
<lead>ตำรวจกองปราบปรามรวบพ่อเฒ่าพร้อมเงินสกุลดอลล่าร์ปลอม ลักลอบนำมาจากชายแดน</lead>
<neck></neck>
<body><p>วันนี้ (23 มี.ค.) ผู้สื่อข่าวรายงานว่า ที่กองบังคับการปราบปราม (บก.ป.) <persName>พ.ต.อ.สุพิศาล ภักดีนฤนาถ</persName> รักษาราชการแทน ผบก.ป. <persName>พ.ต.อ.พรศักดิ์ สุรสิทธิ์</persName> ผกก.1 บก.ป. <persName>พ.ต.ท.ธีรเดช ธรรมสุธีร์</persName> รอง ผกก.1 บก.ป. ร่วมกันแถลงข่าวจับกุม <persName>นายปรัชญา บุญวรรโณ</persName> อายุ 65 ปี อยู่บ้านเลขที่ 11/16 หมู่ 7 แขวงบางไผ่ เขตบางแค กทม. ตามหมายจับศาลอาญา ที่ 1466/2552 ลงวันที่ 27 พฤษภาคม 2552 ข้อหามีไว้เพื่อนำออกใช้ซึ่งเงินตราปลอม อันได้มาโดยรู้อยู่แล้วว่าเป็นของปลอม พร้อมของกลางธนบัตรสกุลดอลล่าร์สหรัฐ ราคาฉบับละ 100 ดอลล่าร์ รวม 1,040 ฉบับ หรือประมาณ 3,640,000 บาท สมุดฉีก 1 เล่ม และใบเสร็จรับเงินของธนาคารต่าง ๆ พร้อมสำเนาหนังสือเดินทาง 13 แผ่น จับกุมได้ที่บ้านเลขที่ 25/521 ซอยเจริญรัตน์ (ประชาราษฎร์ ซอย 16) ถนนประชาราษฎร์ ต.ตลาดขวัญ อ.เมือง จ.นนทบุรี</p>
<p><persName>พ.ต.อ.สุพิศาล</persName> กล่าวว่า การจับกุมผู้ต้องหารายนี้ สืบเนื่องจากชุดสืบสวน กก.1 บก.ป.ได้รับการประสานจากสำนักงานตำรวจลับสหรัฐอเมริกา (ซีเครทเซอร์วิส) ว่า มีผู้ผลิตธนบัตรสกุลดอลล่าร์สหรัฐ โดยมีความละเอียดในการปลอมแปลงใกล้เคียงกับธนบัตรจริงมากที่สุด แม้จะมีการทำตำหนิป้องกันการปลอมแปลงไว้หลายจุด หรือที่เรียกกันในวงการนักค้าเงินตรา ว่า “ซุปเปอร์โน้ต” ลักลอบนำมาใช้ในพื้นที่ชายแดนไทย-กัมพูชา, ไทย-มาเลเซีย รวมทั้งในประเทศสิงคโปร์ และอินโดนีเซีย โดยกลุ่มคนร้ายมีทั้งชาวไทย และชาวต่างประเทศ ซึ่งก่อนหน้านี้ทาง บก.ป.ได้เคยเข้าจับกุม <persName>นายปัญญา ภูยอดนิล</persName> อายุ 39 ปี ผู้ต้องหาลักลอบซื้อขายธนบัตรสกุลดอลล่าร์ปลอมมาแล้ว ที่ จ.อุบลราชธานี เมื่อวันที่ 3 มี.ค.ที่ผ่านมา</p>
<p><persName>พ.ต.อ.สุพิศาล</persName> กล่าวต่อว่า หลังจากชุดสืบสวนได้ขยายผลการจับกุมพบว่า <persName>นายปัญญา</persName> ได้นำธนบัตรดอลล่าร์ไปขายต่อให้<persName>นายปรัชญา</persName> ซึ่งจากการตรวจสอบประวัติพบว่า มีหมายจับศาลในความผิดเกี่ยวกับการค้าธนบัตรปลอมติดตัวอยู่อีก 3 หมาย ในท้องที่ สน.มีนบุรี 2 หมาย และที่ จ.อุบลราชธานี อีก 1 หมาย โดยเปิด บริษัท เศรษฐกิจสากล ประเทศไทย จำกัด ที่ย่านนวมินทร์ กทม. รับแลกเปลี่ยนเงินตราต่างประเทศ นอกจากนี้ ยังมีสาขาอยู่ที่ อ.หาดใหญ่ จ.สงขลา ชุดสืบสวนจึงวางแผนเฝ้าติดตามตัวผู้ต้องหา กระทั่งสามารถติดตามจับกุมไว้ได้</p>
<p>สอบสวน<persName>นายปรัชญา</persName> ให้การว่า ตนเคยรับราชการอยู่ที่กรมที่ดิน ก่อนจะลาออกจากราชการเมื่อประมาณ 5 ปีก่อน โดยหันมาเปิดบริษัท เศรษฐกิจสากลฯ รับซื้อขายที่ดิน และรับแลกเปลี่ยนเงินตราต่างประเทศไปด้วย ซึ่งตนมีใบอนุญาตในการรับแลกเปลี่ยนเงินตราอย่างถูกต้อง ที่ผ่านมาก่อนที่ตนจะรับซื้อธนบัตรสกุลดอลล่าร์ ได้นำไปให้เจ้าหน้าที่ธนาคารพาณิชย์ได้ตรวจสอบแล้ว ซึ่งทางธนาคารก็แจ้งว่าเป็นธนบัตรจริง ตนจึงยอมรับซื้อไว้โดยออกเช็คให้กับลูกค้า ก่อนจะนำธนบัตรดังกล่าวไปแลกกับธนาคารต่าง ๆ เพื่อเอากำไร</p>
<p><persName>นายปรัชญา</persName> ให้การอีกว่า ตนยืนยันว่า ไม่เคยคิดที่จะกระทำผิดกฎหมาย เพราะไม่รู้ว่าเป็นของปลอม เนื่องจากได้ให้เจ้าหน้าที่ธนาคารซึ่งมีเครื่องมือในการตรวจสอบธนบัตรแล้ว ตนจึงเชื่อว่าแลกได้จริง แต่เมื่อเป็นเช่นนี้ตนก็ไม่รู้ว่ามีอะไรเป็นบรรทัดฐานในการตรวจสอบ ที่ผ่านมาเมื่อทางลูกค้านำธนบัตรดังกล่าวมาแลก ตนก็จะให้ทางธนาคารได้ตรวจสอบก่อนทุกราย ส่วนลูกค้าที่มาแลกธนบัตรมี <persName>นายปัญญา ภูยอดนิล</persName> อายุ 39 ปี ลูกน้อง เป็นผู้พามาหาอีกทอดหนึ่ง</p>
<p>อย่างไรก็ดี ตามแนวทางการสืบสวนของเจ้าหน้าที่พบว่า การปลอมธนบัตรแบบ “ซุปเปอร์โน้ต” เช่นนี้ หากจะตรวจพิสูจน์ต้องมีเครื่องมือ และใช้ผู้เชี่ยวชาญเท่านั้นในการตรวจสอบ โดยในตลาดซื้อขายธนบัตรปลอมจะทำขึ้นกับสกุลดอลล่าร์ในราคา 100 ดอลล่าร์เท่านั้น เพราะการปลอมในราคาอื่นไม่คุ้มค่ากับต้นทุนการผลิต ส่วนราคาซื้อขายในตลาดมือ จะมีการซื้อกันในราคาฉบับ 80-85 ดอลล่าร์ จากราคาเต็ม 100 ดอลล่าร์ โดยผู้ค้าจะรับประกันว่าสามารถผ่านการตรวจสอบจากเจ้าหน้าที่อย่างแน่นอน และสามารถนำไปแลกเปลี่ยน หรือใช้จ่ายได้จริงในเต็มจำนวนราคา 100 ดอลล่าร์ ซึ่งในส่วนของอุปกรณ์ และแหล่งผลิตธนบัตรแบบนี้ยังไม่พบว่า มีการลักลอบผลิตกันในประเทศไทยแต่อย่างใด</p>
<p>ทั้งนี้ ชุดสืบสวนอยู่ระหว่างการสืบสวนขยายผลการจับกุม เนื่องจากพบว่าผู้ต้องหามีการกระทำความผิดเป็นขบวนการ ส่วนข้อสังเกตสำหรับผู้ที่จะรับแลกเปลี่ยนธนบัตรดังกล่าว ขอให้ตรวจสอบที่ตัวเลขของบัตร เนื่องจากส่วนใหญ่จะมีเลขเดียวกันหลายร้อย หรือนับพันใบ ซึ่งธนบัตรจริงจะมีเพียงใบเดียวเท่านั้น และหากไม่มั่นใจในการตรวจสอบขอให้แจ้งเจ้าหน้าที่เพื่อปะสานผู้เชี่ยวชาญใน การตรวจสอบอีกครั้งหนึ่ง สำหรับผู้ต้องหารายนี้ ชุดจับกุมได้ควบคุมตัวส่งพนักงานสอบสวน สน.โคกคราม รับไว้ดำเนินคดีต่อไป</p></body>
</news>
