<teiHeader>
<fileDesc>
<titleStmt>
  <title>ช่วยชีวิตลูกวัวตกบ่อน้ำนาน 3 วัน  </title>
  <author>  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-22 07:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55463  </bibl>
</sourceDesc>
</fileDesc>
</teiHeader>
<news>
<headline>ช่วยชีวิตลูกวัวตกบ่อน้ำนาน 3 วัน</headline>
<lead></lead>
<neck></neck>
<body><p>เมื่อเวลา 11.00 น. วันที่ 21 มี.ค. <persName>นางสายสุนีย์ ปานเพชร</persName> ผู้ใหญ่บ้านหมู่ 3 ต.สัตหีบ อ.สัตหีบ จ.ชลบุรี ได้รับแจ้งจาก<persName>นายชา สิทิธิกรณ์</persName> อายุ 42 ปี ว่ามีลูกวัวตกอยู่ในบ่อน้ำ บริเวณป่าหญ้าภายในซอยเขาเพชร หมู่ 3 ต.สัตหีบ จึงประสานไปยัง <persName>นายณรงค์ บุญบรรเจิดศรี</persName> นายกเทศมนตรีเมืองสัตหีบ เพื่อขอรับการสนับสนุนกำลังเจ้าหน้าที่มาทำการช่วยเหลือ</p>
<p>เมื่อมาถึงที่เกิดเหตุซึ่งเป็นป่าหญ้ารกร้างติดกับหมู่บ้าน พบชาวบ้านที่อยู่ในพื้นที่ใกล้เคียงกำลังหาทางเพื่อช่วยเหลือลูกวัวเพศเมีย อายุประมาณ 1 ปี ตกลงไปอยู่ในบ่อน้ำบาดาลที่มีความลึกประมาณ 20 เมตร ซึ่งตัวจมอยู่ในน้ำโผล่มาเพียงใบหน้าเหลือแต่แววตาและจมูกไว้หายใจ เจ้าหน้าที่ได้พยายามใช้เชือกผูกลูกวัวและดึงขึ้นมาจากบ่อ แต่ไม่สำเร็จ เนื่องจากลูกวัวมีน้ำหนักมาก และบ่อมีความคับแคบยากต่อการช่วยเหลือ เจ้าหน้าที่จึงตัดสินใจเติมน้ำเข้าบ่อน้ำจนล้นเอ่อ เมื่อลูกวัวลอยคอขึ้นมาพร้อมกับน้ำ เจ้าหน้าที่จึงได้ใช้เชือกผูกและช่วยกันดึงขึ้นมาจากบ่อน้ำได้สำเร็จและ ปลอดภัย ท่ามกลางความลุ้นระทึกของชาวบ้าน</p>
<p>จากการสอบถาม <persName>นายชา</persName> อายุ 42 ปี ซึ่งเป็นคนพบลูกวัว เล่าว่า ขณะที่กำลังเดินอยู่บริเวณใกล้เคียงได้ยินเสียงร้องโหยหวนดังมาจากในป่า จึงได้เดินเข้าไปดูพบลูกวัวกำลังร้องด้วยความทรมาน เหลือเพียงศีรษะโผล่อยู่เหนือน้ำ จึงได้แจ้งให้เจ้าหน้าที่มาทำการช่วยเหลือ ซึ่งปกติลูกวัวตัวนี้จะเดินหาหญ้ากินอยู่บริเวณดังกล่าวทุกวัน แต่ได้หายตัวไปนาน 3 วันแล้ว กระทั่งมาพบว่าตกอยู่ในบ่อน้ำดังกล่าว สำหรับลูกวัวขณะนี้ได้พ้นขีดอันตรายแล้ว แต่ยังอยู่ในอาการอ่อนเพลีย หลังเกิดเหตุเจ้าหน้าที่ได้นำฝาท่อมาปิดปากบ่อไว้ เพื่อป้องกันไม่ให้เกิดเหตุเช่นนี้ขึ้นอีก ส่วนเจ้าของลูกวัวทราบว่าได้เดินทางไปทำธุระที่กรุงเทพฯ โดยปล่อยให้ลูกน้องซึ่งเป็นชาวต่างด้าวเป็นคนดูแล.</p></body>
</news>
