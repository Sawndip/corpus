<teiHeader>
<fileDesc>
<titleStmt>
  <title>สห.เข้าให้ปากคำกองปราบแจงขั้นตอนค้นรัง"เสธ.แดง" ตามกฎหมาย  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000013143  </bibl>
</sourceDesc>
</fileDesc>
</teiHeader>
<news>
<headline>สห.เข้าให้ปากคำกองปราบแจงขั้นตอนค้นรัง"<persName>เสธ.แดง</persName>" ตามกฎหมาย</headline>
<lead>ผบ.กองพันทหารสารวัตรที่ 11 หัวหน้าชุดที่เข้าตรวจค้นบ้านพัก “<persName>เสธ.แดง</persName>” เข้าให้ปากคำ ตร.กองปราบฯ แจงขั้นตอนเข้าตรวจค้น เผยเบื้องลึก บุกค้นรัง <persName>เสธ.แดง</persName> เพราะผู้บังคับบัญชาสงสัยมีสิ่งผิดกฎหมายซุกซ่อน ยันไม่ได้ถือวิสาสะเข้าตรวจค้นเอง แถมมีการบันทึกวิดีโออย่างละเอียด โดยมีพลทหารคนขับรถอยู่ในเหตุการณ์ตลอด        </lead>
<neck></neck>
<body><p>        วันนี้ (29 ม.ค.)เมื่อเวลา 10.00 น.ที่กองปราบปราม <persName>พ.อ.ฐิติศักดิ์ สมทัศน์</persName> ผบ.กองพันทหารสารวัตรที่ 11 เดินทางเข้าพบ <persName>พ.ต.ท.ประภาส อ่องมะลิ</persName> พนักงานสอบสวน (สบ 2) กก.1 บก.ป.เพื่อให้ปากคำกรณีที่เป็นหัวหน้าชุดสารวัตรทหาร (สห.) เข้าตรวจค้นบ้านพักของ <persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก ภายใน ม.พัน 4 และ <persName>จ.ส.อ.ณัฎฐ์สิทธิ์ สุวรรณราช</persName> ลูกน้องของ <persName>พล.ต.ขัตติยะ</persName> ภายใน ม.พัน 3 พร้อมยึดอาวุธสงครามจำนวนมาก ก่อนประสานเจ้าหน้าที่ตำรวจเข้าควบคุมตัว <persName>จ.ส.อ.ณัฎฐ์สิทธิ์</persName> <persName>พลทหารมานัสชัย อำพร</persName> และ <persName>นายเอกลักษณ์ วิเศษวงศา</persName> มาดำเนินคดี</p>
<p>รายงานข่าวแจ้งว่า <persName>พ.อ.ฐิติศักดิ์</persName> ได้ให้การกับพนักงานสอบสวนถึงประเด็นการเข้าตรวจค้นบ้านพักของ <persName>พล.ต.ขัตติยะ</persName> และลูกน้องว่า มีสาเหตุมาจากการที่ผู้บังคับบัญชาสงสัยว่าน่าจะมีสิ่งผิดกฎหมายเก็บซ่อนไว้ภายในบ้านพักดังกล่าวจึงนำกำลังเข้าตรวจค้น กระทั่งสามารถยึดอาวุธสงคราม วัตถุระเบิด และยุทธภัณฑ์จำนวนมาก สำหรับการตรวจค้นรถตู้เบนซ์ สีเทา ทะเบียน ศข 121 กทม.ของ <persName>พล.ต.ขัตติยะ</persName> นั้น มี<persName>พลทหารมานัสชัย</persName> <persName>นายเอกลักษณ์</persName> เป็นผู้ใช้รีโมตคอนโทรลเปิดประตูรถและนำเข้าตรวจค้น โดยยืนยันว่าเจ้าหน้าที่ไม่ได้ถือวิสาสะเข้าตรวจค้นเอง นอกจากนี้ในการค้น ก็มีการบันทึกวิดีโอไว้เป็นหลักฐานอย่างละเอียดทั้งหมด                รายงานข่าวแจ้งด้วยว่า พนักงานสอบสวนได้สอบถามถึงประเด็นเรื่องคนขับรถของ <persName>พล.ต.ขัตติยะ</persName> ซึ่งทาง <persName>พ.อ.ฐิติศักดิ์</persName> อ้างว่าไม่มีหลักฐานเป็นหนังสือ หรือคำสั่งใดๆ ที่ระบุให้<persName>พลทหารมานัสชัย</persName> มาทำหน้าที่ขับรถให้ <persName>พล.ต.ขัตติยะ</persName> แต่ทหารที่อยู่ภายใน ม.พัน 4 ต่างทราบดีว่า <persName>พลทหารมานัสชัย</persName> เป็นคนขับรถให้กับ <persName>พล.ต.ขัตติยะ</persName> อย่างไรก็ดี <persName>พ.ต.ฐิติศักดิ์</persName> พร้อมที่จะประสานไปยังผู้บังคับบัญชา มายืนยันกับพนักงานสอบสวนในประเด็นดังกล่าวอีกครั้งในภายหลัง        </p>
<p>ผู้สื่อข่าวรายงานว่า หลังจาก <persName>พ.อ.ฐิติศักดิ์</persName> เข้าให้ปากคำกับพนักงานสอบสวนเป็นเวลากว่า 2 ชั่วโมงจึงเสร็จสิ้น ทางสื่อมวลชนจำนวนมากซึ่งมารอทำข่าวได้พยายามสอบถามถึงประเด็นต่างๆ ในการเข้าให้ปากคำต่อพนักงานสอบสวน แต่ทาง <persName>พ.อ.ฐิติศักดิ์</persName> กล่าวเพียงสั้นๆ ว่า มาให้การตามปกติ ส่วนประเด็นที่พนักงานสอบสวนยังติดใจสงสัยตนก็ได้ชี้แจงจนเกิดความชัดเจนแล้ว</p></body>
</news>
