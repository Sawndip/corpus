<teiHeader>
<fileDesc>
<titleStmt>
  <title>แดงเถื่อนเต็มสูบ!ยิงเอ็ม 79 จุดถังแก๊สใส่ทหาร บาดเจ็บอื้อ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-10 21:17:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050350  </bibl>
</sourceDesc>
</fileDesc>
</teiHeader>
<news>
<headline>แดงเถื่อนเต็มสูบ!ยิงเอ็ม 79 จุดถังแก๊สใส่ทหาร บาดเจ็บอื้อ!</headline>
<lead>เฮลิคอปเตอร์บินปล่อยแก๊สน้ำตาสลายผู้ชุมนุม "ไพร่แดง" ฮือเล็งปล่อยลูกโป่ง-โคมไฟป่วนการบิน พร้อมโปยใบปลิวแจ้งประชาชนออกจากพื้นที่ชุมนุม เพื่อความปลอดภัย ขณะที่ "แดงเดือด" ได้นำแท็กซี่ติดถังแก๊สกดดันทหารถอยร่นจากชมัยมรุเชฐ ส่วนหางแดงหน้าวัดโสมนัส เผชิญหน้าผลักดันเจ้าหน้าที่ แต่มีมือมืดฉวยโอกาสช่วงชุลมุนโยน "น้ำกรด" ใส่ม็อบ</lead>
<neck></neck>
<body><p>วันนี้ (10 เม.ย.) เมื่อเวลา 18.20 น. ผู้สื่อข่าวรายงานว่า แกนนำเสื้อแดง ได้ประกาศให้ผู้ชุมนุมบริเวณสะพานผ่านฟ้าลีลาศ มารวมกันบริเวณตรงกลางเวที ขณะเดียวกันได้มีเฮลิคอปเตอร์ที่สังเกตการณ์ของฝ่ายทหาร โดยได้บินวนตรวจสถานการณ์อยู่รอบ ๆ พื้นที่การชุมนุมที่เจ้าหน้าที่พยายามรุกคืบ สลายการชุมนุม ยืดพื้นที่คืนประชาชน และให้ทุกอย่างเป็นไปตามปกติโดยเร็ว ซึ่งเฮลิคอปเตอร์ได้มีการปล่อยแก๊สน้ำตาลงมา ขณะที่กลุ่มผู้ชุมนุมเสื้อแดงได้ประชาสัมพันธ์ขอบริจาคลูกโป่ง เพื่อเตรียมจะปล่อยลูกโป่ง และโคมลอยขึ้นไป ขับกวนการบินของเฮลิคอปเตอร์</p>
<p>นอกจากนี้ มีรายงานว่า ที่บริเวณอนุสาวรีย์ประชาธิปไตย มีเฮลิคอปเตอร์ขึ้นบิน และโปยแจกใบปลิว โดยเนื้อหาของใบปลิวสื่อสารว่า เจ้าหน้าที่นั้นกำลังปฏิบัติหน้าที่ และขอให้ผู้ไม่เกี่ยวข้องนั้น ออกจากพื้นที่ เพื่อความสะดวก และความปลอดภัย เพราะว่าเจ้าหน้าที่ทหารกำลังเข้ายึดพื้นที่ บริเวณถนนราชดำเนิน เพื่อคืนให้กับประชาชนได้ใช้งานตามปกติ</p>
<p>ทางด้าน บรรยากาศบริเวณสะพานชมัยมรุเชฐ หลังจากที่ก่อนหน้านี้เจ้าหน้าที่สามารถควบคุมสถานการณ์ไว้ได้แล้ว ล่าสุด กลุ่มผู้ชุมนุมเสื้อแดงได้พยายามรวมกำลังกันและนำรถแท็กซี่ที่ติดถังแก๊ส 2 คัน มาจอดและเปิดท้ายรถ ขยับเข้ากดดันเจ้าหน้าที่ให้ถอยร่นไปบริเวณแยกพาณิชยการ เพื่อต้องการจะยึดพื้นที่ชุมนุมกลับคืนอีกครั้ง</p>
<p>อย่างไรก็ตาม เมื่อเวลา 17.45 น.ที่ผ่านมา เกิดเหตุคนเสื้อแดงได้ผลักดันกับเจ้าหน้าที่ทหาร ที่ตรึงกำลังอยู่ที่บริเวณด้านหน้าวัดโสมนัส ใช้เวลาผลักดันประมาณ 10 นาที ทางทหารได้ร่นถอยเข้าไปในซอยข้างวัดโสมนัส ระหว่างเกิดการผลักดันอยู่นั้น เกิดเหตุผู้ไม่หวังดีโยนน้ำกรดเข้ามาในกลุ่มคนเสื้อแดง แต่ไม่มีผู้ใดได้รับบาดเจ็บ</p>
<p>ผู้สื่อข่าวรายงานด้วยว่า กลุ่มคนเสื้อแดง บริเวณเวทีสะพานผ่านฟ้าฯ ใช้รถจักรยานยนต์ รวมทั้งเดินเท้า มุ่งหน้าจากสะพานผ่านฟ้าฯ ไปยังบริเวณอนุสาวรีย์ประชาธิปไตย ส่วนที่แยกมิสกวันเจ้าหน้าที่ทหารยังไม่มีการเคลื่อนไหวยังคงรอดูท่าที ขณะเดียวกันได้เตรียมรถน้ำไว้ 5 คัน สำหรับแยกวิสุทธิกษัตริย์ ได้มีกลุ่มผู้ชุมนุมคนเสื้อแดงประมาณ 300-400 คน ได้รวมตัว พร้อมกับปล่อยยางลมรถร่วมบริการสีฟ้า - ขาว สาย 157 และนำมาจอดขวางไม่ให้เจ้าหน้าที่ทหารเข้ามาได้</p>
<p>ต่อมาเวลาประมาณ 19.45 น.ผู้สื่อข่าวรายงานว่า ที่อนุสาวรีย์ประชาธิปไตย ทหารได้ยิงแก๊สน้ำตาเพื่อกดดันกลุ่มผู้ชุมนุมออกจากพื้นที่ แต่กลุ่มผู้ชุมนุมยังตรึงพื้นที่อยู่ และมีการจุดพลุส่งเสียงดังขึ้นฟ้า พร้อมกับปลุกระดมผู้ชุมนุมอย่างต่อเนื่อง เมื่อเจ้าหน้าที่ยิงแก๊สเข้าใส่ 2-3 ครั้ง ก็ขว้างกลับมาอีก ทำให้ทหารที่ไม่มีหน้ากากได้รับพิษจากแก๊สน้ำตาที่ถูกขว้างกลับมา ต้องหาน้ำล้างตา ทำให้สามารถรุกพื้นที่คืนได้เพียงเล็กน้อย</p>
<p>ขณะที่สะพานผ่านฟ้า ทหารยังคงโปรยแก๊สน้ำตาจากเฮลิคอปเตอร์ลงใส่เวทีปราศรัยของคนเสื้อแดงอย่าง ต่อเนื่อง ทำให้ผู้ชุมนุมเริ่มกระจัดกระจาย และแกนนำต้องคอยประกาศว่า อย่าไปไหน ให้รวมตัวกันอยู่ที่นี่</p>
<p>ล่าสุดเมื่อเวลาประมาณ 20.00 น.กลุ่มผู้ชุมนุมคนเสื้อแดงได้ใช้ถังแก๊สจุดไฟ และกลิ้งใส่ทหารที่ตรึงกำลังอยู่บริเวณแยกคอกวัว ถนนตะนาว ทำให้เกิดระเบิดขึ้นในรัศมีราว 10 เมตร อีกทั้งมีรายงานว่าได้มีการยิงระเบิดเอ็ม 79 เข้าใส่ทหารทำให้ทหารได้รับบาดเจ็บหลายสิบนาย ส่วนที่เหลือต้องวิ่งหนีและถอยร่นมาอยู่ถนนสิบสามห้าง และพบว่ามีทหารต้องนอนปฐมพยาบาลอยู่กลางถนนไม่ต่ำกว่า 50 นาย นอกจากนี้ ยังมีเสียงปืนดังมาจากกลุ่มคนเสื้อแดงอย่างต่อเนื่องหลายนัด</p>
<p>โดยเจ้าหน้าที่ได้แจ้งประชาสัมพันธ์ถึงประชาชนที่ไม่มีส่วนเกี่ยว ข้องเข้าไปในบริเวณที่เกิดเหตุ</p>
<p>ต่อมาเมื่อเวลา 20.30 น.ผู้สื่อข่าวรายงานว่า เกิดเหตุคนร้ายลอบยิงระเบิดเอ็ม 79 เข้าทำเนียบรัฐบาล 4 ลูกติด โดยรายงานว่าแจ้งว่าระเบิดเอ็ม79 2 ลูกแรกเข้าตึกบัญชาการ 2 และเข้าที่บริเวณทำเนียบรัฐบาลอีก 2 ลูก เบื้องต้นรายงานแจ้งว่าทำเนียบฯได้รับความเสียหาย</p></body>
</news>
