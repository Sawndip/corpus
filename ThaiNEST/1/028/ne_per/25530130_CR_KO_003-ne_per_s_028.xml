<teiHeader>
<fileDesc>
<titleStmt>
  <title>"สัณฐาน"เรียกถกโผนครบาลรอบ3เชื่อยุติได้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-30 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100130/46568/%e0%b8%aa%e0%b8%b1%e0%b8%93%e0%b8%90%e0%b8%b2%e0%b8%99%e0%b9%80%e0%b8%a3%e0%b8%b5%e0%b8%a2%e0%b8%81%e0%b8%96%e0%b8%81%e0%b9%82%e0%b8%9c%e0%b8%99%e0%b8%84%e0%b8%a3%e0%b8%9a%e0%b8%b2%e0%b8%a5%e0%b8%a3%e0%b8%ad%e0%b8%9a3%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%a2%e0%b8%b8%e0%b8%95%e0%b8%b4%e0%b9%84%e0%b8%94%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>"<persName>สัณฐาน</persName>"เรียกถกโผนครบาลรอบ3เชื่อยุติได้</headline>
<lead>หน้าห้องเผยลากิจขึ้นศาลคดีสลายม็อบท่อก๊าซไทย-มาเลย์ แฉโผล่ช้าเหตุ 3 รองผบช.น.ไม่ร่วมเซ็นคำสั่ง ฉุนสั่งย้าย "ผู้กำกับ 191" ตำรวจนำขบวนไป ตชด.ทั้งที่ไม่มีความผิด เจ้าตัวซึมระบุนายไม่บอกเหตุผลสั่งย้าย ยันไม่เคยบกพร่อง</lead>
<neck></neck>
<body><p>ดูเหมือนคำสั่งแต่งตั้งโยกย้ายในส่วนของกองบัญชาการตำรวจนครบาลยังคงไม่มีทีท่าว่าจะยุติลงง่ายๆ หลังจากการประชุมพิจารณาตำแหน่งต้องเลื่อนออกไปถึง 2 ครั้ง นอกจากนั้น <persName>พล.ต.ท.สัณฐาน ชยนนท์</persName> ผบช.น. ยังขอลากิจเป็นเวลา 2 วัน โดยให้เหตุผลเดินทางไปทำธุระส่วนตัว แต่มีรายงานข่าวระบุว่าต้องเดินทางไปขึ้นศาลจังหวัดสงขลาในคดีการสลายม็อบท่อก๊าซไทย-มาเลย์
 ล่าสุดเมื่อวันที่ 29 มกราคม <persName>พล.ต.ต.วีระพัฒน์ ตันศรีสกุล</persName> ผู้บังคับการอำนวยการ กองบัญชาการตำรวจนครบาล ในฐานะเลขานุการ คณะกรรมการพิจราณากลั่นกรองบัญชีแต่งตั้งโยกย้ายข้าราชการตำรวจระดับ รอง ผบก.-สารวัตร ได้มีบันทึกด่วนที่สุดที่ 0015.112/218 ลงวันที่ 29 มกราคม เรื่องผู้บัญชาการตำรวจนครบาลเชิญนายตำรวจระดับ รอง ผบช.น.ทุกนาย ผู้บังคับการตำรวจนครบาล 1-9 และผู้บังคับการทุกหน่วยงานในสังกัด บช.น. เพื่อประชุมพิจารณาแต่งตั้งโยกย้ายข้าราชการตำรวจระดับ รอง ผบก.-สารวัตร ประจำปี 2552 ในวันเสาร์ที่ 30 มกราคม เวลา 11.00 น. ที่กองบัญชาการตำรวจนครบาล ห้องประชุม บช.น.ชั้น 2 ภายหลังจาก ผบช.น.ได้เรียกประชุมพิจารณารายชื่อไปแล้ว 2 ครั้ง แต่ยังไม่สามารถจัดสรรรายชื่อได้ลงตัว จึงเรียกประชุมอีกเป็นครั้งที่ 3 เพื่อให้ผู้เกี่ยวข้องนำข้อมูลรายชื่อของแต่ละคนที่เสนอตามบัญชีต่อคณะกรรมการคัดเลือกระดับ บชน.ตามระเบียบต่อไป
</p>
<p>รายงานข่าวแจ้งว่า การประชุมครั้งนี้คาดว่าน่าจะสรุปเป็นครั้งสุดท้าย ก่อนจะส่งบัญชีรายชื่อทั้งหมดให้สำนักงานตำรวจแห่งชาติเพื่ออนุมัติ หลังจาก <persName>พล.ต.ท.สัณฐาน</persName> ลากิจเป็นเวลา 2 วัน เพื่อทำโผแต่งตั้งโยกย้าย โดยอ้างว่าไปธุระส่วนตัวในพื้นที่ภาคใต้ แต่มีกระแสข่าวว่าจะถูกย้ายออกนอกพื้นที่ ขณะที่นายตำรวจประจำสำนักงาน บช.น.ก็มาปล่อยข่าวในห้องสื่อมวลชนว่า ผบช.น.ลากิจไปขึ้นศาลที่จังหวัดสงขลา กรณีต้องคดีสลายม็อบท่อก๊าซไทย-มาเลย์ 
 รายงานข่าวแจ้งด้วยว่า ปัญหาการแต่งตั้งโยกย้ายที่ล่าช้านั้นเป็นเพราะนายตำรวจระดับรอง ผบช.น.อย่างน้อย 3 คนไม่พอใจที่ ผบช.น.มีคำสั่งให้ <persName>พ.ต.อ.อภิชัย ธิอามาตย์</persName> รองผู้บังคับการตำรวจปฏิบัติการพิเศษ กองบัญชาการตำรวจนครบาล (รอง ผบก.ตปพ.บช.น.) ซึ่งทำหน้าที่ขับรถจักรยานยนต์นำขบวนและอารักขาราชวงศ์ ไปเป็นรองผู้บังคับการอำนวยการ กองบัญชาการตำรวจตระเวนชายแดน (รอง ผบก.อก.บช.ตชด.) ซึ่งถือว่าเป็นการย้ายออกนอกหน่วยทั้งๆ ที่ไม่มีความผิด โดยนายตำรวจระดับ รอง ผบช.น.ทั้ง 3 คนนั้นต่างยืนยันว่า <persName>พ.ต.อ.อภิชัย</persName> เป็นนายตำรวจน้ำดีที่มีความรู้ความสามารถ และเป็นคนตั้งใจทำงาน จึงไม่มีเหตุผลที่จะย้ายไป ตชด.ซึ่งถือว่าเป็นการลดชั้นและไม่เป็นธรรม ทำให้ รอง ผบช.น.ทั้ง 3 คนไม่พอใจเรื่องไม่ให้ความเป็นธรรมกับ <persName>พ.ต.อ.อภิชัย</persName>
</p>
<p>ด้าน <persName>พ.ต.อ.อภิชัย</persName> กล่าวถึงกรณีมีคำสั่งย้ายให้ไปปฏิบัติราชการที่ บช.ตชด. ว่าคำสั่งดังกล่าวตนได้เซ็นรับทราบไปแล้ว แต่เหตุผลการสั่งย้ายของผู้บังคับบัญชานั้น ตนไม่ทราบว่าเพราะเหตุใด ที่ผ่านมาตนปฏิบัติหน้าที่อยู่ที่กองบังคับการตำรวจปฏิบัติการพิเศษ มาเป็นเวลานาน โดยทำหน้าที่ขับรถนำขบวนและอารักขาราชวงศ์มาตลอด ไม่เคยบกพร่องเรื่องการปฏิบัติหน้าที่ แต่หากมีการระบุเหตุผลการสั่งย้ายครั้งนี้ว่าตนบกพร่องในการปฏิบัติหน้าที่เพราะเหตุใด ก็สามารถไปชี้แจงได้ แต่คำสั่งย้ายไม่มีการชี้แจงเหตุผลแต่อย่างใด จู่ๆ ก็มีคำสั่งออกมาให้ตนไปอยู่ที่กองอำนวยการ กองบัญชาการตำรวจตระเวนชายแดน ทั้งนี้ตนเป็นผู้ใต้บังคับบัญชาหากผู้บังคับบัญชาการต้องการให้ไปก็ต้องปฏิบัติตามคำสั่ง</p></body>
</news>
