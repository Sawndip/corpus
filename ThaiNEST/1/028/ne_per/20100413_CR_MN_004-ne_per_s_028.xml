<teiHeader>
<fileDesc>
<titleStmt>
  <title>เปิดโฉม “ไอ้โม่งแดง” ยิง M-79 ใส่ทหาร!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-13 16:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000051510  </bibl>
</sourceDesc>
</fileDesc>
</teiHeader>
<news>
<headline>เปิดโฉม “ไอ้โม่งแดง” ยิง M-79 ใส่ทหาร!</headline>
<lead>เปิดภาพหลักฐาน “ไอ้โม่งแดง” ยิงเอ็ม 79 ใส่กลุ่มทหารจะจะ ในคืนวันสลายการชุมนุม โดยมีผ้าแดงผูกที่ต้นแขนเป็นสัญลักษณ์</lead>
<neck></neck>
<body><p>วันนี้ (13 เม.ย.) ผู้สื่อข่าวรายงานว่า เหตุการณ์กองกำลังทหารไร้อาวุธที่เข้าสลายการชุมนุมของกลุ่มคนเสื้อแดง บริเวณสี่แยกคอกวัว แต่กำลังทหารไม่สามารถเข้าผลักดันได้ เพราะถูกถล่มด้วยอาวุธสงครามนานาชนิด ต้องถอยร่น และส่งผลให้มีทหารได้รับบาดเจ็บหลายร้อยคน เสียชีวิตถึง 4 คน เมื่อคืนวันที่ 10 เม.ย.ที่ผ่านมา</p>
<p>ทั้งนี้ ภาพดังกล่าวเป็นชายฉกรรจ์สวมหมวกไหมพรมคลุมศีรษะ สวมกางเกงทหารลายพราง สวมเสื้อกั๊กคล้ายเสื้อกันกระสุน และที่แขนขวาผูกผ้าแดงเป็นสัญลักษณ์ ยืนกำบังตัวอยู่หลังรถตู้โตโยต้าสีขาว มือถืออาวุธปืนสำหรับยิงระเบิดเอ็ม 79 ยืนอยู่ฝั่งเดียวกับกลุ่มคนเสื้อแดง โดยภาพดังกล่าวมีทั้งกำลังยิง และบรรจุกระสุน เพื่อยิงใหม่อีกครั้ง</p>
<p>วันเดียวกัน เมื่อเวลา 15.00 น.ที่กองบัญชาการตำรวจนครบาล (บช.น.) <persName>พล.ต.ต.อำนวย นิ่มมะโน</persName> รอง ผบช.น. กล่าวถึงความคืบหน้าในการสืบสวนสอบสวนคดีเหตุปะทะระหว่างเจ้าหน้าที่ทหารและ กลุ่มแนวร่วมประชาธิปไตยต่อต้านเผด็จการแห่งชาติ (นปช.) เมื่อคืนวันที่ 10 เม.ย. ที่ผ่านมาว่า จากเหตุดังกล่าวซึ่งมียอดผู้เสียชีวิตทั้งสิ้น 21 คน เป็นเจ้าหน้าที่ทหาร 4 คน และประชาชน 17 คน ส่วนผลการตรวจพิสูจน์หาสาเหตุการเสียชีวิตทางนิติเวช โรงพยาบาลตำรวจได้แถลงไปแล้ว แต่ที่ยังเป็นปริศนาในคดีคือในส่วนของอาวุธ ซึ่งส่วนหนึ่งเจ้าหน้าที่กองพิสูจน์หลักฐานได้ตรวจสอบพบว่า อาวุธที่ใช้สังหารนั้นมี 2 ชนิด คือ อาวุธปืนความเร็วสูง น่าจะเป็นอาวุธสงครามประเภทปืนกลเบา และเครื่องยิงระเบิด ซึ่งน่าจะเป็นชนิดเอ็ม 79</p>
<p><persName>พล.ต.ต.อำนวย</persName>กล่าวถึงปัญหาของการสืบสวนสอบสวนทางตำรวจว่า ได้ดำเนินการไปในระดับหนึ่งแล้ว แต่ยังต้องการความร่วมมือจากผู้เห็นเหตุการณ์โดยตรง ซึ่งถือเป็นประจักษ์พยานในการสอบสวน หรือผู้ที่ได้รับคำบอกเล่าเหตุการณ์ ซึ่งถือเป็นพยานบอกเล่า ขอเชิญบุคคลเหล่านี้มาพบตนที่ บช.น.หรือติดต่อมายังนายตำรวจอื่นๆ ที่สะดวกเพื่อให้ปากคำในเหตุการณ์ที่เกิดขึ้นรวมทั้งผู้ที่มีคลิปวิดีโอมือ ถือ ภาพเคลื่อนไหว ภาพนิ่ง ที่สามารถบันทึกขณะเกิดเหตุสำคัญ เช่นขณะที่คนร้ายใช้อาวุธยิงเข้าไปยังกลุ่มทหาร หรือผู้ชุมนุม ทางตำรวจก็ต้องการและพร้อมจะรับฟังข้อมูลจากทุกฝ่าย เพื่อใช้ในการสืบสวนและนำไปประกอบสำนวนการสอบสวนเพื่อสาวไปถึงคนร้าย หรือไอ้โม่งที่ก่อเหตุว่าเป็นใคร และนำไปสู่การดำเนินการตามกระบวนการยุติธรรมด้วยความโปร่งใส โดยตำรวจพร้อมที่รักษาข้อมูล และพยานที่มาให้ข้อมูลเป็นความลับ</p>
<p><persName>พล.ต.ต.อำนวย</persName>กล่าวอีกว่า ส่วนการตั้งคณะกรรมการสืบสวนสอบสวนในเรื่องนี้ทางสำนักงานตำรวจแห่งชาติ (ตร.) และ บช.น. ก็ได้ดำเนินการควบคู่กันไป โดยทาง บช.น.มีการตั้งพนักงานสอบสวน เพื่อรองรับคดีที่เกิดขึ้นจากการชุมนุมอยู่แล้ว โดย บก.น.1 มี 15 นาย และ บก.น.2-9 บก.ละ 10 นาย รวมกว่า 100 นาย ทาง ตร.ก็มีทั้งในส่วนของ บช.ก. บก.ป. บางคดีก็แยกกันทำ เช่น คดีบุกรุกรัฐสภา บช.ก.ดำเนินการ คดีผิด พ.ร.ก.ฉุกเฉิน กองปราบฯ ดำเนินการ ส่วนคดีวันที่ 10 เม.ย. บช.น.ดำเนินการ โดยมี <persName>พล.ต.ท.ไถง ปราศจากศัตรู</persName> ผบช.ก.เป็นหัวหน้าพนักงานสอบสวน</p>
<p>สำหรับหลักฐานในคดีนี้ที่ปรากฏตามสื่อต่างๆ <persName>พล.ต.ต.อำนวย</persName>กล่าวว่า ทาง บช.น.มีเจ้าหน้าที่เทคโนโลยีฯ และหน่วยเฝ้าฟังสามารถบันทึกภาพที่ปรากฏตามสื่อไว้เป็นหลักฐานอยู่แล้วส่วน หนึ่ง และประสานขอไปตามสื่อต่างๆ รวมทั้งเว็บไซต์ที่มีการโพสต์คลิปวิดีโอ ภาพถ่ายอีกส่วนหนึ่ง ส่วนการสอบปากคำพยานนั้นขณะนี้ยังไม่ได้รับความร่วมมือเท่าที่ควร เนื่องจากญาติต่างโศกเศร้ากับเหตุการณ์ที่เกิดขึ้น รวมทั้งผู้ที่บาดเจ็บยังพักรักษาตัวอยู่ในโรงพยาบาลยังไม่สามารถให้ปากคำได้ คงต้องรอไปสักระยะก่อน แต่ก็ได้จัดเตรียมแบ่งหน้าที่ในการสอบปากคำไว้แล้ว</p></body>
</news>
