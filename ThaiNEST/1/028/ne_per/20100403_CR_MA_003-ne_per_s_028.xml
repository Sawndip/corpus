<teiHeader>
<fileDesc>
<titleStmt>
  <title>บช.น.แนะนำเลี่ยงถ.ราชประสงค์ถึงสามเหลี่ยมดินแดง ห้ามปั้มขายน้ำมันใส่ขวด ตร.หมื่นนายคุมราชประสงค์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-03 16:06:14  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270285596&catid=17  </bibl>
</sourceDesc>
</fileDesc>
</teiHeader>
<news>
<headline>บช.น.แนะนำเลี่ยงถ.ราชประสงค์ถึงสามเหลี่ยมดินแดง ห้ามปั้มขายน้ำมันใส่ขวด ตร.หมื่นนายคุมราชประสงค์</headline>
<lead>มติชนออนไลน์</lead>
<neck></neck>
<body><p>เมื่อเวลา 15.00 น.วันที่ 3 เม.ย. <persName>พล.ต.ต.ปิยะ อุทาโย</persName> ผบก.ประจำ บช.น./โฆษก บช.น. แถลงความคืบหน้าสถานการณ์การชุมนุมเคลื่อนไหวของ นปช.ตลอดวันนี้ เวลานี้บริเวณแยกราชประสงค์เกิดปัญหาการจราจรติดขัดปิดโดยปริยาย  ถนนพระราม 1 ตั้งแต่แยกเพลินจิต ถึง แยกปทุมวัน  ถนนราชดำริ ตั้งแต่แยกราชดำริ ถึง แยกราชประสงค์ ไปถึงประตูน้ำ ยาวไปถึงสามเหลี่ยมดินแดง  ถนนเพชรบุรีตัดใหม่ ตั้งแต่ราชเทวี ประตูน้ำ ต่อเนื่องผ่านฟ้าทั้งหมด ในบริเวณดังกล่าวมีโรงพยาบาลหลายแห่ง ทั้ง รพ.ตำรวจ รพ.จุฬา  ผู้จะไปเดือดร้อน ฝากกลุ่มผู้ชุมนุมหลีกเลี่ยงเปิดเส้นทางด้วย แม้จะมีตำรวจจราจรคอยดูแลก็ตาม เนื่องจากมีผู้ชุมนุมประมาณ 3 หมื่นคน บริเวณผ่านฟ้าฯ มีประมาณ 4 พันคน ที่หน้าเอ็นบีที มีประมาณ 5 พันคน  และที่แยกธูปเตมีย์เริ่มมีการก่อตัวอีกประมาณ 4 พันคน หากควบคุมกันไม่ได้และมีการฝ่าฝืน บางส่วนไปก่อเหตุใดก็ตาม เจ้าหน้าที่ตำรวจจะดำเนินการตามกฎหมาย</p>
<p>นอกจากนี้ฝากประชาสัมพันธ์ปั๊มน้ำมันทุกแห่งงดเว้นการจำหน่ายน้ำมันเชื้อเพลิงด้วยวัสดุอื่น เช่น ขวด เพื่อป้องกันผู้ไม่หวังดีนำไปก่อเหตุ ส่วนเติมใส่รถก็บริการตามปกติ ไม่มีปัญหา</p>
<p>ขณะนี้กำลังเจ้าหน้าที่ตำรวจลงพื้นที่หมดแล้ว กว่า 1 หมื่นนาย เฉพาะราชประสงค์ ลงประมาณ 9 กองร้อยไม่รวมตำรวจจราจร</p>
<p>ภารกิจ 3 อย่างที่ต้องคุม คือ 1.ดูแลรักษาความสงบเรียบร้อย ทั้งของประชาชน ผู้ชุมนุม และประชาชนใกล้เคียง 2.ป้องกันการกระทบกระทั่งกับคนที่ไม่เห็นด้วย เริ่มมีการขับรถไปชนก่อให้เกิดการทะเลาะวิวาทกันได้ 3.ป้องกันบุคคลไม่หวังดีมาก่อสถานการณ์ต่างๆ
ทาง บช.น.ขอ สตช.รับสนับสนุนกำลังตำรวจอีก 15 กองร้อย ซึ่งทยอยเข้ามาแล้วเพื่อช่วยในการดูแลความปลอดภัย</p>
<p>ล่าสุดว่า <persName>พล.ต.ต.วิชัย สังข์ประไพ</persName> ผบก.น.1 ที่ได้รับมอบหมายให้เป็นผู้เจราจากับแกนนำผู้ชุมนุม ได้เจรจาในเรื่องเส้นทางต่างๆ ที่มีประชาชนต้องใช้  ไม่ว่าจะเป็นเส้นทางถนนวิภาวดีฯ เช่น รร.สุรศักดิ์ฯ มีการมอบตัวเด็กนักเรียน แต่ทำไม่ได้เพราะอยู่ใกล้สถานีโทรทัศน์เอ็นบีที โรงพยาบาลต่างๆ โดยเฉพาะราชประสงค์เป็นจุดที่สำคัญย่านการค้าของประเทศ สถานศึกษาต่างๆ พรุ่งนี้มหาวิทยาลัยต่างๆ จะมีการเริ่มเปิดภาคฤดูร้อน ผบก.น.1 กำลังไปเจรจาขอให้ควบคุมผู้ชุมนุมอยู่ในกรอบมากที่สุด ยังไม่แจ้งผลกลับมา</p>
<p>โฆษก บช.น. กล่าวถึงการปิดการจราจร ของกลุ่มคนเสื้อแดงในวันนี้ว่า มีการปิดตั้งแต่สะพานผ่านฟ้าฯ หลานหลวง เพชรบุรี ประตูน้ำ ราชดำริ ราชประสงค์ เพลินจิต ปทุมวัน สามเหลี่ยมดินแดง วิภาวดีฯ บางส่วนกระจายมาทางอนุสาวรีย์ชัยฯ ซึ่งมีการปิดการจราจรด้วยรถและผู้ชุมนุมไปโดยปริยาย เจ้าหน้าที่ตำรวจพยายามปัดรถให้มากที่สุดเพราะเกรงการกระทบกระทั่ง เนื่องจากประชาชนขับขี่รถเข้าไปแล้วถอยออกไม่ได้จะเกิดกระทบกันได้เหมือนรายที่แยกราชประสงค์เมื่อเช้าวันนี้ เนื่องจากไม่มีใครควบคุม คุมกันไม่ได้ ไม่มีรถเป็นตัวนำ จะก่อให้เกิดปัญหา ไม่เหมือนการเคลื่อนไหวคราวก่อนๆ  ตามที่เขาแจ้งว่าจะอยู่ 3 วัน แต่เราไม่อยากให้เป็นอย่างนั้น จะมีการเปิดเรียน และเป็นย่านเศรษฐกิจ จะได้รับผลกระทบไปตามๆ กัน</p></body>
</news>
