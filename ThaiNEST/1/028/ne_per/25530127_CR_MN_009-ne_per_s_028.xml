<teiHeader>
<fileDesc>
<titleStmt>
  <title>จับซอสปลอม-เสื้อแบรนด์เนมก๊อบยี่ห้อดังเพียบ  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000011996  </bibl>
</sourceDesc>
</fileDesc>
</teiHeader>
<news>
<headline>จับซอสปลอม-เสื้อแบรนด์เนมก๊อบยี่ห้อดังเพียบ</headline>
<lead>ชุดเฉพาะกิจ บก.ปอศ.บุกทลายแหล่งเก็บซอสปรุงรส-น้ำปลาปลอมเลียนแบบยี่ห้อดัง ยึดของกลางเกือบ 400 ขวด ควบคุมตัวผู้ดูแลสินค้า พร้อมค้นโกดังเก็บเสื้อผ้าก๊อปปี้ของแบรนด์เนมแถวนนทบุรี ได้กว่า 9 พันตัว เตรียมขยายผลติดตามจับเจ้าของและออกหมายจับผู้ต้องหาที่หลบหนีต่อไป</lead>
<neck></neck>
<body><p>วันนี้ (27 ม.ค.) เมื่อเวลา 11.30 น. <persName>พล.ต.ต.โกวิทย์ วงศ์รุ่งโรจน์</persName> ผบก.ปอศ. แถลงข่าวผลงานเจ้าหน้าที่ชุดเฉพาะกิจ บก.ปอศ.จับกุมสินค้าละเมิดทรัพย์สินทางปัญญาประเภทซอสปรุงรส น้ำปลา และเสื้อผ้าละเมิดเครื่องหมายการค้ายี่ห้อดัง รวมมูลค่ากว่า 5,000,000 บาท                <persName>พล.ต.ต.โกวิทย์</persName> กล่าวว่า การจับกุมในครั้งนี้สืบเนื่องมาจากทางเจ้าหน้าที่ชุดจับกุมนำโดย <persName>พ.ต.อ.ปรัชญา ประสานสุข</persName> ผกก.4 บก.ปอศ. สืบทราบว่าภายในบ้านเลขที่ 63 ม.11 ต.มะขามเฒ่า อ.วัดสิงห์ จ.ชัยนาท เป็นแหล่งเก็บสินค้าประเภทซอสปรุงรส และน้ำปลาปลอมเครื่องหมายการค้ายี่ห้อดังจำนวนมาก จึงนำกำลังไปดักซุ่มสังเกตการณ์ที่หน้าบ้านหลังดังกล่าว จนกระทั่งพบรถกระบะ จำนวน 2 คัน บรรทุกของต้องสงสัยขับออกมาจากในบ้าน เมื่อแสดงตัวเข้าตรวจค้นพบซอสปรุงรสยี่ห้อภูเขาทอง น้ำปลาตราทิพรส และซีอิ๊วขาวสูตร 1 ตราเด็กสมบูรณ์ ซึ่งเป็นสินค้าละเมิดทรัพย์สินทางปัญญาของ บริษัท ไทพเทพรสผลิตภัณฑ์อาหาร จำกัด (มหาชน) จำนวน 298 ลัง รวมของกลาง 374 ขวด จึงควบคุมตัว <persName>น.ส.เบญจวรรณ แตงฉ่ำ</persName> อายุ 34 ปี ผู้ดูแลสินค้า มาสอบสวนเพื่อดำเนินคดีที่ บก.ปอศ.                “นอกจากนี้ เจ้าหน้าที่ชุดเดียวกันยังสืบทราบว่า ภายในบ้านเลขที่ 132/35 หมู่บ้านรติรมย์ 3 ซอย 2 ต.มหาสวัสดิ์ อ.บางกรวย จ.นนทบุรี เป็นโกดังเก็บเสื้อผ้าละเมิดลิขสิทธิ์แบรนด์ดังจำนวนมาก จึงนำกำลังเข้าตรวจสอบ พบเสื้อยืด เสื้อโปโล และเสื้อกีฬา เลียนแบบยี่ห้อลีวายส์ กุชชี่ ไนกี้ อาดิดาส แมนเชสเตอร์ยูไนเต็ด ฯลฯ รวม 9,190 ตัว เบื้องต้นไม่พบผู้ดูแลบ้านหรือเจ้าของสินค้า คาดว่าน่าจะไหวตัวทันหลบหนีไปได้ก่อน จึงยึดของกลางทั้งหมดมาเก็บรักษาไว้ที่ บก.ปอศ. ก่อนขยายผลติดตามจับกุมตัวเจ้าของกิจการมาดำเนินคดีตามกฎหมาย” <persName>พล.ต.ต.โกวิทย์</persName> กล่าว</p>
<p> เบื้องต้นเจ้าหน้าที่ได้แจ้งข้อหาต่อ <persName>น.ส.เบญจวรรณ</persName> ว่า “มีไว้เพื่อจำหน่ายซึ่งสินค้าที่มีเครื่องหมายการค้าปลอมเครื่องหมายการค้าของบุคคลอื่นที่ได้จดทะเบียนไว้ในราชอาณาจักร ตาม พ.ร.บ.เครื่องหมายการค้า พ.ศ.2534 มีโทษจำคุกไม่เกิน 4 ปี ปรับไม่เกิน 400,000 บาท หรือทั้งจำทั้งปรับ” ส่วนผู้ต้องหาที่ยังหลบหนีจะขออนุมัติหมายจับในข้อหาเดียวกันก่อนติดตามตัวมาดำเนินคดีต่อไป</p></body>
</news>
