<teiHeader>
<fileDesc>
<titleStmt>
  <title>2นาวิกฯชะตาขาด พลัดตกบ่อบาดาล ขาดอากาศจมหาย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-08 07:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58798  </bibl>
</sourceDesc>
</fileDesc>
</teiHeader>
<news>
<headline>2นาวิกฯชะตาขาด พลัดตกบ่อบาดาล ขาดอากาศจมหาย</headline>
<lead>สองพันจ่านาวิกโยธินชะตาขาด ตกบ่อน้ำบาดาลลึก 28 เมตร ขาดอากาศหายใจจมน้ำดับ เผยขณะช่วยกันซ่อมท่อสูบน้ำอยู่ปากบ่อ ฝาปูนซิเมนต์ปิดปากบ่อรับน้ำหนักพังถล่ม ร่างของสองพันจ่าเอกร่วงลงก้นบ่อลึก ขณะที่พลทหารมือไวคว้าจับปากบ่อไว้ได้-รอดตายหวุดหวิด วิ่งไปตามคนมาช่วย ห่างเพียง 5 นาทีจมหายไปทั้งคู่ คาดเหตุบ่อลึกทำให้ขาดอากาศหายใจ</lead>
<neck></neck>
<body><p>เมื่อเวลา 16.00 น. วันที่ 7 เม.ย. <persName>ร.ต.อ.บัณฑิต เตชะวงศ์</persName> ร้อยเวร สภ.สัตหีบ จ.ชลบุรี ได้รับแจ้งจาก <persName>พลทหารเรวัติ วุฒิเศรษฐ์กุล</persName> อายุ 23 ปี สังกัดร้อยส่งกำลังและบริการ กรมสนับสนุน กองพลนาวิกโยธิน หน่วยบัญชาการนาวิกโยธิน (ร้อย สล.และบริการ กรม สน.พล.นย.) ว่า<persName>พันจ่า   เอกเลิศณรงค์ การะเกตุ</persName> อายุ 51 ปี และ <persName>พันจ่าเอก วิฬา ทวดสิญจน์</persName> อายุ 50 ปี สังกัด กรมสนับสนุน กองพลนาวิกโยธินฯ ได้ตกลงไปในบ่อน้ำบาดาล ภายในบริเวณบ้านเลขที่ 217/19 หมู่ 7 ต.บางเสร่ อ.สัตหีบ จมหายไป ขอให้เจ้าหน้าที่รีบไปช่วยเหลือด้วย</p>
<p>เมื่อทราบดังนั้นร้อยเวรและเจ้าหน้าที่ฝ่ายทหารได้รุดไปยังที่เกิดเหตุทันที พบบ่อดังกล่าวมีปากบ่อกว้างประมาณ 2 เมตร ลึก 28 เมตร ระดับน้ำในบ่อสูงประมาณ 6 เมตร พบร่างของ<persName>พันจ่าเอกวิฬา</persName> ลอยปริ่มอยู่ผิวน้ำ และร่างของ<persName>พันจ่าเอก เลิศณรงค์</persName> ซึ่งเป็นเจ้าของบ้านจมอยู่ก้นบ่อ จึงได้ขอสนับสนุนรถดูดน้ำของเทศบาลตำบลสัตหีบมาดูดน้ำออกจนหมด พบว่าสอง<persName>พันจ่าเอก</persName>จมน้ำเสียชีวิตแล้ว เจ้าหน้าที่จึงทำการกู้ศพขึ้น  มาอย่างระมัดระวัง เนื่องจากภายในบ่อมีอากาศอยู่น้อย และคาดว่าจะมีก๊าซมีเทน ซึ่งเกิดจากการหมักหมมของขี้หมูลอยอยู่ในอากาศ จึงทำให้เจ้าหน้าที่กู้ภัยสวมชุดเครื่องช่วยหายใจ ใช้เชือกโรยตัวลงไปในบ่อ เพื่อนำเชือกผูกติดกับร่างของผู้ตาย แล้วค่อย ๆ ดึงร่างขึ้นมาได้สำเร็จ</p>
<p>จากการสอบสวน<persName>พลทหารเรวัติ</persName> ผู้รอดชีวิตจากเหตุการณ์ครั้งนี้ เล่าว่า ก่อนเกิดเหตุขณะที่ตนและผู้ตายกำลังช่วยกันซ่อมท่อสูบน้ำอยู่บริเวณปากบ่อ โดยตนและผู้ตายได้ขึ้นไปเหยียบอยู่บนฝาปิดปากบ่อ ปรากฏว่าฝาปิดปากบ่อรับน้ำหนักไม่ไหว แตกพังลงมาชนิดที่ทุกคนไม่ทันตั้งตัว ร่างของ<persName>พันจ่าเอกเลิศณรงค์</persName> และ<persName>พันจ่าเอกวิฬา</persName> ได้ตกลงไปในบ่อ ส่วนตนสามารถคว้าจับปากบ่อไว้ได้ทัน และสามารถช่วยเหลือตัวเองขึ้นจากบ่อได้สำเร็จ ในเวลานั้นทั้งคู่ยังมีสติดี ได้จับท่อพีวีซีลอยคออยู่ในน้ำ เมื่อเห็นว่าทั้งคู่ปลอดภัยจึงได้วิ่งไปตามคนมาช่วย เวลาผ่านไปเพียง 5 นาที เมื่อกลับมาอีกครั้งพบว่าทั้งคู่ได้จมหายไปในบ่อน้ำแล้ว ส่วนสาเหตุการเสียชีวิตเจ้าหน้าที่คาดว่า น่าจะเกิดจากบ่อน้ำลึกมาก ทำให้ทั้งคู่ขาดอากาศหายใจก่อนจะจมน้ำเสียชีวิต</p></body>
</news>
