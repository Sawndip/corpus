<teiHeader>
<fileDesc>
<titleStmt>
  <title>แจ้งจับเมีย"สวป."ใช้คารมหลอกโกงเงินชาวบ้านกว่า 10 ล้าน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-05 16:57:14  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265363853&catid=17  </bibl>
</sourceDesc>
</fileDesc>
</teiHeader>
<news>
<headline>แจ้งจับเมีย"สวป."ใช้คารมหลอกโกงเงินชาวบ้านกว่า 10 ล้าน</headline>
<lead></lead>
<neck></neck>
<body><p>เมื่อเวลา 15.00 น. วันที่ 5  กุมภาพันธ์  <persName>นายนพดล เรขาชินบุตร</persName> อายุ 43 ปี เสี่ยเจ้าของร้านขายนาฬิกา พร้อมผู้เสียหายอีก 3-4 ราย ซึ่งส่วนใหญ่เป็นภรรยาข้าราชการระดับสูง เดินทางเข้าพบ <persName>ร.ต.อ.พัฒน์วิทย์ แสงมุกดา</persName> พนักงานสอบสวน (สบ 1) สน.ธรรมศาลา เพื่อแจ้งความดำเนินคดีกับ<persName>นางพิราวรรณ อุดมชัยนิธิยศ</persName> อายุ 40 ปี อยู่บ้านเลขที่ 60/121 หมู่ 7 แขวงศาลาธรรมสพน์ แขตทวีวัฒนา ภรรยานายตำรวจ ตำรวจตำแหน่ง สวป.สน.แห่งหนึ่ง  ในท้องที่ บก.น.9 ในข้อหาฉ้อโกงเงินไปจำนวนกว่า 10 ล้านบาท อีกทั้งยังถูกข่มขู่เอาชีวิต</p>
<p><persName>นายนพดล</persName> เปิดเผยว่า ตนได้รู้จักกับ<persName>นางพิราวรรณ</persName> เพราะลูกเรียนอยู่ที่โรงเรียนเดียวกัน โดย<persName>นางพิราวรรณ</persName> ได้เข้ามาตีสนิทพูดจาหว่านล้อมให้เอาเงินมาร่วมลงทุนปล่อยเงินกู้ ซึ่งตนก็เห็นว่า ลูกหนี้ที่มากู้เงินนั้น ส่วนใหญ่เชื่อถือได้เพราะเป็นอาจารย์ หรือภรรยาข้าราชการระดับสูง ภายหลังก็มีการนัดเจอทำความรู้จักกันระหว่างตนกับบรรดาลูกหนี้ที่จะมากู้ เงิน จนเดือนต.ค.ที่ผ่านมาก็ให้เงิน<persName>นางพิราวรรณ</persName>ไป 400,000 บาท คิดดอกเบี้ยร้อยละ 5 ซึ่งช่วง 2 เดือนแรกตนได้เงินพร้อมดอกเบี้ยกลับคืนมา 50,000 บาท แต่หลังจากนั้น <persName>นางพิราวรรณ</persName> ก็พูดจาหว่านล้อมให้ตนร่วมลงทุนเพิ่มอีก จนตนหลงเชื่อจึงนำเงินที่ได้มา 50,000 กลับไปลงทุนเพิ่ม เนื่องจากเห็นว่าลูกหนี้ที่มากู้เงินส่วนใหญ่เชื่อถือได้ หลังจากนั้นก็ม่ได้เงินกลับคืนมาอีกเลย เมื่อโทรศัพท์ไปทวงก็ไม่ยอมรับสาย แถมบางครั้งยังโทรกลับมาข่มขู่ตนด้วยว่าให้ระวังลูกเมีย หรือครอบครัวเอาไว้ให้ดี</p>
<p><persName>นายนพดล</persName> กล่าวต่อว่า จากนั้นตนก็ถามลูกหนี้โดยตรง จึงทำให้รู้ว่าถูก<persName>นางพิราวรรณ</persName>หลอกลวงแน่นอน เพราะฝ่ายลูกหนี้ก็ถูกพูดชักชวนให้เอาเงินมาร่วมกันลงทุนปล่อยเงินกู้ จึงทำให้ทราบว่าความจริงว่าต่างฝ่ายต่างถูก<persName>นาพิราวรรณ</persName>หลอก ซึ่งจากการพูดคุยกับผู้เสียหายรายอื่น เงินที่ถูกหลอกไปรวมประมาณ 10 ล้านบาท  จึงได้พากันมาแจ้งความ</p>
<p>ด้าน <persName>ร.ต.อ.พัฒน์วิทย์</persName> พนักงานสอบสวน กล่าวว่า เบื้องต้นจะรับแจ้งความลงบันทึกประจำวันไว้เป็นหลักฐานก่อน ซึ่งคดีนี้เข้าข่ายความผิดคดีแพ่ง ส่วนเรื่องข่มขู่นั้นจะต้องตรวจสอบอย่างละเอียดอีกครั้งก่อนดำเนินการต่อไป  </p></body>
</news>
