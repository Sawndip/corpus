<teiHeader>
<fileDesc>
<titleStmt>
  <title>2 โจรกรุงซิ่ง จยย.จี้ร้านทองกวาด 30 บาท  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-02 21:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046140  </bibl>
</sourceDesc>
</fileDesc>
</teiHeader>
<news>
<headline>2 โจรกรุงซิ่ง จยย.จี้ร้านทองกวาด 30 บาท</headline>
<lead>สองโจรขี่ จยย.ใช้อาวุธปืนจี้ชิงทรัพย์ร้านทองย่านรองเมือง กวาดสร้อยทองไปเกือบ 40 เส้น น้ำหนัก 30 บาท ขณะเจ้าของร้านฮึดสู้ขว้างอิฐตัวหนอนใส่ ถูกยิงสวนแต่ไม่ได้รับบาดเจ็บ ตำรวจคาดคนร้ายดูลาดเลาก่อนลงมือก่อเหตุ พร้อมเร่งตรวจสอบกล้องวงจรปิดเพื่อติดตามจับกุมคนร้าย</lead>
<neck></neck>
<body><p>เมื่อเวลา 16.20 น. วันนี้ (2 เม.ย.) <persName>ร.ต.ท.ชนินทร ง่วนสน</persName> พนักงานสอบสวน (สบ 1) สน.ปทุมวัน รับแจ้งเหตุคนร้ายใช้ชิงทรัพย์ห้างขายทองจุฑาสถิต ตั้งอยู่เลขที่ 14/4-5 ถนนพระรามที่ 6 แขวงรองเมือง เขตปทุมวัน จึงรายงานให้ผู้บังคับบัญชาทราบแล้วรีบรุดไปตรวจสอบพร้อมที่เกิดเหตุพร้อม <persName>พล.ต.ต.วิทยา รัตนวิชช์</persName> ผบก.น.6 <persName>พ.ต.อ.กฤตภาส เพ็ญกิตติ</persName> <persName>พ.ต.อ.เสนาะ อ่อนศรี</persName> รอง ผบก.น.6 พ.ต.อ.ชุมพร กาญจนรัตน์ รรท.ผกก.สน.ปทุมวัน <persName>พ.ต.ท.เสน่ห์ วันทอง</persName> สว.สส.สน.ปทุมวัน และเจ้าหน้าที่กองพิสูจน์หลักฐาน</p>
<p>ที่เกิดเหตุเป็นอาคารพาณิชย์ 4 ชั้นครึ่ง ติดกัน 2 คูหา โดยคูหาแรกเปิดเป็นอู่แท็กซี่ชื่อ “<persName>เจ๋ง เซอร์วิส</persName>” ส่วนอีกคูหาร้านขายทองรูปพรรณ เจ้าหน้าที่พบ<persName>นายชาญชัย สถิตอมรธรรม</persName> อายุ 63 ปี เจ้าของร้านทองและอู่แท็กซี่ดังกล่าว ยืนให้การกับเจ้าหน้าที่อยู่ในที่เกิดเหตุด้วยท่าทางตื่นตระหนก</p>
<p>เบื้องต้น<persName>นายชาญชัย</persName>ให้การว่า ก่อนเกิดเหตุกำลังเปิดประตูเดินออกจากอู่แท็กซี่ เพื่อเข้าไปดูแลบัญชีในร้านทองซึ่งอยู่ติดกัน แต่ระหว่างนั้นก็มีคนร้ายเป็นชาย 2 คน ขับขี่รถจักรยานยนต์ยี่ห้อยามาฮ่า นูโว สีแดง-ดำ จำหมายเลขทะเบียนได้แค่เลขท้ายสองตัวคือ 75 ปีนขึ้นทางเท้าจากแยกวัดดวงแขมาจอดหน้าร้านทองของตน โดยสามารถจดจำรูปพรรณของคนร้ายได้ คือ คนขับสูงประมาณ 175 ซม. สวมหมวกนิรภัยแบบเต็มใบสีดำ ใส่เสื้อคลุมสีดำ นุ่งกางเกงยีนส์ ส่วนคนซ้อนท้าย สูงประมาณ 170 ซม. แต่งตัวแบบเดียวกัน แต่สะพายกระเป๋าแนบข้างลำตัว</p>
<p><persName>นายชาญชัย</persName>ให้การต่อว่า จากนั้นคนร้ายที่ซ้อนท้ายก็กระโดดลงจากรถจยย.แล้วชักปืนแบบลูกโม่ ไม่ทราบขนาด ลำกล้องยาวประมาณ 6 นิ้ว ผลักกระจกร้านเดินตรงเข้าไปใช้ปืนจี้บังคับให้ <persName>นางพวงผกา วันพงศ์</persName> อายุ 48 ปี ลูกจ้างของตนที่นั่งอยู่ตรงตู้โชว์ทองหมอบลงกับพื้น ก่อนที่จะกระโดดข้ามตู้โชว์ไปกวาดสร้อยคอทองคำหลายขนาดบนตู้โชว์จำนวน เกือบ 40 เส้น น้ำหนักรวมประมาณ 30 บาท ใส่กระเป๋าสะพาย ส่วนคนขับรถจักรยานยนต์ก็ลงจากรถไปยืนถืออาวุธปืนแบบออโตเมติก ไม่ทราบขนาด ยืนคุมเชิงอยู่บริเวณประตูทางเข้าร้านด้วย</p>
<p>“ตอนนั้นคนขับรถจักรยานยนต์หันปืนมาทางผม พร้อมกับสั่งให้ถอยไป อย่าเข้ามายุ่ง ผมเลยถอยไปหลบอยู่หลังต้นไม้ พอคนร้ายหวาดทองใส่กระเป๋าสะพายเรียบร้อยแล้ว ก็วิ่งออกมากระโดดขึ้นรถจักรยานยนต์ทันที ตอนนั้นผมก็หยิบอิฐตัวหนอนใต้ต้นไม้ขว้างใส่คนร้าย แต่ก็ถูกคนซ้อนท้ายชักปืนยิงสวนมา 1 นัด โชคดีที่ยิงไม่โดนผม จากนั้นคนร้ายทั้งสองคนก็เร่งเครื่องหนีไปทางซอยพระรามที่ 6 ซอย 2 ซึ่งอยู่ฝั่งตรงข้ามกัน โดยทำสร้อยคอทองคำน้ำหนัก 1 สลึง ตกไว้กลางถนนด้วยจำนวน 1 เส้น” <persName>นายชาญชัย</persName>กล่าว</p>
<p>ด้าน <persName>พล.ต.ต.วิทยา</persName> เปิดเผยว่า จากการตรวจสอบกล้องวงจรปิดของทางร้านพบว่า คนร้ายใช้เวลาก่อเหตุไม่ถึง 30 วินาที คาดว่าน่าจะมีการมาดูลาดเลาไว้เป็นอย่างดีก่อนลงมือ อย่างไรก็ตาม ได้สั่งการให้เจ้าหน้าที่ฝ่ายสืบสวนตรวจเช็กกล้องวงจรปิดตามบริษัท และห้างร้านใกล้เคียงกันเพื่อหาเส้นทางการหลบหนีของคนร้ายแล้ว</p></body>
</news>
