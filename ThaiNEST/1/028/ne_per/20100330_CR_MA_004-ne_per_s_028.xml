<teiHeader>
<fileDesc>
<titleStmt>
  <title>กองปราบพุ่งเป้านายทหารนอกราชการ จปร.20 เบื้องหลังบึ้มรายวัน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-30 18:31:59  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1269948918&catid=17  </bibl>
</sourceDesc>
</fileDesc>
</teiHeader>
<news>
<headline>กองปราบพุ่งเป้านายทหารนอกราชการ จปร.20 เบื้องหลังบึ้มรายวัน</headline>
<lead></lead>
<neck></neck>
<body><p>ที่กองปราบปราม วันที่ 30 มีนาคม <persName>พ.ต.อ.สุพิศาล ภักดีนฤนาถ</persName> รักษาราชการแทน ผู้บังคับการกองบังคับการปราบปราม (รรท.ผบก.ป.) กล่าวถึงเหตุการณ์ระเบิดป่วนเมืองที่เกิดขึ้นอย่างต่อเนื่องในกรุงเทพฯ รวมทั้งการก่อเหตุยิงถล่มธนาคารกรุงเทพหลายแห่งว่า ได้สั่งการให้ <persName>พ.ต.อ.พรศักดิ์ สุรสิทธิ์</persName> ผกก.1 บก.ป. <persName>พ.ต.ท.ธีรเดช ธรรมสุธีร์</persName> และ <persName>พ.ต.ท.อดินันท์ ชัยนันท์</persName> รองผกก.1 บก.ป. จัดกำลังลงพื้นที่สืบสวนเพื่อสืบสวนในเชิงลึก และดูว่าเหตุการณ์ต่างๆ ที่เกิดขึ้นนั้นมีความเชื่อมโยงกันอย่างไรบ้าง โดยจะสืบสวนคนละส่วนกับชุดสืบสวนของ บช.น. ซึ่งเบื้องต้นได้ข้อมูลบางอย่างมาแล้วว่าเป็นกลุ่มไหน อย่างไรก็ตามที่จะต้องนำข้อมูลมาวิเคราะห์ว่ากลุ่มใดบ้างที่เป็นผู้ลงมือกอเหตุป่วนดังกล่าว</p>
<p>ผู้สื่อข่าวรายงานว่า ชุดสืบสวนของ กก.1 บก.ป. กำลังอยู่ระหว่างการเชื่อมโยงการลงมือของคนร้าย โดยแบ่งคนร้ายออกเป็น 3 กลุ่ม ประกอบด้วย กลุ่มที่ใช้อาวุธเครื่องยิงระเบิดชนิด M 79 กลุ่มที่ใช้ระเบิดแบบขว้าง กลุ่มที่ใช้อาวุธปืนในการยิงใส่สถานที่ราชการและธนาคารกรุงเทพ และ กลุ่มที่สร้างสถานการณ์โดยการใช้ระเบิดปลอมรวมทั้งระเบิดประทัดที่ทำให้เกิดเสียงดังเท่านั้น</p>
<p>ผู้สื่อข่าวรายงานด้วยว่า นอกจากนี้ชุดสืบสวนกำลังแกะรอยความเคลื่อนไหวทางการเงินของกลุ่มนายทหารบางกลุ่มด้วยว่า มีการเคลื่อนไหวทางการเงินที่ผิดปกติหรือไม่ ซึ่งชุดสืบสวนเริ่มได้เค้ารางของกลุ่มผู้ก่อเหตุแล้วว่ามีอยู่เพียงไม่กี่กลุ่มที่มีศักยภาพในการลงมือ โดยมุ่งเน้นการสืบสวนไปที่กลุ่มนายทหารนอกราชการรุ่น จปร.20 ซึ่งนายทหารกลุ่มนี้แม้ว่าจะเกษียณราชการไปแล้ว แต่ยังมีบทบาทในกองทัพ และมีเครือข่ายที่พร้อมจะก่อเหตุดังกล่าวได้.</p></body>
</news>
