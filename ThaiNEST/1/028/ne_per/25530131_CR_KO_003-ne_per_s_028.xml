<teiHeader>
<fileDesc>
<titleStmt>
  <title>ปาบึ้ม!คลินิคเสริมงามไร้บาดเจ็บ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100131/46591/%e0%b8%9b%e0%b8%b2%e0%b8%9a%e0%b8%b6%e0%b9%89%e0%b8%a1!%e0%b8%84%e0%b8%a5%e0%b8%b4%e0%b8%99%e0%b8%b4%e0%b8%84%e0%b9%80%e0%b8%aa%e0%b8%a3%e0%b8%b4%e0%b8%a1%e0%b8%87%e0%b8%b2%e0%b8%a1%e0%b9%84%e0%b8%a3%e0%b9%89%e0%b8%9a%e0%b8%b2%e0%b8%94%e0%b9%80%e0%b8%88%e0%b9%87%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>ปาบึ้ม!คลินิคเสริมงามไร้บาดเจ็บ</headline>
<lead>ปาบึ้มตลาดปัฐวิกรณ์ โดนคลินิกเสริมความงามพังยับ กระจกแตก-เพดานพัง โชคดีไม่มีเจ็บตาย สองฝ่ายเกณฑ์ชายฉกรรจ์คุมเชิง หวิดปะทะ ขณะที่ ผกก.บึงกุ่ม แฉมีฟ้องร้องหลายคดีระหว่างเครือญาติ เหตุปีนเกลียวการครอบครองตลาด</lead>
<neck></neck>
<body><p>มื่อเวลา 04.00 น. วันที่ 31 มกราคม <persName>พ.ต.ท.ทรงธรรม ศรีกาญจนา</persName> พนักงานสอบสวน (สบ 3) สน.บึงกุ่ม รับแจ้งมีเหตุระเบิดภายในตลาดปัฐวิกรณ์ ซอยนวมินทร์ 72 ถนนนวมินทร์ แขวงคลองกุ่ม เขตบึงกุ่ม กทม. จึงรุดไปตรวจสอบพร้อม <persName>พ.ต.อ.อาณัติ เกล็ดมณี</persName> รอง ผบก.น.4 <persName>พ.ต.อ.อำนาจ อินทรประสาท</persName> ผกก.สน.บึงกุ่ม  <persName>พ.ต.อ.ปกรณ์ กิตติวัฒน์</persName> ผกก.สส.บก.น.4 เจ้าหน้าที่กองพิสูจน์หลักฐาน (พฐ.) และเจ้าหน้าที่เก็บกู้วัตถุระเบิด กองบังคับการตำรวจปฏิบัติการพิเศษ (บก.ตปพ.)
 ที่เกิดเหตุภายในตลาดเป็นอาคารพาณิชย์สูง 1 ชั้น เปิดเป็นคลินิกเสริมความงามชื่อ "ดุสิตา นวมินทร์ คลินิคเวชกรรม" เลขที่ 295 บริเวณประตูทางเข้าซึ่งเป็นกระจกแตกละเอียดเศษกระจกตกเกลื่อนพื้น ฝ้าเพดานถูกแรงระเบิดทำให้พังลงมา ห่างประตูทางเข้าคลินิกประมาณ 1 เมตร พบหลุมเกิดจากแรงระเบิดดังกล่าวมีความกว้างประมาณ 1 ฟุต ลึกประมาณ 1 นิ้ว เจ้าหน้าที่เก็บกู้พบว่าเป็นระเบิดชนิดลูกเกลี้ยง เอ็ม 26 ซึ่งเหตุระเบิดครั้งนี้ไม่มีผู้ใดได้รับบาดเจ็บหรือเสียชีวิต เนื่องจากช่วงเกิดเหตุเป็นยามวิกาลไม่มีใครอยู่ในพื้นที่ดังกล่าว</p>
<p><persName>พ.ต.อ.อำนาจ</persName> กล่าวว่า ตลาดปัฐวิกรณ์แห่งนี้กำลังมีข้อพิพาทกันอยู่ระหว่างเครือญาติในการครอบครองสิทธิ์ ซึ่งมีการตั้งบริษัทขึ้นมา 2 บริษัท คือ บริษัทโชคชัย ทรัพย์ทวี และบริษัทปัฐวิกรณ์ จำกัด โดยมี<persName>นายภูเทพ สิทธิราม</persName> เป็นกรรมการผู้จัดการ และเป็นผู้ริเริ่มก่อตั้งตลาดขึ้นมา แต่มีเรื่องพิพาทกันเองระหว่างพี่น้องมีการฟ้องร้องขึ้นศาลมาหลายคดี ส่วนใหญ่คดีอยู่ในระหว่างชั้นฎีกา และมีการแจ้งความกันไปมาระหว่างพี่น้องไม่ต่ำกว่า 20 คดี ที่ สน.บึงกุ่ม ล่าสุดได้มีการกระทบกระทั่งกันระหว่างทั้งสองฝ่ายภายในตลาด
 <persName>พ.ต.อ.อำนาจ</persName> กล่าวอีกว่า สาเหตุที่เกิดขึ้นยังไม่แน่ชัดเกิดจากสาเหตุใดว่า เป็นการข่มขู่ของฝ่ายใดฝ่ายหนึ่งหรือไม่ หรือเป็นบุคคลที่สามก็เป็นไปได้ ยังไม่มีประเด็นแน่ชัดว่าใครเป็นคนก่อเหตุ และช่วงเวลาที่เกิดขึ้นไม่มีผู้พบเห็นเหตุการณ์ ซึ่งเจ้าหน้าที่ต้องหาพยานหลักฐานว่าใครเห็นเหตุการณ์ ก่อนตัดสินใจเรียกผู้เกี่ยวข้องทั้งสองบริษัทมาสอบปากคำว่าเกี่ยวข้องหรือไม่ แต่ก็คาดว่าทั้งสองฝ่ายคงปฏิเสธไม่รู้ไม่เห็นอย่างแน่นอน</p>
<p>ผู้สื่อข่าวรายงานว่า ระหว่างที่ตำรวจเข้าตรวจสอบที่เกิดเหตุระเบิด ได้มีกลุ่มชายฉกรรจ์ประมาณ 50 คนของบริษัทปัฐวิกรณ์ จำกัด โดยอ้างว่าได้รับคำสั่งมาจากหนึ่งในผู้บริหารตลาด ให้มาดูแลและเคลียร์ตลาดในส่วนที่บริษัทดูแลอยู่ เพื่อจะไม่ให้ฝ่ายตรงข้ามเข้ามารุกล้ำ หรือมาเรียกเก็บค่าแผงในส่วนที่พ่อค้าแม่ค้าของบริษัทปัฐวิกรณ์ จำกัด ดูแลอยู่
 ขณะเดียวกัน ได้มีชายฉกรรจ์จำนวนหนึ่งของฝ่ายบริษัทโชคชัย ทรัพย์ทวี เดินทางมาดูเหตุการณ์เช่นกัน เมื่อเห็นกลุ่มชายฉกรรจ์ของฝ่ายตรงข้ามอยู่หลายคน จึงพยายามเรียกฝ่ายของตัวเองมาสมทบมากขึ้น ทำให้ตำรวจต้องรีบเข้าระงับแยกทั้งสองฝ่ายออกห่างจากกัน เพราะเกรงว่าจะเกิดเหตุรุนแรงขึ้น</p></body>
</news>
