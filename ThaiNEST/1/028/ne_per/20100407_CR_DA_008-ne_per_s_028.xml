<teiHeader>
<fileDesc>
<titleStmt>
  <title>ป.ป.ส.ใช้มาตรการบังคับโทษปรับพ่อค้ายา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-07 22:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58765  </bibl>
</sourceDesc>
</fileDesc>
</teiHeader>
<news>
<headline>ป.ป.ส.ใช้มาตรการบังคับโทษปรับพ่อค้ายา</headline>
<lead>ป.ป.ส.เร่งใช้มาตรการบังคับโทษปรับพ่อค้ายา กันเงินไหลไปหมุนเวียนหลังพ้นโทษ จากสถิติบังคับโทษปรับปี 52 ค่าปรับ 380 ล.</lead>
<neck></neck>
<body><p>วันนี้ (7 เม.ย.) ผู้สื่อข่าวรายงานว่า <persName>นายพิทยา จินาวัฒน์</persName> รองเลขาธิการคณะกรรมการป้องกันและปราบปรามยาเสพติด (ป.ป.ส.) กล่าวถึง ผลการหารือเกี่ยวกับการบังคับใช้โทษปรับในคดียาเสพติด เนื่องจากที่ผ่านมาการพิพากษาลงโทษผู้กระทำความผิดเกี่ยวกับยาเสพติด แม้จะมีการลงโทษทั้งจำทั้งปรับ แต่ในขั้นตอนการปรับยังไม่ได้รับการดำเนินการอย่างจริงจัง เพราะผู้ต้องหาส่วนใหญ่ยอมติดคุกแทนจ่ายค่าปรับ ส่งผลให้ผู้ค้ายาเสพติดยังคงเหลือทรัพย์สินที่อาจจะนำไปต่อยอดในการกระบวน การยาเสพติดเมื่อพ้นโทษ อย่างไรก็ตาม ตาม พ.ร.บ.วิธีพิจารณาคดียาเสพติด 2550 กำหนดให้ ป.ป.ส.มีอำนาจตรวจสอบทรัพย์สิน และให้ถือว่าเป็นเจ้าหนี้ตามคำพิพากษา มีหน้าที่นำเจ้าพนักงานบังคับคดีไปยึด หรืออายัดทรัพย์สินของผู้ต้องโทษมาแทนค่าปรับ ดังนั้น การบังคับโทษปรับจึงเปรียบได้กับการเก็บยึดทรัพย์สินที่ยังคงเหลืออยู่จาก ทรัพย์สินที่ไม่เกี่ยวกับคดียาเสพติด และนำทรัพย์สินที่เหลือดังกล่าวให้ตกเป็นของแผ่นดิน รวมถึงเป็นการป้องกันการใช้ทรัพย์สินที่เหลือไปใช้กระบวนการค้ายาเสพติด เมื่อพ้นโทษ</p>
<p>ดังนั้น จากนี้ ป.ป.ส.จะเร่งให้มีการบังคับโทษปรับอย่างเคร่งครัด โดยจะดำเนินการยึดอายัดทรัพย์สินได้เท่ากับค่าปรับที่ศาลพิจารณาเท่านั้น ส่วนทรัพย์สินที่อยู่ในข่ายนำมาเป็นโทษปรับ คือ ทรัพย์สินที่ไม่ได้เกี่ยวเนื่องกับคดี และไม่เกี่ยวข้องกับยาเสพติด เช่น เงินเดือน เงินประกัน เงินมรดก ค่าจ้าง ซึ่งจากสถิติการบังคับโทษปรับในปี 2552 ศาลออกหมายบังคับคดีได้ 3,206 คดี ค่าปรับตามคำพิพากษา 380 ล้านบาท กลุ่มบังคับโทษ บังคับโทษปรับได้ 82 คดี มูลค่าค่าปรับ 14.29 ล้านบาท</p></body>
</news>
