<teiHeader>
<fileDesc>
<titleStmt>
  <title>"วสิษฐ"มั่นใจสรุปซื้อขายเก้าอี้ ตร.ได้ใน7วัน รับมีการเมืองเอี่ยว "ชวรัตน์"ปัดเซ้งลี้ตำแหน่งใน มท.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-08 20:46:20  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265636870&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>วสิษฐ</persName>"มั่นใจสรุปซื้อขายเก้าอี้ ตร.ได้ใน7วัน รับมีการเมืองเอี่ยว "<persName>ชวรัตน์</persName>"ปัดเซ้งลี้ตำแหน่งใน มท.</headline>
<lead>"<persName>วสิษฐ</persName>" เข้าพบนายกฯ เผยเรียกประชุม กก.สอบซื้อ-ขายเก้าอี้ตำรวจนัดแรก 10 ก.พ. มั่นใจสรุปผลได้ภายใน 7 วัน บอกเบื้องต้นพบทั้งปัญหาภายในองค์กร และมีฝ่ายการเมืองเข้าไปเกี่ยวข้อง มท.1 ปฏิเสธซื้อ-ขายตำแหน่ง ปัดตั้งกรรมการตรวจสอบ อ้างเหตุไม่มีเบาะแสอะไรเลย</lead>
<neck></neck>
<body><p><persName>พล.ต.อ.วสิษฐ เดชกุญชร</persName> ประธานกรรมการตรวจสอบข้อเท็จจริงเกี่ยวกับการร้องเรียนเรื่องซื้อขายตำแหน่ง ในการแต่งตั้งโยกย้ายข้าราชการตำรวจในสังกัดกองบัญชาการตำรวจภูธรภาค 2 (บช.ภ.2) ตามคำสั่ง<persName>นายอภิสิทธิ์ เวชชาชีวะ</persName> นายกรัฐมนตรี เปิดเผยเมื่อวันที่ 8 กุมภาพันธ์ ว่า ขณะนี้อยู่ระหว่างการอ่านเอกสารที่มีผู้ร้องเรียนผ่านทางนายกรัฐมนตรีเข้ามา เรื่อยๆ และนัดกรรมการประกอบด้วย <persName>นายสุรพล นิติไกรพจน์</persName> อธิการบดีมหาวิทยาลัยธรรมศาสตร์ <persName>รศ.สุจิตรา บุญรัตน์พันธ์</persName> อาจารย์คณะรัฐประศาสนศาสตร์ สถาบันบัณฑิตพัฒนบริหารศาสตร์ (นิด้า) <persName>นายเดชอุดม ไกรฤทธิ์</persName> นายกสภาทนายความ และ<persName>นายถาวร พานิชพันธ์</persName> รองอัยการสูงสุด ประชุมในวันที่ 10 กุมภาพันธ์นี้</p>
<p>"มีคนให้ข้อมูลเกี่ยวกับการทุจริตหรือพฤติกรรมไม่ชอบมาพากลในการแต่ง ตั้งมาบ้างแล้ว ยืนยันจะปกปิดชื่อผู้ให้ข้อมูลเป็นความลับ กรณีที่มีคนส่งข้อมูลการทุจริตเกี่ยวกับการแต่งตั้งใน บช.อื่นๆ จะส่งข้อมูลให้นายกรัฐมนตรีพิจารณาก่อน" <persName>พล.ต.อ.วสิษฐ</persName>กล่าว</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวว่า ได้เชิญคณะกรรมการตรวจสอบข้อเท็จจริงเกี่ยวกับการร้องเรียนเรื่องการซื้อขาย ตำแหน่งในการโยกย้ายข้าราชการตำรวจ บช.ภ.2 ที่มี <persName>พล.ต.อ.วสิษฐ</persName> เป็นประธาน มาหารือที่ทำเนียบรัฐบาลในช่วงเย็นวันที่ 8 กุมภาพันธ์ เนื่องจากคำสั่งแต่งตั้งโยกย้ายนายตำรวจระดับรองสารวัตรขึ้นไปจะมีผลตั้งแต่ วันที่ 16 กุมภาพันธ์ ดังนั้น คงจะมีการหารือเรื่องกรอบเวลาในการทำงาน</p>
<p>ต่อมาเวลา 16.30 น. <persName>พล.ต.อ.วสิษฐ</persName> และ <persName>พล.ต.อ.ธานี สมบูรณ์ทรัพย์</persName> รองเลขาธิการนายกรัฐมนตรี เข้าพบปะหารือกับนายกรัฐมนตรีที่ห้องทำงาน ตึกไทยคู่ฟ้า ทำเนียบรัฐบาล กว่า 30 นาที จากนั้น <persName>พล.ต.อ.วสิษฐ</persName>เปิดเผยว่า นายกฯเน้นย้ำให้ดูแลเรื่องการแต่งตั้งโยกย้ายข้าราชการตำรวจ โดยเฉพาะ บช.ภ.2 ที่ตกเป็นข่าวเกรียวกราวมาก ความเสียหายที่เกิดขึ้นไม่ได้อยู่เฉพาะวงการตำรวจ แต่เสียหายต่อประชาชน นายกฯจึงฝากดูแลเรื่องนี้ และถือเป็นหน้าที่ของคณะกรรมการที่จะพิจารณาว่าเรื่องนี้มีมูลความจริงหรือ ไม่ ทั้งนี้ จะเรียกประชุมคณะกรรมการนัดแรกในวันที่ 10 กุมภาพันธ์ และจะพยายามสรุปผลสอบให้ได้ภายใน 7 วัน นับตั้งแต่วันที่ 7 กุมภาพันธ์ ที่ได้รับทราบคำสั่งแต่งตั้ง</p>
<p>ส่วนเวลา 7 วันจะเพียงพอต่อการแสวงหาข้อมูลหรือไม่นั้น <persName>พล.ต.อ.วสิษฐ</persName>กล่าวว่า ไม่ทราบ จนกว่าจะเรียกประชุมคณะกรรมการ ซึ่งต้องดูข้อมูลจากเอกสาร รวมถึงเชิญตัวบุคคลที่เกี่ยวข้องมาให้ข้อมูล</p>
<p>ผู้สื่อข่าวถามว่า เท่าที่ดูข้อมูลในเบื้องต้นพบว่าเป็นปัญหาภายในองค์กรตำรวจ หรือมีฝ่ายการเมืองเข้าไปเกี่ยวข้องในการแต่งตั้งโยกย้ายด้วย <persName>พล.ต.อ.วสิษฐ</persName>กล่าวว่า "เท่าที่ดูเบื้องต้นมีทั้ง 2 อย่าง"</p>
<p>ส่วนที่ว่าผลการตรวจสอบของคณะกรรมการจะนำไปสู่การเปลี่ยนแปลงคำสั่ง โยกย้ายใน บช.ภ.2 ได้หรือไม่ <persName>พล.ต.อ.วสิษฐ</persName>กล่าวว่า "เราไม่เกี่ยว คณะกรรมการเพียงแต่ดูว่าตกลงเป็นการแต่งตั้งที่ถูกต้องหรือไม่ ถ้าเห็นอย่างไรก็เสนอนายกฯ และเป็นเรื่องที่ท่านต้องตัดสินใจทำต่อไปในฐานะผู้บังคับบัญชาของสำนักงาน ตำรวจแห่งชาติ (ตร.)"</p>
<p>ผู้สื่อข่าวถามว่า นอกจากปัญหาการแต่งตั้งโยกย้ายไม่เป็นธรรมแล้ว มีปัญหาเรื่องการซื้อขายตำแหน่งหรือไม่ <persName>พล.ต.อ.วสิษฐ</persName>ปฏิเสธจะให้ความเห็น โดยกล่าวเพียงว่า ยังไม่พบปัญหา เพราะปัญหายังอยู่ในกระดาษ ขณะนี้ยังสรุปไม่ได้ และไม่ทราบว่ามีเรื่องร้องเรียนเข้ามากี่เรื่อง แต่มีอยู่ในกระดาษหลายแผ่น ทั้งนี้ ไม่หนักใจที่ต้องมาตรวจสอบเรื่องนี้ หากตรวจสอบเสร็จก่อน 7 วันก็จะสรุปผลสอบเสนอนายกฯก่อน แต่ถ้าเสร็จไม่ทันก็อาจต้องขอขยายเวลาในการตรวจสอบ</p>
<p>ทางด้าน <persName>พล.ต.ท.เอก อังสนานนท์</persName> ผู้ช่วย ผบ.ตร. เป็นประธานประชุมพิจารณาทบทวนการแต่งตั้งโยกย้ายระดับสารวัตร (สว.) ถึงรองผู้บังคับการ (รอง ผบก.) โดยมี <persName>พล.ต.ท.อาจิณ โชติวงษ์</persName> ผู้บัญชาการสำนักงานคณะกรรมการข้าราชการตำรวจ <persName>พล.ต.ท.ณัฐพิชย์ สนิทวงษ์ ณ อยุธยา</persName> ผู้บัญชาการสำนักงานกำลังพล <persName>พล.ต.ต.สุรพล แก้วขาว</persName> ผู้บังคับการกองวินัย และเจ้าหน้าที่ที่เกี่ยวข้องเข้าประชุม โดยเชิญผู้บัญชาการหรือตัวแทนจากทุกหน่วยที่เกี่ยวข้องในการทำบัญชีแต่งตั้ง โยกย้ายมาชี้แจง</p>
<p><persName>พล.ต.ท.เอก</persName>กล่าวว่า มีบางกรณีที่การแต่งตั้งไม่เป็นไปตามระเบียบกฎหมาย รวมถึงกฎ ก.ตร.ที่เกี่ยวข้อง และหนังสือเวียนของ ตร.เรื่องการแต่งตั้ง อาทิ นโยบายที่จะสนับสนุนหัวหน้าหน่วยที่พัฒนาปรับปรุงโรงพักตามโครงการโรงพัก เพื่อประชาชน ที่ได้รับรางวัลชนะเลิศ หรือหลักเกณฑ์อาวุโส 25 เปอร์เซ็นต์ ทุกคนต้องได้หมดจะข้ามไม่ได้ หรือถ้าข้ามจะต้องมีเหตุผลอธิบายชัดเจน ก่อนจะสรุปข้อมูลเสนอรักษาราชการแทนผู้บัญชาการตำรวจแห่งชาติ (รรท.ผบ.ตร.) เพื่อจะได้มีคำสั่งตามที่เห็นสมควรต่อไป</p>
<p>"กรณี บช.ภ.2 ได้เข้ามาชี้แจงแล้ว แต่เพื่อความชัดเจน จะเชิญรอง ผบช.ทั้งหมดมาชี้แจงด้วยว่าข้อมูลตรงกันหรือไม่ บช.อื่นๆ หากพบว่ามีปัญหาก็จะดำเนินการเช่นเดียวกัน ซึ่งอาจจะมีการแก้ไขเพิ่มเติม เพราะอยู่ในช่วงเวลาที่แก้ไขได้หากมีความผิดพลาดบกพร่อง มั่นใจว่าวันที่ 16 กุมภาพันธ์ คำสั่งจะมีผลและข้าราชการตำรวจจะไปปฏิบัติหน้าที่อย่างแน่นอน" <persName>พล.ต.ท.เอก</persName>กล่าว</p>
<p>เมื่อถามว่า จะต้องให้เสร็จก่อนการประชุม ก.ตร.วันที่ 12 กุมภาพันธ์นี้หรือไม่ เพราะการเปลี่ยนแปลงบางอย่างต้องขออำนาจจาก ก.ตร. <persName>พล.ต.ท.เอก</persName>กล่าวว่า ถ้ามีเงื่อนไขว่าต้องทำให้ถูกต้องตามระเบียบก็ต้องนำเข้าที่ประชุม ก.ตร.วันที่ 12 กุมภาพันธ์ และจะพยายามพิจารณาให้แล้วเสร็จในวันนี้</p>
<p><persName>พล.ต.อ.ปทีป ตันประเสิรฐ</persName> รรท.ผบ.ตร. กล่าวว่า คณะกรรมการชุดนี้จะตรวจสอบว่าหน่วยต่างๆ ได้ดำเนินการแต่งตั้งโยกย้ายอย่างถูกต้องครบถ้วนหรือไม่ และดำเนินการไปตามกระบวนการแต่งตั้งหรือไม่ ส่วนคณะกรรมการชุดที่นายกรัฐมนตรีแต่งตั้งนั้น เป็นการตรวจสอบเรื่องการซื้อขายตำแหน่ง คนละเรื่องกัน แต่ทั้งหมดจะมาบรรจบกันในที่สุด แต่ตอนนี้ทำคู่ขนานกันไป</p>
<p>"อยากจะบอกว่าเราต้องยึดหลักก่อนว่ากระบวนการแต่งตั้งถูกต้องหรือไม่ ถ้า ตร.พบว่ากระบวนการแต่งตั้งไม่ถูกต้อง ก็ต้องไปดำเนินการแก้ไข ถ้า ผบช.ทำไม่ถูกต้อง จะมีความผิดไหม ก็ต้องอีกประเด็นหนึ่ง ส่วน ผบช.ภ.2 ผมยังไม่ได้เรียกมาพูดคุย เพราะชุดนี้เราตรวจสอบเรื่องการทำตามหลักเกณฑ์การแต่งตั้ง ส่วนการซื้อขายตำแหน่งจะเป็นชุดของท่านวสิษฐ หากเรียกผมไปให้ข้อมูลผมก็ยินดี" <persName>พล.ต.อ.ปทีป</persName>กล่าว</p>
<p><persName>พล.ต.อ.ปทีป</persName>กล่าวว่า หากผลการตรวจสอบออกมาพบว่าการออกคำสั่งบางจุดต้องแก้ไข หากตรงไหนที่ต้องขออำนาจจาก ก.ตร. อาทิ ใช้มาตรา 56 พ.ร.บ.ตำรวจแห่งชาติก็ต้องไปขออนุมัติจาก ก.ตร.เสียก่อน ขณะที่บางส่วนก็เป็นอำนาจที่ ผบช.สามารถแก้ไขได้ด้วยตนเองอยู่แล้ว</p>
<p>ขณะที่<persName>นายชวรัตน์ ชาญวีรกูล</persName> รัฐมนตรีว่าการกระทรวงมหาดไทย กล่าวถึงกรณีที่มีข้าราชการเกษียณอายุ ออกมาระบุว่ามีการซื้อขายตำแหน่งในการแต่งตั้งโยกย้ายข้าราชการระดับผู้ว่าฯ รองผู้ว่าฯ และนายอำเภอ ว่า ยืนยันว่าไม่มีการซื้อขายตำแหน่งแต่อย่างใด ส่วนจะมีการตั้งคณะกรรมการตรวจสอบข้อเท็จจริงในเรื่องนี้ เหมือนกรณีซื้อขายตำแหน่งของตำรวจหรือไม่นั้น <persName>นายชวรัตน์</persName>กล่าวว่า มันไม่มีเบาะแสอะไรเลย แต่ถ้ามีหนังสือร้องเรียนก็พร้อมจะตรวจสอบ</p></body>
</news>
