<teiHeader>
<fileDesc>
<titleStmt>
  <title>“ปทีป” มอบ 7 ภารกิจรับ พ.ร.ก.ฉุกเฉิน ตำรวจพกปืนได้  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 11:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048845  </bibl>
</sourceDesc>
</fileDesc>
</teiHeader>
<news>
<headline>“<persName>ปทีป</persName>” มอบ 7 ภารกิจรับ พ.ร.ก.ฉุกเฉิน ตำรวจพกปืนได้</headline>
<lead>“<persName>ปทีป ตันประเสริฐ</persName>” รักษาการ ผบ.ตร.มอบหมาย 7 ภารกิจให้ตำรวจปฏิบัติตาม พ.ร.ก.ฉุกเฉิน ไฟเขียวให้เจ้าหน้าที่ตำรวจที่ปฏิบัติหน้าที่อยู่ในสถานที่ราชการ และจุดตรวจต่างๆ สามารถพกพาอาวุธประจำกายได้ ด้านตำรวจสันติบาลรายงานยอดการชุมนุมเมื่อคืนที่ผ่านฟ้าฯ รวม 5,800 คน และแยกราชประสงค์ 19,500 คน</lead>
<neck></neck>
<body><p>วันนี้ (8 เม.ย.) ที่กองบัญชาการตำรวจนครบาล (บช.น.) <persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล เปิดเผยว่า ภายหลังการประกาศพระราชกำหนดในการบริหาราชการในสถานการณ์ฉุกเฉิน หรือ พ.ร.ก.ฉุกเฉิน ทางตำรวจได้รับมอบหมายจากศูนย์อำนวยการแก้ไขสถานการณ์ฉุกเฉินในการปฏิบัติ หน้าที่ โดย <persName>พล.ต.อ.ปทีป ตันประเสริฐ</persName> รรท.ผบ.ตร.ได้เน้นย้ำและมอบหมายภารกิจให้ตำรวจทุกหน่วยที่ทำหน้าที่ ดูแลกลุ่มผู้ชุมนุมในการปฏิบัติงาน คือ 1.ดูแลรักษาความปลอดภัยสถานที่เป้าหมายที่คาดว่าจะถูกก่อวินาศกรรม แหล่งสาธารณูปโภค โดยใช้กำลังตำรวจปฏิบัติงานพร้อมอาวุธประจำกาย</p>
<p>2.เน้นจุดตรวจตั้งด่านตรวจอาวุธ โดยเฉพาะในพื้นที่ที่มุ่งหน้าเข้าสู่กรุงเทพมหานคร 3.การดำนเนิคดีเกี่ยวกับผู้ฝ่าฝืน พ.ร.ก.ฉุกเฉิน ซึ่งสามารถดำเนินการได้ทันทีหากเกิดความผิด 4.เน้นควบคุมสถานที่การชุมนุมทุกจุด รวมทั้งดูแลสถานที่คาดว่าจะมีการชุมนุม 5.ติดตามการชุมนุม และผู้ปราศรัยบนเวทีหากพบว่ากระทำความผิดจะได้เร่งรัด และสามารถดำเนินการจับกุมได้ทันที 6.คอยอำนวยการด้านการจราจร และ 7.ควบคุมสถานการณ์ไม่ให้เกิดสถานการณ์แทรกซ้อน</p>
<p><persName>พล.ต.ต.ปิยะ</persName>ยังกล่าวว่า ทั้งนี้ภายหลังการประกาศ พ.ร.ก.ฉุกเฉิน ทาง บช.น.ได้สั่งการให้ เจ้าหน้าที่ตำรวจที่ปฏิบัติหน้าที่อยู่ในสถานที่ราชการ และจุดตรวจต่างๆ สามารถพกพาอาวุธประจำกายได้ ส่วนผู้ชุมนุมอยากให้เดินทางกลับบ้านโดยทางเจ้าหน้าที่ตำรวจได้จัดเตรียมรถ บริการรับ-ส่งถึงบ้าน พร้อมมีเจ้าหน้าที่ตำรวจคอยดูแลความปลอดภัย ด้านตำรวจสันติบาล รายงานยอดการชุมนุมของกลุ่มคนเสื้อแดง ผู้ชุมนุมเมื่อคืนที่ผ่านมาบริเวณสะพานผ่านฟ้าฯ มีจำนวน 5,800 คน และที่แยกราชประสงค์ 19,500 คน</p></body>
</news>
