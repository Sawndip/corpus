<teiHeader>
<fileDesc>
<titleStmt>
  <title>"เสธ.แดง"ซัดตร.หักหลัก เล็งฟ้องกลับ ศาลสั่ง"พล.ต.ขัตติยะ"อย่าให้ข่าวข่มขู่-ประทุษร้ายคนสำคัญ  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-08 20:40:08  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1268012129&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>เสธ.แดง</persName>"ซัดตร.หักหลัก เล็งฟ้องกลับ ศาลสั่ง"<persName>พล.ต.ขัตติยะ</persName>"อย่าให้ข่าวข่มขู่-ประทุษร้ายคนสำคัญ</headline>
<lead></lead>
<neck></neck>
<body><p>ศาอาญาให้ประกันตัว"<persName>เสธ.แดง</persName>"กับพวกรวม7คนยกเว้น"<persName>เคทอง</persName>"</p>
<p>ผู้สื่อข่าวรายงานว่า เวลา 17.00 น. ศาลอาญา พิจารณาคำร้องและหลักทรัพย์ที่ <persName>พล.ต.ขัตติยะ</persName> กับพวก ยื่นประกันแล้ว มีคำสั่งอนุญาตให้ปล่อยตัวชั่วคราว <persName>พล.ต.ขัตติยะ</persName> <persName>ว่าที่ ร.ต.สุรภัศ จันทิมา</persName> <persName>นายมงคล สารพัน</persName>  <persName>นายจักรชลัส คงสุวรรณ</persName>  <persName>นายเริงฤทธิ์ ตุ้มทองคำ</persName> <persName>นายจรัญ ลอยพูล</persName>  <persName>นายสุวิทย์ คีรีรักษ์</persName> ผู้ต้องหาที่ 1-7 ในความผิดตาม พ.ร.บ.อาวุธปืน ฯ และกระทำผิดประมวลกฎหมายอาญา มาตรา 83 ม.83, 189 และ 371 ร่วมกันให้การช่วยเหลือซ่อนเร้น<persName>นายพรวัฒน์</persName> ผู้ต้องหาที่ 8 ซึ่งถูกศาลอาญากรุงเทพใต้ออกหมายจับอยู่ระหว่างหลบหนีการจับกุมไว้ในรถตู้ แล้วมีคำสั่งอนุญาตให้ประกันตัวผู้ต้องหาที่ 1 - 7 โดยตีราคาประกันคนละ 200,000 บาท พร้อมทั้งสั่งกำชับ  <persName>พล.ต.ขัตติยะ</persName> ผู้ต้องหาที่ 1 ไม่ให้ข่าวที่มีลักษณะข่มขู่ผ่านสื่อมวลชนว่าจะมีการประทุษร้ายต่อบุคคลสำคัญ ทรัพย์สิน และสถานที่ราชการ รวมทั้งผู้ที่จะมาชุมนุมโดยให้ใช้ความรุนแรง</p>
<p>"<persName>เคทอง</persName>"ซึมไม่อนุมัตินอนคุก</p>
<p>ส่วน<persName>นายพรวัฒน์</persName> หรือ <persName>เค ทอง</persName> ผู้ต้องหาที่ 8 ศาลพิเคราะห์แล้วเห็นว่า พฤติการณ์กระทำผิด พ.ร.บอาวุธปืน ฯ นี้ และคดีดำ พ.555/2553 ที่พนักงานสอบสวนกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี ( บก.ปอท.) ยื่นคำร้องฝากขังครั้งแรกคดีกระทำผิด พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 ด้วย เป็นกระทำที่มีลักษณะก่อให้เกิดความตระหนกแก่ประชาชน โดยนำเข้าสู่ระบบคอมพิวเตอร์อันมีลักษณะเป็นความผิดเกี่ยวกับความมั่นคง และก่อการร้าย เกรงว่าหากปล่อยตัวชั่วคราวเชื่อว่าจะกระทำผิดลักษณะเดียวกันอีก จึงไม่อนุญาตให้ปล่อยตัวชั่วคราว<persName>นายพรวัฒน์</persName> จึงถูกควบคุมตัวไปคุมขังรอส่งที่เรือนจำพิเศษกรุงเทพมหานคร</p>
<p>ต่อมา<persName>พล.ต.ขัตติยะ</persName>กับพวกทั้ง 7 คนเข้าไปเยี่ยม<persName>นายพรวัฒน์</persName>ที่ห้องคุมขังใต้ถุนศาลซึ่งถูกแยกขังไว้ก่อนส่งเรือนจำ  โดย<persName>นายพรวัฒน์</persName>มีอาการเซื่องซึมเมื่อทราบข่าวว่า <persName>เสธ.แดง</persName>กับพวก ได้รับการประกันตัว จนถึงขนาดหยิบผ้าเช็ดขึ้นมาซับน้ำตา  กระทั่งเมื่อทำใจได้ <persName>เสธ.แดง</persName> กับพวก ได้เข้าไปจับมือให้กำลังใจพร้อมรอส่งตัว<persName>นายพรวัฒน์</persName> ขึ้นรถเรือนจำ  
อย่างไรก็ตามก่อนที่เจ้าหน้าที่ควบคุมตัวน<persName>ายพรวัฒน์</persName> ออกจากห้องขังกองปราบปรามฯไปขึ้นรถนั้น <persName>นายพรวัฒน์</persName> กล่าวเพียงสั้นๆว่า เมื่อคืนวันที่ 7 มีนาคม นอนไม่ค่อยหลับแต่ก็ไม่เป็นไร  แต่เห็นว่าลูกน้อง <persName>เสธ.แดง</persName> 2 คน ถูกผีหลอก</p>
<p><persName>พล.ต.ขัตติยะ</persName> กล่าวว่าขอตำหนิการทำหน้าที่ของ <persName>พ.ต.อ.ศานิตย์</persName>ที่ทำให้เสื่อมเสียเกียรติภูมิตำรวจไทยหักหลังตนที่นำตัว<persName>นายพรวัฒน์</persName> เข้ามอบตัวด้วยการจับกุมดำเนินคดี แถมยังคัดค้านการประกันตัว คงต้องปรึกษาทีมกฎหมายว่าจะฟ้องกลับได้หรือไม่ </p>
<p><persName>พล.ต.ขัตติยะ</persName> กล่าวว่ารายชื่อบุคคลสำคัญ 53 คน ที่ถูกหมายหัวในเว็บไซด์ เสธ.แดง ดอทคอม นั้น ยืนยันว่า มีบุคคลภายนอกนำเข้ามาโพสต์ และหลังจากได้รับการปล่อยตัวในวันนี้ จะกลับไปลบรายชื่อทั้งหมดทิ้ง ด้าน <persName>นายอุทัย เสน่หา</persName> ทนายความ<persName>นายพรวัฒน์</persName> กล่าวว่า เตรียมจะยื่นอุทธรณ์คำร้องขอประกันตัว<persName>นายพรวัฒน์</persName> อีกครั้ง ในวันที่ 9 มีนาคม</p>
<p>เอาผิดอีกเด้ง รถตู้"เ<persName>สธ.แดง</persName>"ทะเบียนตรากงจักรปลอม</p>
<p>ผู้สื่อข่าวรายงานว่า เจ้าหน้าที่ทหารกรมการขนส่งทหารบก (ขส.ทบ.) เดินทางเข้าพบพนักงานสอบสวน กองบังคับการปราบปราม เพื่อหารือในการแจ้งความเอาผิดกับเจ้าของรถตู้สีขาว ตรากงจักร ทะเบียน 2481 ที่ <persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก ใช้เป็นพาหนะพา <persName>นายพรวัฒน์ ทองธนบูรณ์</persName> หรือ <persName>เคทอง</persName> หลบซ่อน ขณะที่เดินทางเข้ามายังกองปราบปราม เมื่อวันที่ 6 มีนาคม ที่ผ่านมา ในข้อหาใช้ทะเบียนและเอกสารปลอม</p>
<p>เนื่องจากการเข้าตรวจสอบพบว่า ทะเบียนดังกล่าวเป็นทะเบียนปลอม แต่หมายเลขทะเบียน 2481 ยอมรับว่ามีอยู่ในสารระบบของ ขส.ทบ. แต่ใช้อยู่ในหน่วยงานทหารหน่วยอื่นและไม่ใช่ของรถคันดังกล่าว อย่างไรก็ตาม ขส.ทบ.จะต้องตรวจสอบอีกครั้งว่า เจ้าของรถที่แท้จริงเป็นใคร เพื่อเรียกตัวมาสอบสวนอีกครั้ง</p>
<p>"<persName>ปทีป</persName>"ค้านให้ประกันตัว"<persName>เสธ.แดง</persName>-<persName>เคทอง</persName>" หวั่นทำเสียรูปคดี</p>
<p><persName>พล.ต.อ.ปทีป ตันประเสริฐ</persName> รักษาราชการตำแหน่งผู้บัญชาการตำรวจแห่งชาติ กล่าวว่า สำนักงานตำรวจแห่งชาติได้ทำหนังสือไปยังศาลอาญารัชดาเพื่อขอคัดค้านการประกันตัว <persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก และ<persName>นายพรวัฒน์ ทองธนะบูรณ์</persName> หรือ <persName>เคทอง</persName> ในข้อหาปลุระดมให้เกิดความวุ่นวายของบ้านเมือง โดยเฉพาะ <persName>พล.ต.ขัตติยะ</persName> ที่มีหลายคดีต้องสอบสวน หากให้ประกันตัว จะทำให้เสียรูปคดีได้</p>
<p>เมื่อถามว่า การกระทำของ <persName>พล.ต.ขัตติยะ</persName> และ<persName>นายพรวัฒน์</persName> เป็นภัยต่อความมั่นคงหรือไม่ <persName>พล.ต.อ.ปทีป</persName> กล่าวว่า ไม่ถึงขนาดนั้น แต่การกระทำของ <persName>พล.ต.ขัตติยะ</persName> และ<persName>นายพรวัฒน์</persName>เป็นการปลุกระดมให้เกิดความตื่นกลัว ทั้งนี้ สำนักงานตำรวจแห่งชาติจะติดตามการเคลื่อนไหวของกลุ่มเหล่านี้ ที่อาจสร้างความเสียหายให้กับบ้านเมืองได้</p>
<p>เมื่อถามว่า สำนักงานตรวจแห่งชาติมีแนวทางแก้ปัญหาเรื่องการชุมนุมอย่างไร โดยเฉพาะการเคลื่อนรถอีแต๋นเข้ามาใน กทม. <persName>พล.ต.อ.ปทีป</persName> กล่าวว่า ได้สั่งการให้ตำรวจภูธร แต่ละกองทัพภาคเข้าเจรจากับแกนนำกลุ่ม นปช.ในพื้นที่ต่างจังหวัดแล้ว ส่วนแกนนำในกรุงเทพมหานครจะมอบหมายให้กองบัญชาการตำรวจนครบาลเข้าเจรจาพูดคุย โดยเชื่อว่าจะได้รับความร่วมมือในการเจรจาเป็นอย่างดี</p>
<p>ทั้งนี้ ผู้สื่อข่าวรายงานว่า ระหว่างที่เจ้าหน้าที่ควบคุมตัว<persName>นายพรวัฒน์</persName>ออกจากห้องขัง ผู้สื่อข่าวได้สอบถาม<persName>นายพรวัฒน์</persName> ถึงความเป็นอยู่ขณะถูกควบคุมตัวอยู่ในห้องขังกองปราบปราม โดย<persName>นายพรวัฒน์</persName> กล่าวเพียงสั้นๆ ว่า เมื่อคืนวันที่ 7 มีนาคมที่ผ่านมา นอนไม่ค่อยหลับไม่เป็นไร แต่เห็นว่าลูกน้อง <persName>เสธ.แดง</persName> 2 คน ถูกผีหลอกว่ามาลาก</p>
<p>กองปราบบุกค้นห้องพักเลขาฯ<persName>เสธ.แดง</persName> ไม่พบสิ่งผิดกม. </p>
<p>ผู้สื่อข่าวรายงานว่า เมื่อเช้าวันที่ 8 มีนาคม ตำรวจกองปราบปรามนำกำลังเข้าตรวจค้นหัองพักเลขที่ 507 ศิริรัตน์แมนชั่น ซอยลาดพร้าว 140 ของ<persName>นายสุรภัศ จันทิมา</persName> เลขาฯส่วนตัว <persName>พลตรีขัตติยะ สวัสดิผล</persName> หรือ<persName>เสธแดง</persName> และหัวหน้าพรรคขัตติยะธรรม เพื่อหาหลักฐานเพิ่มเติม จากการกตรวจค้นไม่พบสิ่งผิดกฏหมายหรือต้องสงสัย จึงยึดเอกสารเกี่ยวกับคดีต่าง ๆ ของเสธแดงมาตรวจสอบ</p>
<p>"<persName>สุเทพ</persName>"เชื่อลดดีกรีร้อนแดงชุมนุมใหญ่ได้</p>
<p><persName>นายสุเทพ เทือกสุบรรณ</persName> รองนายกรัฐมนตรี ด้านความมั่นคง กล่าวถึงการจับกุมตัว<persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก ว่า จะทำให้สถานการณ์ความรุนแรง ในการชุมนุมใหญ่ของกลุ่มคนเสื้อแดงวันที่ 14 มีนาคมนี้ลดลง</p>
<p>คอมมานโด-ตร.กองปราบฯคุมเข้ม"<persName>เสธ.แดง</persName>-<persName>เคทอง</persName>"ฝากขังศาลแล้ว</p>
<p>เมื่อช่วงเช้าวันที่ 8 มี.ค. เจ้าหน้าที่ตำรวจกองปราบปรามและหน่วยคอมมานโดกว่า 100 นาย ได้คุมตัว<persName>พล.ต.ขัตติยะ</persName>  และ<persName>นายพรวัฒน์ ทองธนบูรณ์</persName> หรือ<persName>เคทอง</persName> ผู้ต้องหาตามหมายจับศาลใน 2 คดี คือ คดีทำให้ปรากฏแก่ประชาชนด้วยวิธีอื่นใดเพื่อให้เกิดความปั่นป่วนถึงขนาดที่จะก่อความไม่สงบขึ้นในราชอาณาจักร และขู่เข็ญให้ผู้อื่นเกิดความกลัวหรือความตกใจ และคดีนำเข้าสู่ระบบคอมพิวเตอร์ ไปขออำนาจศาลอาญา ถนนรัชดาฝากขังแล้ว ท่ามกลางการรักษาความปลอดภัยอย่างเข้มงวด พร้อมคัดค้านการประกันตัว เกรงผู้ต้องหาจะไปสร้างความวุ่นวาย</p>
<p>ผู้สื่อข่าวรายงานว่า เจ้าหน้าที่ได้ขอฝากขัง<persName>เสธ.แดง</persName>ที่ศาลอาญา ส่วน<persName>เคทอง</persName>และลูกน้องอีก 7 คน ประกอบด้วย <persName>ว่าที่ ร.ต.สุรภัศ จันทิมา</persName> อายุ 27 ปี บ้านเลขที่ 358 ต.หย่วน อ.เชียงคำ จ.พะเยา 3.<persName>นายมงคล สารพัน</persName> อายุ 42 ปี 4.<persName>นายจักรชลัส คงสุวรรณ</persName> อายุ 37 ปี 5.<persName>นายเริงฤทธิ์ ตุ้มทองคำ</persName> 6.<persName>นายจรัญ ลอยพูล</persName> และ7.<persName>นายสุวิทย์ คีรีรักษ์</persName> ถูกแจ้งข้อหาในความผิดฐานร่วมกันช่วยผู้อื่นซึ่งเป็นผู้กระทำความผิดหรือเป็นผู้ต้องหาว่ากระทำความผิดอันมิใช่ความผิดลหุโทษ เพื่อไม่ให้ต้องโทษโดยให้พำนักแก่ผู้นั้นโดยซ่อนเร้นหรือโดยช่วยผู้นั้นด้วยประการใดเพื่อไม่ให้ถูกจับกุม และมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาติ พกพาอาวุธปืนเข้าไปในเมือง หมู่บ้านทางสาธารณะโดยไม่มีเหตุอันควร ไปขออำนาจฝากขังที่เรือนจำกลางพิเศษกรุงเทพ
</p></body>
</news>
