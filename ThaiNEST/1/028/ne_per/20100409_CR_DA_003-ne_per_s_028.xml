<teiHeader>
<fileDesc>
<titleStmt>
  <title>ร้อนจัดถึงตายคร่าชีวิต 3 ศพรวด ในหมู่บ้านเดียวกันผู้เฒ่าเจอฮีทสโตรก  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-09 07:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58991  </bibl>
</sourceDesc>
</fileDesc>
</teiHeader>
<news>
<headline>ร้อนจัดถึงตายคร่าชีวิต 3 ศพรวด ในหมู่บ้านเดียวกันผู้เฒ่าเจอฮีทสโตรก</headline>
<lead>ผวาเมืองเลยร้อนตับแลบทะลุปรอทกว่า 40 องศาฯ สังเวยผู้เฒ่าใน ต.น้ำสวย วันเดียว 3 ศพรวด เป็นแม่เฒ่า 2 ศพ พ่อเฒ่าอีก 1 ศพ ญาติระบุ ทั้งหมดแข็งแรง จู่ ๆ นอนเสียชีวิตไปเฉย ๆ “สสจ.” ชี้ อาจเกิดจากสภาวะ “ฮีทสโตรก” ทำหัวใจล้มเหลว แนะหลีกเลี่ยงตากแดด ทานน้ำ ทานผักให้เยอะ ๆ</lead>
<neck></neck>
<body><p>ผวาอากาศร้อนจัดกว่า 40 องศาฯ เมืองเลยเซ่นผู้เฒ่า 3 ศพรวด ครั้งนี้ เกิดขึ้นเมื่อเวลา 12.00 น. วันที่ 8 เม.ย. ผู้สื่อข่าวได้รับแจ้งเหตุเหลือเชื่อจาก <persName>นายจรูญ พานิช</persName> นายก อบต.น้ำสวย อ.เมือง จ.เลย ว่า ในช่วงวันที่ 7 เม.ย. มีผู้สูงอายุในพื้นที่ ต.น้ำสวย เสียชีวิต 3 รายซ้อน คาดว่าสาเหตุ อาจเกิดจากสภาพอากาศที่ร้อนจัด โดย จ.เลย มีอุณหภูมิสูงถึง 43 องศาเซลเซียส ติดต่อกันมา 4 วัน จึงรีบไปตรวจสอบ พบว่าในพื้นที่ ตำบลน้ำสวยมี 13 หมู่บ้าน มีผู้สูงอายุชาย-หญิงอายุตั้งแต่ 60 ปีขึ้นไป 600 กว่าคน ส่วนใหญ่มีร่างกายแข็งแรง ซึ่งทาง อบต.น้ำสวย เพิ่งจัดงานผู้สูงอายุย้อนยุค ไปเมื่อไม่นานมานี้ มีผู้สูงอายุมาร่วมงานนับร้อยคน </p>
<p>ต่อมา ผู้สื่อข่าวได้ไปตรวจสอบข้อมูล ที่บ้านผู้สูงอายุ ที่เสียชีวิตทั้ง 3 ราย โดยจุดแรก เป็นบ้านของ<persName>นางทิ สิทธิมา</persName> อายุ 79 ปี บ้านเลขที่ 7 หมู่ 7 บ้านวังแคน ต.น้ำสวย เสียชีวิต เมื่อเวลา 02.00 น. โดยบุตรสาวผู้ตายระบุว่า ก่อนหน้าที่มารดาจะเสียชีวิต มีร่างกายแข็งแรง เดินเหินไปไหนมาไหนได้เหมือนคนปกติ แต่มีโรคประจำตัวคือโรคเบาหวาน ซึ่งควบคุมอาหารและน้ำตาลอย่าง เคร่งครัด จึงเชื่อว่ามารดาอาจเสียชีวิตเพราะอากาศร้อนก็เป็นได้</p>
<p>ส่วนจุดที่สอง เป็นบ้านของ<persName>นางอุ้ม สุวรรณหา</persName> อายุ 85 ปี บ้านเลขที่ 60 หมู่ที่ 12 บ้านลายเหนือใต้ ต.น้ำสวย ไม่มีโรคประจำตัว ญาติที่อยู่ด้วยกันเล่าว่า ยายมีร่างกายสมบูรณ์แข็งแรง ตื่นตั้งแต่เช้ามืดทุกวัน แต่ช่วงเกิดเหตุ หลังผู้ตายรับประทานอาหารเช้าและนอนเล่นที่หน้าบ้านได้สักประมาณ 1 ชม. ญาติออกมาพบอีกทีได้หยุดหายใจไปแล้ว คาดว่าสาเหตุน่าจะเกิดจากสภาพอากาศ ที่ร้อนจัดกว่าทุก ๆ ปี และจุดสุดท้าย เป็นบ้านของ<persName>นายบุญทัน เสาวนนท์</persName> อายุ 88 ปี อยู่บ้านเลขที่ 89 หมู่ 13 บ้านหนองดอกบัว ต.น้ำสวย เมื่อไปถึงทราบว่าญาติได้ส่งศพไปฌาปนกิจแล้ว และแจ้งว่ามีร่างกายแข็งแรง ไม่มีโรคประจำตัวเหมือนกัน</p>
<p>ด้าน <persName>นพ.วิวรรธน์ ก่อวิริยะกมล</persName> แพทย์สาธารณสุขจังหวัดเลย กล่าวว่า ช่วงนี้ที่จังหวัดเลย มีอากาศร้อนมาก เฉลี่ยอุณหภูมิ กว่า 40 องศาเซลเซียสทุกอำเภอ และอาจเป็นสาเหตุทำให้ผู้สูงอายุเสียชีวิตได้ เนื่องจากมีอายุมาก โดยภาวะดังกล่าวเรียกว่า ฮีทสโตรก หรือ อาการช็อกเนื่องจากอากาศร้อนอบอ้าว อาจเป็นลมจนเสียชีวิตได้ ทั้งนี้ มีวิธีป้องกันหลีกเลี่ยงไม่ให้เกิดอาการดังกล่าว ด้วยการหลบเข้าที่ร่ม หลีกเลี่ยงการตากแดดนาน ๆ หรือใช้น้ำมาชโลมตามร่างกายเพื่อระบายความร้อน นอกจากนี้ต้องหลีกเลี่ยงอาหาร ที่มีแป้ง ไขมัน กะทิ หรืออาหารรสหวานจัด ควรรับประทานประเภทผัก ผลไม้ ให้มาก</p>
<p>วันเดียวกัน ที่ จ.บุรีรัมย์ <persName>พ.ต.ท. สนอง วรรณโคตร</persName> สวส.สภ.เมือง รับแจ้งว่ามีชาวต่างชาติเสียชีวิตในบ้านพักเลขที่ 2/13 หมู่ 19 ซอย บี 1 หมู่บ้านมานิตย์เมืองใหม่ ต.ชุมเห็ด จึงรีบไปสอบสวน ที่เกิดเหตุ พบ ศพ<persName>นายกุนเธอร์ ฟิลล์</persName> หนุ่มใหญ่ชาวเยอรมัน อายุ 67 ปี นอนเสียชีวิตในสภาพเปลือยกาย ขึ้นอืดส่งกลิ่นเหม็นคละคลุ้งทั่วบ้าน ตรวจสอบพบบาดแผลบริเวณศีรษะ คาดว่าเกิดจากการล้มหัวฟาดกับเหล็กดัดประตู ไม่พบร่องรอยการต่อสู้หรือถูกทำร้าย โดยเสียชีวิตมาแล้วไม่ต่ำกว่า 3 วัน สอบสวนได้ความว่า ก่อนเกิดเหตุ ผู้ตายอยู่บ้านตามลำพังเนื่องจากภรรยาไปทำธุระต่างจังหวัด เมื่อภรรยากลับมาถึงพบว่าผู้ตายขึ้นอืดเสียชีวิตไปแล้ว เบื้องต้น เจ้าหน้าที่สันนิษฐานว่า ผู้ตายอาจจะทนกับสภาพอากาศร้อนไม่ไหว จึงถอดเสื้อผ้าอยู่ภายในบ้าน ประกอบกับป่วยเป็นโรคหัวใจและมีอายุมาก จึงทำให้หน้ามืดล้มศีรษะฟาดพื้นเสียชีวิตดังกล่าว เจ้าหน้าที่จึงนำศพส่ง รพ.ศูนย์บุรีรัมย์ เพื่อผ่าชันสูตรหาสาเหตุการเสียชีวิตที่แท้จริงต่อไป.</p></body>
</news>
