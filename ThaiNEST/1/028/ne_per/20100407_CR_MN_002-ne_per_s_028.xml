<teiHeader>
<fileDesc>
<titleStmt>
  <title>ตร.ชี้คนผ่านเยอะ “เสธ.แดง” ไม่เกี่ยวบึ้ม ปชป. เร่งหาข้อมูลเพิ่ม  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-07 11:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048164  </bibl>
</sourceDesc>
</fileDesc>
</teiHeader>
<news>
<headline>ตร.ชี้คนผ่านเยอะ “<persName>เสธ.แดง</persName>” ไม่เกี่ยวบึ้ม ปชป. เร่งหาข้อมูลเพิ่ม</headline>
<lead>ตำรวจเชื่อ “<persName>เสธ.แดง</persName>” ไม่น่าเกี่ยวเหตุระเบิดพรรคประชาธิปัตย์ และไม่จำเป็นต้องเรียกมาสอบในฐานะพยาน เพราะคงไม่มีประโยชน์อะไร บวกกับช่วงเกิดเหตุมีคนผ่านเยอะ ส่วนปาบึ้มป้อมตำรวจหน้าโลตัส ปมขัดแย้งส่วนบุคคลไม่เกี่ยวป่วนเมือง</lead>
<neck></neck>
<body><p>วันนี้(7 เม.ย.) เมื่อเวลา 11.00 น. <persName>พล.ต.ต.สาโรจน์ พรหมเจริญ</persName> ผบก.น.2 เปิดเผยถึงเหตุคนร้ายลอบยิงระเบิดเข้าใส่ที่ทำการพรรคประชาธิปัตย์ วานนี้ (6 เม.ย.) นั้นว่า จากการตรวจสอบของหน่วยเก็บกู้วัตถุระเบิด และเจ้าหน้าที่กองพิสูจน์หลักฐาน พบว่าเป็นระเบิดชนิดเอ็ม 79 โดยคนร้ายได้ใช้การยิงแบบวิถีโค้ง ส่วนจุดที่คนร้ายยิงระเบิดนั้น มาจากถนนพระรามที่ 6 แต่จะยิงมาจากบนทางด่วนหรือไม่ยังไม่สามารถระบุได้ เนื่องจากบนทางด่วนมีแผ่นปูนกั้นเสียงติดอยู่ที่ขอบสูงประมาณ 2 เมตร ซึ่งจะต้องมีการตรวจสอบหาแนววิถีการยิงอย่างละเอียดอีกครั้ง</p>
<p>ส่วนการตรวจสอบภาพวงจรปิดขณะนี้ยังไม่พบเบาะแสของคนร้าย ซึ่งในวันนี้ <persName>พล.ต.ต.สุเมธ เรืองสวัสดิ์</persName> รอง ผบช.น.ได้เรียกประชุมชุดคลี่คลายคดี ที่กองบัญชาการตำรวจนครบาล เวลาประมาณ 14.00 น. ส่วนตำรวจที่ได้รับบาดเจ็บขณะนี้อาการปลอดภัยแล้ว แต่ <persName>จ.ส.ต.อานนท์ ทอนเสาร์</persName> ผบ.หมู่งานป้องกันและปราบปราม สน.บางเขน มีบาดแผลลึกมากคงต้องพักรักษาตัวหลายเดือน</p>
<p>อย่างไรก็ตาม จากการตรวจสอบเชื่อว่า <persName>เสธ.แดง</persName>คงไม่มีส่วนเกี่ยวข้องกับเหตุการณ์ที่เกิดขึ้น เพราะขณะเกิดเหตุมีคนสัญจรผ่านไปมาหลายคน ไม่ใช่เฉพาะ <persName>เสธ.แดง</persName> ซึ่งทางเจ้าหน้าที่คงไม่ต้องเรียกตัวมาสอบสวนในฐานะพยาน เพราะคงไม่มีประโยชน์อะไร และหลังจากเกิดระเบิดขึ้นในหลายพื้นที่ของ กทม. ทางผู้บัญชาการตำรวจนครบาลได้กำชับให้ทุกพื้นที่เฝ้าระวังสถาการณ์ในพื้นที่ รับผิดชอบแต่ละท้องที่อย่างเข้มงวด พร้อมกำชับให้ผู้บังคับบัญชาระดับสูงในแต่ละพื้นที่ คอยบัญชาการแก้ไขสถานการณ์ด้วยตัวเองในทุกเหตุการณ์</p>
<p>ด้าน <persName>พ.ต.อ.พีรพล อัจกลับ</persName> ผกก.สส.บก.น.2 กล่าวว่า หลังจากเกิดเหตุได้เร่งตรวจสอบภาพจากกล้องวงจรปิดทั้งจุดเกิดเหตุ บนทางด่วน และบริเวณใกล้เคียง เพื่อหาเบาะแสของคนร้าย แต่จากการตรวจสอบไม่พบรถต้องสงสัย หรือบุคคลต้องสงสัยเลย ซึ่งก็เป็นสิ่งที่จะต้องเร่งหาข้อเท็จจริงว่าคนร้ายยิงระเยิดมาจากจุดใดกัน แน่ ซึ่งจะต้องตรวจสอบในระยะ 180 องศา รวมทั้งตึกและอาคารต่างๆ ที่อยู่บริเวณใกล้เคียง แต่ทั้งนี้คนร้ายไม่น่าจะยิงมาจากลานจอดรถของโรงพยาบาลวิชัยยุทธอย่างแน่นอน เพราะยากต่อการหลบหนีและวิถีการยิงอาจจะไม่ตกที่จุดเกิดเหตุ</p>
<p><persName>พ.ต.อ.พีรพล</persName> กล่าวอีกว่า ก่อนเกิดเหตุมีการแจ้งขอความช่วยเหลือรถเสียอยู่บนทางด่วน ซึ่งเจ้าหน้าที่ที่เข้าไปช่วยเหลือก็ได้จดหมายเลขทะเบียนรถเอาไว้ และไม่พบจุดต้องสงสัยใดๆ ซึ่งจากการตรวจสอบรถคันดังกล่าวพบว่าเป็นรถยนต์ของนายตำรวจชั้นผู้ใหญ่ ซึ่งไม่เกี่ยวข้องใดๆกับเหตุระเบิด</p>
<p>ส่วนกรณีที่ <persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ได้ขับรถตู้เบนซ์ สีดำมาจอดดูลาดเลาบริเวณสถานีรถไฟสามเสน ใกล้ที่ทำการพรรคประชาธิปัตย์ และขณะขับผ่านที่ทำการพรรคได้ตะโกนบอกว่าเสื้อแดงกำลังจะมา จากนั้นก็เกิดระเบิดขึ้นนั้น ตนไม่สามารถบอกได้ว่าเกี่ยวข้องกับเหตุระเบิดหรือไม่ เพราะการที่<persName>เสธ.แดง</persName>ขับรถผ่านมาบริเวณดังกล่าวก็เป็นสิทธิของ <persName>เสธ.แดง</persName> คงจะไม่มีการเชิญตัวมาสอบปากคำ ไม่เช่นนั้นคงจะต้องเชิญทุกคนที่ใช้รถใช้ถนนบริเวณนั้นมาสอบสวน</p>
<p>ทั้งนี้ คนร้ายที่ก่อเหตุในครั้งนี้คาดว่าอยู่ในกลุ่มเดียวกันกับที่ <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา (สบ 10) ออกมาระบุว่า มี 2 กลุ่มใหญ่ๆ ที่ก่อเหตุ แต่ตนไม่สามารถเปิดเผยได้ ซึ่งหากยังก่อเหตุไม่หยุดก็จะมีการออกหมายจับอย่างแน่นอน</p>
<p>“ส่วนเหตุระเบิดในท้องที่ สน.โคกคราม เมื่อกลางดึกที่ผ่านมานั้น ไม่เกี่ยวข้องกับสถานการณ์ในขณะนี้แต่อย่างใด เป็นเหตุความขัดแย้งกันระหว่างมูลนิธิเท่านั้น ซึ่งคนร้ายน่าจะพุ่งเป้าไปที่รถของมูลนิธิร่วมกตัญญู อีกทั้งระเบิดเป็นชนิด เอ็ม 26 ไม่ใช่ระเบิดชนิดเดียวกันกับที่คนร้ายใช้ก่อเหตุในช่วงนี้ และสำหรับเหตุระเบิดภายในสถานบริการอาบอบนวดโพไซดอน ย่านถนนรัชดา นั้น ขณะนี้อยู่ระหว่างการรวบรวมพยานหลักฐานให้ชัดเจน โดยฝ่ายสืบสวนอยู่ระหว่างการติดตามตัวชายและหญิงที่มาซื้อรถต่อจาก <persName>ด.ต.สมศักดิ์ ใจจุมปา</persName> ผบ.หมู่ สภ.สันทราย จ.เชียงใหม่ มาสอบสวน ซึ่งคดีมีความคืบหน้าไปมาก อีกทั้งหลักฐานก็มีมากพอสมควรในการที่จะสาวไปถึงตัวคนร้ายได้” <persName>พ.ต.อ.พีรพล</persName> กล่าว</p></body>
</news>
