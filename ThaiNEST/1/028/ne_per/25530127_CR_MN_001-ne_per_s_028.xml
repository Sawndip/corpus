<teiHeader>
<fileDesc>
<titleStmt>
  <title>จับเสี่ยเต้นท์รถเปิดบ้านค้ายา-เปิดเซฟซุกยาเพียบ!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012015  </bibl>
</sourceDesc>
</fileDesc>
</teiHeader>
<news>
<headline>จับเสี่ยเต้นท์รถเปิดบ้านค้ายา-เปิดเซฟซุกยาเพียบ!</headline>
<lead>ชุดปราบยาเสพติด บก.น.4 บุกรวบเสี่ยเต็นท์รถมือสองพร้อมแฟนสาวค้ายาเสพติด เปิดบ้านรับซื้อขายรถบังหน้า ตรวจค้นในตู้เซฟพบยาเสพติดนานาชนิดจำนวนมาก เจ้าตัวทำพลิ้วอ้างมีไว้เสพ ตร.ไม่ปักใจเชื่อหลังเคยล่อซื้อกับผู้ต้องหาหลายครั้ง แต่หนีรอดไปได้ จนถูกมาจับกุมได้ในครั้งนี้</lead>
<neck></neck>
<body><p>วันนี้ (27 ม.ค.) เมื่อเวลา 11.30 น. <persName>พ.ต.อ.พชร บุญญสิทธิ์</persName> รอง ผบก.น.4 พร้อมด้วยชุดปฏิบัติการปราบปรามยาเสพติด บก.น.4 แถลงข่าวการจับกุม <persName>นายกรกฎ โชติพนัง</persName> หรือ<persName>โบ้</persName> อายุ 35 ปี อยู่บ้านเลขที่ 77/722 หมู่บ้านชลลดา ซอยสายไหม34 แขวงและเขตสายไหม กทม. <persName>นางสาวกนกวรรณ</persName> หรือ<persName>เคท</persName> (ขอสงวนนามสกุล) อายุ 25 ปี พร้อมของกลางยาเสพติดชนิดยาไอซ์หนัก 67.54 กรัม กัญชาหนัก 50 กรัม วัตถุออกฤทธิ์ต่อจิตประสาท อีริมินไฟว์ 662 เม็ด ยาบ้า 906 เม็ด ปืนพกขนาด 9 มม.1 กระบอก พร้อมลูกกระสุน 25 นัด รถยนต์ 4 คัน และรถจักรยานยนต์ 1 คัน โดยสามารถจับกุมตัวได้ที่บ้านเลขที่ 77/722 หมู่บ้านชลลดา ซอยสายไหม 34 แขวงและเขตสายไหม กทม</p>
<p> <persName>พ.ต.อ.พชร บุญญสิทธิ์</persName> เปิดเผยว่า การจับกุมในครั้งนี้สืบเนื่องจากเมื่อเวลา 20.30 น.วันที่ 26 ม.ค.ที่ผ่านมา <persName>พ.ต.ท.สุขกรี คันศร</persName> รอง ผกก.ฝอ.ผู้ควบคุมชุดปฏิบัติการยาเสพติด บก.น.4 นำหมายค้นศาลอาญาเลขที่ 53/2553 ลงวันที่ 26 ม.ค.53 เข้าตรวจค้นที่บ้านเลขที่ 77/722 หมู่บ้านชลลดา ซอยสายไหม 34 แขวงและเขตสายไหม กทม. หลังสืบทราบว่า<persName>นายโบ้</persName>มีพฤติกรรมป็นผู้ค้ายาเสพติดรายใหญ่ในย่านรัชดาภิเษก และลาดพร้าว จึงเชื่อว่าน่าจะมีการซุกซ่อนยาเสพติดอยู่ในบ้านหลังดังกล่าว จึงนำกำลังเข้าไปดักรอก่อนที่<persName>นายโบ้</persName>จะกลับมา เจ้าหน้าที่จึงแสดงหมายค้น จากการตรวจค้นพบว่าในตู้เซฟมียาเสพติดชนิดต่างๆ ซุกซ่อนจำนวนมาก เจ้าหน้าที่จึงจับกุมตัวพร้อมคุมตัวมาสอบสวน                จากการสอบสวนผู้ต้องหาให้การรับสารภาพว่า มีอาชีพซื้อขายและรับจำนำรถยนต์มือสอง โดยเปิดบ้านเป็นเต็นท์รับซื้อขาย ส่วนยาเสพติดนั้นเก็บไว้เสพเองไม่เคยจำหน่ายให้ใคร                อย่างไรก็ตาม ตำรวจยังไม่ปักใจเชื่อ เพราะเนื่องจากทางชุดจับกุมได้ทำการล่อซื้อยาเสพติดจากนาย<persName>นายกรกฎ โชติพนัง</persName> มาหลายครั้งแล้ว แต่ผู้ต้องหาหนีได้ทุกครั้ง เนื่องจากวิธีการส่งยาเสพติดนั้นผู้ต้องหาจะเอายาเสพติดไปทิ้งไว้ตามจุดที่นัดหมาย ก่อนจะให้ลูกค้าโอนเงินเข้าบัญชีธนาคาร ประกอบกับผู้ต้องหามักจะเปลี่ยนพาหนะในการส่งยาแต่ละครั้งเนื่องจากมีอาชีพรับซื้อขายรถยนต์มือสอง ซึ่งทำให้ตำรวจติดตามจับกุมได้ยาก เบื้องต้นเจ้าหน้าที่ตำรวจแจ้งข้อหามียาเสพติดให้โทษประเภท 1 ไว้ในครอบครองโดยไม่ได้รับอนุญาต พร้อมกับยึดรถยนต์ 4 คันที่จอดในบ้านไว้ตรวจสอบอย่างละเอียดต่อไป</p></body>
</news>
