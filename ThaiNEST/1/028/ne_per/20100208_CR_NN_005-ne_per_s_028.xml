<teiHeader>
<fileDesc>
<titleStmt>
  <title>สาวร้องรพ.ฉีดยายับยั้งคลอด สาเหตุทำลูกตายโอดหมอไม่รับผิดชอบ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-02-08 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=198612  </bibl>
</sourceDesc>
</fileDesc>
</teiHeader>
<news>
<headline>สาวร้องรพ.ฉีดยายับยั้งคลอด สาเหตุทำลูกตายโอดหมอไม่รับผิดชอบ</headline>
<lead></lead>
<neck></neck>
<body><p><persName>นายสมบัติ แจ่มน้อย</persName> และ<persName>นางสิริลักษณ์ ปลั่งกลาง</persName> อายุ 41 ปี สองสามีภรรยา เข้าพบ <persName>พ.ต.ท.ธนู สุขเสริม</persName> พนักงานสอบสวน สน.มีนบุรี เพื่อลงบันทึกประจำวันไว้เป็นหลักฐาน เมื่อวันที่ 7 กุมภาพันธ์ กรณีที่ <persName>นางสิริลักษณ์</persName> แท้งลูกภายหลังเข้าฝากครรภ์ที่ รพ.เอกชนแห่งหนึ่ง โดยเชื่อว่ามีสาเหตุมาจากกรณีที่แพทย์เจ้าของไข้สั่งให้พยาบาลฉีดยายับยั้ง การคลอดเข้าไป ทั้งนี้ ตำรวจได้เตรียมนำเรื่องส่งให้แพทยสภา เป็นผู้ตรวจสอบสาเหตุการเสียชีวิตในกรณีนี้ต่อไป</p>
<p><persName>นางสิริลักษณ์</persName> เผยว่า ตั้งแต่ตั้งครรภ์มา 2 เดือน ได้ฝากครรภ์กับ รพ.เอกชนแห่งนี้ และมีการอัลตร้าซาวด์เป็นประจำทุกเดือนซึ่งก็พบว่าลูกแข็งแรงดี กระทั่งวันที่ 29 มกราคมที่ผ่านมา เกิดรู้สึกเจ็บท้องจึงให้สามีรีบพาไป รพ.เมื่อไปถึงทางพยาบาลได้โทรศัพท์ปรึกษาแพทย์เจ้าของไข้ ก่อนจะฉีดยายับยั้งการคลอดให้ เนื่องจากแพทย์เห็นว่าอายุครรภ์เพียง 35 สัปดาห์ ยังน้อยเกินไปหากคลอดออกมาเกรงว่าเด็กจะไม่แข็งแรง จากนั้นเมื่อวันที่ 5 กุมภาพันธ์ ได้มาอัลตร้าซาวน์อีกแต่คราวนี้กลับพบว่าลูกตนเสียชีวิตแล้ว โดยแพทย์อ้างว่าสายสะดือพับทำให้ขาดอากาศหายใจและได้ผ่าตัดเอาลูกออกมา ซึ่งตนกับสามีไม่เชื่อว่าลูกเสียชีวิตเพราะเหตุดังกล่าว แต่น่าจะมีผลมาจากยายับยั้งการคลอดที่ถูกฉีดเข้าไปมากกว่า</p>
<p><persName>นางสิริลักษณ์</persName> เผยด้วยว่า ขณะนี้ทาง รพ.ก็ยังไม่ออกมาแสดงความรับผิดชอบใดๆ จึงตั้งใจจะร้องขอความเป็นธรรมกับสื่อมวลชนพร้อมกับประสานสภาทนายความซึ่ง แนะนำให้ส่งศพลูกไปให้ <persName>พญ.คุณหญิงพรทิพย์ โรจนสุนันท์</persName> ชันสูตรหาสาเหตุการเสียชีวิตที่แน่ชัดต่อไป</p></body>
</news>
