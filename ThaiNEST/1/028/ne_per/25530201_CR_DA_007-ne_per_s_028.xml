<teiHeader>
<fileDesc>
<titleStmt>
  <title>มือปืนซิ่งปิกอัพยิงเมียฝรั่งสาหัส  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-01 22:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46200  </bibl>
</sourceDesc>
</fileDesc>
</teiHeader>
<news>
<headline>มือปืนซิ่งปิกอัพยิงเมียฝรั่งสาหัส</headline>
<lead>มือปืนซิ่งปิกอัพไล่ประกบยิงเมียฝรั่งสาหัส คาดเรื่องชู้สาว หรือประสงค์ต่อทรัพย์สินของผู้เสียหาย</lead>
<neck></neck>
<body><p>วันนี้(1 ก.พ.) ผู้สื่อข่าวรายงานว่า <persName>พ.ต.ท.จักรรินทร์ ทั่วสุภาพ</persName> สารวัตรเวร สภ.บางละมุง จ.ชลบุรี ได้รับแจ้งเหตุมีคนถูกอาวุธปืนยิงได้รับบาดเจ็บสาหัส บริเวณหน้าหมู่บ้านอารยะ วิลล่า ซอยสยามคันทรี่คลับ หมู่ 13 ต.หนองปรือ อ.บางละมุง ไปตรวจสอบที่เกิดเหตุ พบร่าง <persName>น.ส.กัลยา ชื่นรัมย์</persName> อายุ 37 ปี ถูกยิงด้วยปืนไม่ทราบขนาดเข้าที่เอวซ้าย 1 นัด กระสุนฝังใน จึงรีบนำตัวส่ง รพ.พัทยา-เมโมเรียล นอกจากนี้ยังพบรถจักรยานยนต์ยามาฮา ทะเบียน งมษ 668 ชลบุรี ถูกกระสุนปืนยิงเข้าที่เบาะนั่งและยางล้อหลัง ได้รับความเสียหาย</p>
<p>จากการสอบสวน <persName>น.ส.กัลยา</persName> ซึ่งพอให้การได้ว่า ก่อนเกิดเหตุตนพร้อมสามีชาวต่างชาติ พากันขับขี่รถ จยย.คันดังกล่าวเพื่อกลับบ้านพัก โดยตนนั่งซ้อนท้าย และก่อนจะถึงหน้าหมู่บ้านอารยะวิลล่าประมาณ 500 เมตร ได้มีรถปิกอัพสีเทา ไม่ทราบยี่ห้อและหมายเลขทะเบียน ขับติดตามมาด้านหลัง ก่อนจะใช้อาวุธปืนยิงใส่ 2 นัด แต่กระสุนปืนพลาดไปถูกล้อรถจนยางแตก ด้วยความกลัวจึงพยายามพากันขับรถหนีตายอย่างสุดชีวิต แต่ก็ถูกคนร้ายยิงไล่อีก 1 นัด จนทำให้ตนได้รับบาดเจ็บ แต่ตนและแฟนต่างชาติก็ยังขับรถหลบหนีจนเข้ามาในหมู่บ้าน จึงรอดตายมาได้หวุดหวิด สำหรับสาเหตุเบื้องต้นคาดว่าน่าจะมาจากเรื่องชู้สาว หรือประสงค์ต่อทรัพย์สินของผู้เสียหาย ซึ่งเจ้าหน้าที่จะได้ติดตามจับกุมคนร้ายมาดำเนินคดีตามกฎหมายต่อไป.</p></body>
</news>
