<teiHeader>
<fileDesc>
<titleStmt>
  <title>ศอฉ. ขนคลิป 'เสื้อแดง'ถล่มทหารโชว์สื่อ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-14 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100414/55665/ศอฉ. ขนคลิป 'เสื้อแดง'ถล่มทหารโชว์สื่อ.html  </bibl>
</sourceDesc>
</fileDesc>
</teiHeader>
<news>
<headline>ศอฉ. ขนคลิป 'เสื้อแดง'ถล่มทหารโชว์สื่อ</headline>
<lead>ศอ ฉ.ขนคลิปแดงถล่มทหารโชว์สื่อ อ้างม็อบยันเองทหารไม่ได้ยิง แจงทหารยิงแค่คุ้มกันระหว่างถอนตัว ฮือฮาชื่อ“<persName>เสธ.แดง</persName>”โผล่คลิป ลั่นมีเบาะแสใครยิงบึ้มทหาร ซัดแกนนำอ้างไม่เอี่ยวกลุ่มก่อการร้าย เหน็บถ้าไม่รู้ชาติหน้าไม่ต้องเป็นแกนนำ ยันไม่มีทหารขัดแย้งกันเอง</lead>
<neck></neck>
<body><p>(14เม.ย.) เวลา 09.00 น. ที่กรมทหารราบที่ 11 รักษาพระองค์ (ร.11 รอ.) <persName>นายสุเทพ เทือกสุบรรณ</persName> รองนายกรัฐมนตรี ฝ่ายความมั่นคง ในฐานะผู้อำนวยการศูนย์อำนวยการแก้ไขสถานการณ์ฉุกเฉิน(ศอฉ.)เป็นประธานในการ ประชุม เพื่อประเมินสถานการณ์การเคลื่อนไหวของกลุ่มคนเสื้อแดง โดยมี <persName>พล.อ.ประวิตร วงษ์สุวรรณ</persName> รมว.กลาโหม <persName>นายสาทิตย์ วงษ์หนองเตย</persName> รัฐมนตรีประจำสำนักนายกรัฐมนตรี <persName>พล.อ.อนุพงษ์ เผ่าจินดา</persName> ผู้บัญชาการทหารบก <persName>พล.อ.ประยุทธ์ จันทร์โอชา</persName> รองผู้บัญชาการทหารบก <persName>พล.อ.พิรุณ แผ้วพลสง</persName> เสนาธิการทหารบก <persName>พล.ท.คณิต สาพิทักษ์</persName> แม่ทัพภาคที่ 1 <persName>พล.ต.อ.ปทีป ตันประเสริฐ</persName> รักษาการณ์ผู้บัญชาการตำรวจแห่งชาติ โดยใช้เวลาในการประชุม 1 ชั่วโมง</p>
<p>จากนั้น <persName>พ.อ.สรรเสริญ แก้วกำเนิด</persName> โฆษกกองทัพบก ในฐานะโฆษก ศอฉ. แถลงผลการประชุมศอฉ.ว่า ที่ประชุม<persName>นายสุเทพ</persName>ได้ย้ำว่า จะต้องดูแลในเรื่องการรักษาความปลอดภัยของประชาชน แม้จะอยู่ในช่วงฟื้นฟูสถานภาพกำลังและยุทโธปกรณ์ แต่ในเรื่องของจุดตรวจ สายตรวจของทหารตำรวจยังดำเนินการอย่างเข้มข้น ทั้งนี้ในส่วนของการแจ้งความจำนวนอาวุธ ยานพาหนะที่ถูกยึดไปทางทหารจะรวบรวมและแจ้งความ แต่สิ่งที่เรากังวลเพราะเป็นอาวุธในหน่วยราชการที่ประชาชนครอบครองไม่ได้ เพราะผิดกฎหมาย ซึ่งเราเกรงว่าอาจจะมีคนไม่หวังดีนำอาวุธไปสร้างสถานการณ์และโยนความผิดให้ ภาครัฐ และอยากขอฝากถึงประชาชนที่มาร่วมชุมนุมว่าขออย่าตกเป็นเหยื่อของคนไม่หวังดี และหยิบเอาชีวิตของประชาชนมาเป็นเหยื่อ</p>
<p><persName>พ.อ.สรรเสริญ</persName> กล่าวว่า จากการขอคืนพื้นที่ที่ผ่านมา เราได้รับการวิพากษ์วิจารณ์ในการปฏิบัติการของภาครัฐ ตนเคยชี้แจงว่าเราจะดำรงภารกิจโดยช่วงที่มีการขอคืนพื้นที่ในช่วงเวลา 15.00-16.00 น. ซึ่งหากทำต่อในช่วงกลางคืนจะเป็นอุปสรรค ดังนั้นในเวลา 18.00 น. เราหยุดการเคลื่อนที่ แต่เหตุปะทะกันเพราะกลุ่มผู้ชุมนุมบางส่วนเคลื่อนที่และผลักดันจึงเกิดการ ปะทะกัน ทั้งนี้ช่วงนี้มีการเผยแพร่คลิปในอินเตอร์เน็ต ซึ่งสามารถทำการตัดต่อทำให้เกิดความเข้าใจผิดได้ วันนี้ตนเอาคลิปมาเปิดให้ดู ซึ่งไม่ได้เป็นการแก้ตัว แต่จะได้ใช้วิจารณญาณว่า ข้อมูลของใครน่าเชื่อถือและเราพร้อมรับการตรวจสอบจากสังคมและกระบวนการ ยุติธรรม</p>
<p>ผู้สื่อข่าวรายงานว่าหลังจากแถลงข่าวจบก็ได้มีการนำคลิปมาเปิดฉายให้กับ ผู้สื่อข่าวดูทั้งหมด 5 คลิป โดยคลิปที่หนึ่งเป็นคลิปที่ผู้ชุมนุมคนหนึ่งโดนยิงจากทางด้านหลังของกลุ่ม ผู้ชุมนุม ที่แสดงให้เห็นว่า เจ้าหน้าที่ทหารไม่ได้เป็นผู้ยิง คลิปที่สอง เป็นคลิปที่กลุ่มผู้ชุมนุมระบุว่า ได้เห็นคนใส่เสื้อสีฟ้ายิงระเบิดมาจากดาดฟ้า ไม่ใช่ทหารยิง แต่เป็นคนแต่งชุดทหารและสวมชุดสีดำคุม คลิปที่สาม เป็นคลิประหว่างเกิดเหตุระเบิด โดยมีกลุ่มผู้ชุมนุมได้พูดว่า “ใครมาช่วยเรา <persName>เสธ.แดง</persName> หรือเปล่า” คลิปที่สี่เป็นคลิปที่ทหารได้ยิงคุ้มกันผู้บาดเจ็บเพื่อถอนตัวออกจากพื้นที่ และคลิปที่ห้า เป็นคลิปที่กลุ่มผู้ชุมนุมขัดขวางไม่ให้นำผู้เจ็บออกจากพื้นที่พร้อมกับ พยายามรุมทำร้ายเจ้าหน้าที่ ซึ่งคลิปที่นำมาเปิดนำมาจากหลายเว๊บไซต์เช่น www.youtube.com ,www.cbnpress.com , www.thailandmirror.com  , www.combatcamera.com</p>
<p><persName>พ.อ.สรรเสริญ</persName> กล่าวว่า อยากเรียนว่าผู้เข้าชุมนุมอาจจะตกเป็นเหยื่อของผู้ไม่หวังดีหยิบฉวยเอาชีวิต ของผู้ชุมนุมสร้างสถานการณ์ การชุมนุมเกินเลยการชุมนุมโดยสงบไปแล้ว ส่วนกรณีที่มีคลิประบุว่ามีเสียงปืนของทหารดังขึ้นนั้น ขอเรียนว่าการยิงปืนของเจ้าหน้าที่มี 2 กรณี คือ 1.การยิงปืนขึ้นฟ้าเพื่อขู่ และ 2.ใช้ในการปกป้องชีวิต ซึ่งการยิงปืนของทหารจะยิงเป็นนัดไม่ยิงเป็นชุด การยิงเป็นนัดเพราะไม่ต้องการให้เกิดความสูญเสีย อย่างไรก็ตามจะเห็นได้ว่าเป็นการยิงของทหารเป็นการยิงเพื่อคุ้มครองในการถอน ตัวเพื่อถอยไปข้างหลัง และนำคนเจ็บออกมา ถ้าเราประสงค์จะทำลายต้องยิงและเดินไปข้างหน้า ซึ่งตนเรียนว่าทหารที่ยิงมีตัวตนชัดเจน แต่ไม่สามารถนำมาเปิดเผยได้เพราะอาจจะสร้างความกดดันให้กับทหาร และเราพร้อมจะนำทหารท่านนี้ไปชี้แจงต่อคณะกรรมาธิการทหารหากมีการตรวจสอบ</p>
<p><persName>พ.อ.สรรเสริญ</persName> กล่าวว่า คลิปที่นำมาเสนอนำมาจากพื้นที่การชุมนุมของเสื้อแดงทั้งสิ้น หากจะบอกว่าแกนนำไม่รู้เรื่องกับการก่อการร้ายที่แฝงตัวมาในการชุมนุมเด็กอม มือยังไม่เชื่อ ตนก็เป็นคนหนึ่งที่ไม่เชื่อ ข้อมูลตรงนี้เป็นส่วนหนึ่งของการตัดสินใจของท่าน ขณะนี้ไม่ใช่เรื่องการเมือง แต่เป็นการก่อการร้ายที่ปนมาในการชุมนุม ดังนั้นเจ้าหน้าที่ต้องดำเนินการต่อไป แต่ก็ต้องฟังนโยบายของรัฐบาล ตอนนี้เรากำลังฟื้นฟูกำลังพลและยุทโธปกรณ์เพื่อปฏิบัติการต่อไป ในการปฏิบัติการเรายึดตามกฎการใช้กำลัง 7 ขั้นตอน หากทำตามนี้แน่นอนว่า จะไม่มีผู้เสียชีวิต แต่กลุ่มก่อการร้ายที่แฝงตัวอยู่ในกลุ่มผู้ชุมนุม เอาผู้ชุมนุมเป็นโล่กำบังได้ใช้อาวุธสงครามทำร้ายเจ้าหน้าที่ และส่งผลให้ประชาชนที่ไม่รู้เรื่องหลงไปกับการชุมนุม และเจ้าหน้าที่ได้รับบาดเจ็บ</p>
<p>“ขณะนี้เราจำเป็นต้องหยุดก่อน เพื่อหาแนวทางที่เหมาะสมว่าจะทำอย่างไร จึงจะดำเนินการต่อการชุมนุมที่ผิดกฎหมายและการก่อการร้ายที่แฝงตัวอยู่ได้ โดยไม่มีผู้สูญเสียหรือหากจำเป็นต้องสูญเสีย ก็ต้องสูญเสียน้อยที่สุดที่สังคมเข้าใจและยอมรับ ซึ่งเป้าหมายของกลุ่มผู้ก่อการความรุนแรง ต้องการยกระดับการชุมนุมให้รุนแรงขึ้นบิดเบือนข้อมูล ซึ่งจะเห็นได้ว่ามีหลายภาพที่มีกลุ่มคนใส่แจ็คเก็ตดำและมีสัญลักษณ์นปช.ถือ ปืนอาก้าอยู่บริเวณหน้ากลุ่มผู้ชุมนุมและไม่มีใครร้องให้จับ ดังนั้นจึงเชื่อว่า การที่คนเป็นถึงระดับแกนนำบางส่วนจะไม่รู้เรื่องนี้เลย เป็นไปไม่ได้ เพราะถ้าไม่รู้เรื่องเลยชาติหน้าก็อย่าเกิดเป็นแกนนำเลย” <persName>พ.อ.สรรเสริญ</persName> กล่าว</p>
<p>เมื่อถามถึงกรณีที่กลุ่มเสื้อแดงจะทิ้งเวทีชุมนุมที่สะพานผ่านฟ้าไปรวม ตัวที่ราชประสงค์ <persName>พ.อ.สรรเสริญ</persName> กล่าวว่า หากเป็นอย่างนั้นถือเป็นบุญของคนกทม. แต่หากจะกรุณาขอให้ท่านมาร่วมที่สะพานผ่านฟ้าและทิ้งแยกราชประสงค์ เพราะเป็นพื้นที่ย่านเศรษฐกิจธุรกิจที่สำคัญ ส่วนที่ผ่านฟ้าจะทำความเดือนร้อนกับประชาชนน้อยเพราะเป็นสถานที่ราชการ หากเห็นแก่ประชาชนและส่วนรวมท่านสามารถตกลงใจใหม่ได้ ทั้งนี้ประชาชนมีสามส่วนคือคนส่วนใหญ่ของประเทศที่ไม่เห็นด้วยกับการชุมนุม ส่วนที่สอง ประชาชนส่วนหนึ่งที่เชื่อคำยุยงปลุกปั่นของแกนนำ และสาม กลุ่มก่อการร้าย ซึ่งการแยกคนกลุ่มน้อยมาอยู่กับคนกลุ่มใหญ่ไม่ใช่เรื่องง่าย นอกจากศอฉ.แล้วสื่อมวลชนต้องช่วยกัน ส่วนผู้ชุมนุมในช่วงเช้าที่ผ่านมาที่สะพานผ่านฟ้ามี 3,000 คน ราชประสงค์มี 2,000 คน รวม 5,000 คน</p>
<p>เมื่อถามถึงกระแสข่าวว่า มีสปายล้วงความลับของศอฉ.นั้น <persName>พ.อ.สรรเสริญ</persName> กล่าวว่า ทุกคนมีแนวความคิดแตกต่างกัน แต่การปฏิบัติหน้าที่ทุกคนต้องทำตามหน้าที่ หากใครไม่ทำก็ต้องปลด ต้องมีความผิด ส่วนกรณีที่ต่างประเทศมองว่าการยิงนายทหารระดับสูงเป็นความขัดแย้งในกองทัพ กันเองนั้น ตนยืนยันว่าไม่มี ต่างชาติคงไม่รู้เรื่องของคนไทย เราต้องช่วยกันทำให้เขาเข้าใจให้ถูกต้อง</p>
<p>เมื่อถามว่า ศอฉ.ทราบหรือไม่ว่ากลุ่มก่อการร้ายที่แฝงตัวเป็นกลุ่มไหน <persName>พ.อ.สรรเสริญ</persName> กล่าวว่า เราพอมีเบาะแส แต่เป็นเรื่องของการข่าวที่ต้องคุยกันต่อไป ซึ่งหน้าที่หลักเป็นของตำรวจในการสืบสวน เมื่อถามว่าจะมีการจับตามอง<persName>พล.ต.ขัตติยะ สวัสดิผล</persName> “<persName>เสธ.แดง</persName>” ผู้ทรงคุณวุฒิกองทัพบก หรือไม่ <persName>พ.อ.สรรเสริญ</persName> กล่าวว่า ไม่อยากระบุถึงตัวบุคคล แต่แกนนำเคยบอกว่าจะไม่เอากลุ่มที่สร้างความรุนแรง แต่ยังมีภาพปรากฏว่า ท่านยังเดินอยู่ในที่ชุมนุมและมีการปราศรัย สังคมต้องตกลงใจว่านี่คืออะไร ทั้งที่เคยมีการตัดญาติขาดมิตรกันแล้ว</p></body>
</news>
