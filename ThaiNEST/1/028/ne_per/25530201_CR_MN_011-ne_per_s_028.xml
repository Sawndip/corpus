<teiHeader>
<fileDesc>
<titleStmt>
  <title>อดีตนายก อบต.เมืองลิงร้องถูกอิทธิพลท้องถิ่นข่มขู่  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-02-01 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000014353  </bibl>
</sourceDesc>
</fileDesc>
</teiHeader>
<news>
<headline>อดีตนายก อบต.เมืองลิงร้องถูกอิทธิพลท้องถิ่นข่มขู่</headline>
<lead> อดีตนายก อบต. ผู้สมัครนายกเทศมนตรีเทศบาลกกโก ในเขต จ.ลพบุรี เข้าร้องกองปราบปราม หลังเดินทางไปหาเสียง ถูกชายฉกรรจ์ 9 คนใช้ปืนจี้หัวสั่งให้ออกนอกพื้นที่ และไล่ทำร้ายร่างกาย เชื่อเป็นฝีมือคู่แข่งฝั่งตรงข้าม        </lead>
<neck></neck>
<body><p>วันนี้ (1 ก.พ.) ที่กองปราบปราม เมื่อเวลา 13.30 น. <persName>นายนปพล เงินเมย</persName> อายุ 49 ปี อดีตนายก อบต.กกโก และผู้สมัครนายกเทศมนตรีเทศบาล ต.กกโก อยู่บ้านเลขที่ 5 หมู่ 4 ต.กกโก อ.เมือง จ.ลพบุรี เดินทางเข้าพบ <persName>พ.ต.อ.อัคราเดช พิมลศรี</persName> ผกก.2 บก.ป.เพื่อแจ้งความดำเนินคดีกับกลุ่มชายฉกรรจ์รวม 9 คน ในข้อหาบุกรุก พยายามฆ่า และชิงทรัพย์ หลังที่ใช้อาวุธปืนข่มขู่เอาชีวิตในระหว่างเตรียมการเลือกตั้งนายกเทศมนตรี เทศบาล ต.กกโก และถูกชิงทรัพย์สินเป็นกล้องวีดีโอยี่ห้อโซนี่ 1 ตัว เหตุเกิดที่ศูนย์ประสานงานเลือกตั้งนายกฯ กลุ่มอาสาพัฒนากกโก เมื่อช่วงบ่ายวันที่ 22 มกราคมที่ผ่านมา โดยนำแผ่นซีดีบันทึกเหตุการณ์จากกล้องโทรศัพท์มือถือมามอบให้กับพนักงานสอบสวนไว้เป็นหลักฐาน         </p>
<p> <persName>นายนปพล</persName>กล่าวว่า ช่วงที่เกิดเหตุขณะที่ตนกับพวก กำลังออกหาเสียงกับชาวบ้านในพื้นที่ได้มีพวกของผู้มีอิทธิพลท้องถิ่นและลูกน้องรวม 9 คน ได้เข้ามาหาเรื่องกับพวกตน แม้จะพยายามหลีกเลี่ยงโดยเดินทางกลับไปที่สำนักงานศูนย์ประสานงานเลือกตั้งฯ แต่กลับถูกตามมาข่มขู่โดยทุกคนล้วนมีอาวุธปืนและชักออกมาจ่อศีรษะ พร้อมกับประกาศไม่ให้พวกตนอยู่ในพื้นที่โดยไล่เตะต่อยทำร้ายลูกน้องตนด้วย                <persName>นายนปพล</persName>กล่าวต่อว่า ในระหว่างที่ถูกรุมทำร้ายและข่มขู่ ลูกน้องตนได้พยายามนำกล้องวีดีโอมาบันทึกเหตุการณ์ไว้เพื่อเป็นหลักฐานแต่ทันทีที่กลุ่มของ<persName>นายจำเริญ</persName> พบเห็นก็ปรี่เข้ามากระชากเอากล้องวีดีโอดังกล่าวไปทันที อย่างไรก็ดี ลูกน้องอีกคนได้ใช้โทรศัพท์มือถือบันทึกเหตุการณ์ไว้ได้ กระทั่งภายหลังเกิดเหตุไม่นานก็มีตำรวจสายตรวจเข้ามาตรวจสอบเหตุแต่ก็ไม่ได้ดำเนินคดีกับกลุ่มชายฉกรรจ์ทั้งหมด นอกจากนี้ยังปล่อยให้ทั้งหมดเดินทางกลับไป ทำให้ตนได้แต่เพียงขอลงบันทึกประจำวันไว้เป็นหลักฐานแต่ไม่ได้แจ้งความกับตำรวจ สภ.นิคมสร้างตนเอง ท้องที่เกิดเหตุเพราะเกรงว่าจะไม่ได้รับความเป็นธรรมในคดี                <persName>นายนปพล</persName>กล่าวอีกว่า ต่อมาเมื่อเลือกตั้งนายกเทศมนตรีในวันที่ 23 มกราคมที่ผ่านมา ปรากฏว่าฝ่ายผมพ่ายแพ้การเลือกตั้งต่อคู่แข่งเพียง 129 คะแนน แต่ ก็ไม่กล้าร้องเรียนอะไรเพราะกลัวว่าจะไม่ได้รับความปลอดภัยเพราะก่อนการรับสมัครเลือกตั้งก็เคยถูกเกลี้ยกล่อมไม่ให้ลงสมัครแข่งกับฝ่ายของผู้มีอิทธิพลมาแล้ว แต่ผมไม่ยอมทำตาม ทำให้ถูกข่มขู่คุกคามมาตลอด                ขณะที่ <persName>พ.ต.อ.อัคราเดช</persName> ได้สั่งการให้ <persName>ร.ต.ท.จักรพันธ์ ลีลานันทวงศ์</persName> พงส.(สบ 1) กก.2 บก.ป.รับเรื่องและสอบปากคำผู้เสียหายไว้ก่อนนำเรื่องเสนอให้ผู้บังคับบัญชาพิจารณาสั่งการต่อไป</p></body>
</news>
