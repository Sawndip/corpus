<teiHeader>
<fileDesc>
<titleStmt>
  <title>กต.ถกวาระพิเศษหาทางออกป.ป.ช.ตั้งกก.สอบศาลกรุงเก่า เชื่อปธ.ศาลฎีกายอมเปิดประตูให้"ปานเทพ"เข้าเคลียร์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-06 21:20:14  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267882890&catid=17  </bibl>
</sourceDesc>
</fileDesc>
</teiHeader>
<news>
<headline>กต.ถกวาระพิเศษหาทางออกป.ป.ช.ตั้งกก.สอบศาลกรุงเก่า เชื่อปธ.ศาลฎีกายอมเปิดประตูให้"<persName>ปานเทพ</persName>"เข้าเคลียร์</headline>
<lead>กต.ประชุมวาระพิเศษ ถกนาน6ชม.หาทางออกป.ป.ช.ตั้งกก.ไต่สวนผู้พิพากษากรุงเก่า ออกแนวประนีประนอมไม่อยากให้กระทบกระทั่ง เชื่อปธ.ศาลฎีกาเปิดทาง"<persName>ปานเทพ</persName>"เข้าพบ เลขาฯศาลปัดขู่คนลงชื่อถอดถอน2ผู้พิพากษา</lead>
<neck></neck>
<body><p><persName>นายสบโชค สุขารมณ์</persName> ประธานศาลฎีกาเป็นประธานประชุมคณะกรรมการตุลาการ (ก.ต.) วาระพิเศษที่โรงแรมแกรนด์ แปซิฟิค โซเวอเรน รีสอร์ท แอนด์ สปา อ.ชะอำ จ.เพชรบุรี เมื่อวันที่ 6 มีนาคม เพื่อหารือและพิจารณากรณีที่คณะกรรมการป้องกันและปราบปรามการทุจริตแห่งชาติ (ป.ป.ช.) ตั้งกรรมการไต่สวน <persName>นายอิทธิพล โสขุมา</persName> ผู้พิพากษาศาลจังหวัดพระนครศรีอยุธยา กรณีออกหมายจับผู้ต้องหาคดีหมิ่นประมาทโดยมิชอบ โดยใช้เวลาประมาณ 6 ชั่วโมงจึงเสร็จสิ้น</p>
<p>ภายหลัง<persName>นายวิรัช ชินวินิจกุล</persName> เลขาธิการสำนักงานศาลยุติธรรม และเลขานุการ ก.ต. กล่าวว่า การประชุมครั้งนี้เพื่อหาทางออกระหว่างสถาบันศาลกับ ป.ป.ช.ซึ่งเป็นองค์กรอิสระ โดยที่ประชุมยังไม่ได้หยิบยกประเด็นที่ ก.ต.บางคนเห็นว่า พ.ร.บ.ประกอบรัฐธรรมนูญว่าด้วย ป.ป.ช. พ.ศ.2542 ที่ตีความให้อำนาจ  ป.ป.ช.สอบผู้พิพากษา ขัดรัฐธรรมนูญ มาตรา 197 ที่บัญญัติอำนาจอิสระของผู้พิพากษา และมาตรา 220 บัญญัติเรื่องการลงโทษผู้พิพากษาหรือไม่ มาลงมติ รวมทั้งไม่ได้นำประเด็นการกระทำของ ป.ป.ช.ที่ตั้งกรรมการไต่สวนผู้พิพากษา เป็นการลุอำนาจ ที่จะต้องดำเนินการตามประมวลกฎหมายอาญา มาตรา 157 มาลงมติด้วยเช่นกัน โดยที่ประชุมมีการอภิปรายเป็นไปในแนวทางที่ไม่ต้องการให้เกิดความกระทบกระทั่งกันระหว่างศาลกับ ป.ป.ช. ที่อาจจะต้องมีการพูดคุยกันเพื่อทำความเข้าใจ ดังนั้น ที่น<persName>ายปานเทพ กล้าณรงค์ราญ</persName> ประธาน ป.ป.ช. ขอพบประธานศาลฎีกา เพื่อพูดคุยทำความเข้าใจกันก็มีความเป็นไปได้สูง ที่ประธานศาลฎีกาจะอนุญาตให้เข้าพบ</p>
<p><persName>นายวิรัช</persName> ยังกล่าวถึงกรณีที่<persName>นายพิชา วิจิตรศิลป์</persName> ประธานชมรมกฎหมายภิวัฒน์แห่งประเทศไทย ยื่นหนังสือแสดงเจตจำนงเป็นผู้รวบรวมรายชื่อประชาชน 20,000 คน เพื่อยื่นถอดถอน <persName>นายกำพล ภู่สุดแสวง</persName> ผู้พิพากษาอาวุโสในศาลฎีกา และ<persName>นายพงศ์เทพ ศิริพงศ์ติกานนท์</persName> ผู้พิพากษาอาวุโสในศาลฎีกา ซึ่งเป็น 2 ใน 9 องค์คณะผู้พิพากษาคดีที่ตัดสินให้ยึดทรัพย์จำนวน 4.6 หมื่นล้านบาท ของ <persName>พ.ต.ท.ทักษิณ ชินวัตร</persName> อดีตนายกรัฐมนตรี ตกเป็นของแผ่นดิน โดยอ้างว่ามีพฤติการณ์ส่อกระทำผิดต่อตำแหน่งหน้าที่ และจงใจใช้อำนาจขัดต่อรัฐธรรมนูญ กฎหมาย และมาตรฐานทางจริยธรรม ไม่ใช้หลักความเป็นกลางและอิสระ ในการพิจารณาคดี ว่าเรื่องนี้สำนักงานศาลยุติธรรมคงต้องดูข้อกล่าวหาก่อน ว่าผู้ที่จะรวบรวมรายชื่อถอดถอนผู้พิพากษาทั้ง 2 คน ด้วยข้ออะไร แล้วจึงจะค่อยนำมาพิจารณาดู ส่วนถ้าหากจะกล่าวหาว่าผู้พิพากษาทั้ง 2 คน ไม่เปิดโอกาสให้พยานเบิกความในชั้นไต่สวนอย่างเต็มที่นั้น เห็นว่าเป็นเรื่องของการดำเนินกระบวนการพิจารณาในศาล ที่องค์คณะจะใช้ดุลพินิจว่าการเบิกความของพยานปากนั้นๆ จะเป็นประโยชน์ต่อการพิจารณาคดีหรือไม่ เป็นประเด็นที่พยานปากอื่นเคยเบิกความไว้แล้วหรือไม่ ซึ่งอาจจะเกิดความซ้ำซ้อนทำให้เสียเวลาในการพิจารณาคดี ก็อาจใช้ดุลพินิจไม่ไต่สวนพยานปากนั้นก็ได้ อีกทั้งบางครั้งมีการอ้างพยานเข้าไต่สวนจำนวนมากถึง 100 ปาก องค์คณะก็ต้องพิจารณาอนุญาตให้เข้าเบิกความไต่สวนได้เฉพาะที่จะเป็นประโยชน์ต่อคดี</p>
<p>ผู้สื่อข่าวถามว่า มีผู้ออกมาให้สัมภาษณ์ทำนองว่าการที่สำนักงานศาลยุติธรรมออกมาเตือนประชาชนที่จะลงชื่อถอดถอนผู้พิพากษาอาจถูกดำเนินคดีเป็นการข่มขู่ <persName>นายวิรัช</persName>กล่าวว่า ไม่ได้ข่มขู่ใคร และไม่มีประโยชน์อะไรที่จะต้องไปข่มขู่ เจตนาต้องการให้ความรู้กับประชาชน ไม่ต้องถูกหลอกลวงให้ไปร่วมลงชื่อในการยื่นถอดถอน แต่ถ้าร่วมลงชื่อแล้วจะต้องเข้าใจว่าการกระทำนั้นจะมีผลผูกผัน</p>
<p>เมื่อถามว่า มีการอ้างว่าศาลฎีกาฯตัดสินขัดกับศาลรัฐธรรมนูญ ที่คำวินิจฉัยว่า พ.ร.ก.แก้ไขภาษี 2 ฉบับไม่ขัดรัฐธรรมนูญ <persName>นายวิรัช</persName>กล่าวว่า ศาลรัฐธรรมนูญวินิจฉัยในประเด็นข้อกฎหมายว่า พ.ร.ก.ทั้งสองฉบับขัดรัฐธรรมนูญหรือไม่ ส่วนศาลฎีกาฯวินิจฉัยในเรื่องพฤติกรรมผู้ถูกกล่าวหาที่แก้ไข พ.ร.ก.เพื่อเอื้อประโยชน์ให้กับธุรกิจตนเองและครอบครัว ซึ่งวินิจฉัยคนละประเด็นกัน</p>
<p>เมื่อถามว่า มีการเปรียบเทียบคดียึดทรัพย์สมัยคณะรักษาความสงบเรียบร้อยแห่งชาติ (รสช.) กับคณะมนตรีความมั่นคงแห่งชาติ (คมช.) ที่ภายหลังศาลมีคำสั่งให้คืนทรัพย์สินให้นักการเมืองที่ถูก รสช.ยึด <persName>นายวิรัช</persName>กล่าวว่า มีความแตกต่างกัน เพราะสมัย รสช.นั้น ตั้งคณะบุคคลขึ้นมาสอบสวนและยึดทรัพย์เองทันที แล้วภายหลังเปิดช่องทางกฎหมาย นำคดีสู่ศาลและศาลพิจารณาแล้วเห็นว่ายึดทรัพย์ไม่ชอบจึงให้คืน แต่คดีที่ศาลฎีกาฯพิพากษายึดทรัพย์ 4.6 หมื่นล้านนั้น เนื่องมาจากคณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.) สอบสวนส่งต่อให้ ป.ป.ช.เสนออัยการสูงสุด ยื่นคำร้องเข้าสู่การพิจารณาของศาลถูกต้องตามกระบวนการ</p>
<p>ผู้สื่อข่าวพยายามสอบถาม <persName>ม.ล.ฤทธิเทพ เทวกุล</persName> รองประธานศาลฎีกา 1 ใน 9 องค์คณะผู้พิพากษาคดียึดทรัพย์ ที่เข้าร่วมประชุม ก.ต.ด้วย แต่ <persName>ม.ล.ฤทธิเทพ</persName>ไม่ตอบอะไร พร้อมเดินเข้าห้องประชุม ก.ต.ทันที
</p></body>
</news>
