<teiHeader>
<fileDesc>
<titleStmt>
  <title>จับแก๊งไต้หวันตุ๋นโอนข้ามชาติ 100 ล้าน ยัดสินบนแลกอิสระภาพ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 13:03:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047071  </bibl>
</sourceDesc>
</fileDesc>
</teiHeader>
<news>
<headline>จับแก๊งไต้หวันตุ๋นโอนข้ามชาติ 100 ล้าน ยัดสินบนแลกอิสระภาพ</headline>
<lead>สตม. โชว์จับแก๊งไต้หวันขนบัตรเครดิต 218 ใบ เตรียมส่งมอบเครือข่ายตุ๋นโอนเงินข้ามชาติ ขณะที่ตำรวจ ระบุ คนร้ายจะใช้อุปกรณ์ "อีโทเกน" ทำธุรกรรมโอนเงินผ่านเน็ต ครั้งละถึง 100 ล้าน กลับไปยังไต้หวัน หลีกเลี่ยงการจับกุม เนื่องจากกฎหมายจีนและไต้หวันเข้มงวด จึงเลือกที่จะมากดเงินที่ไทย แถมโดนจับแล้วยังเสนอสินบน 8 แสนบาท จึงถูกควบคุมตัวดำเนินคดี</lead>
<neck></neck>
<body><p>วันนี้ (5 เม.ย.) เมื่อเวลา 11.00 น. <persName>พล.ต.ต.มนู เมฆหมอก</persName> ผบก.สส.สตม. <persName>พล.ต.ต.ม.ล.พันธ์ศักดิ์ เกษมสันต์</persName> รองผบช.สตม. <persName>พ.ต.อ.ชาติชาย เอี่ยมแสง</persName> รองผบก.สส.สตม. <persName>พ.ต.อ.วิวัฒน์ คำชำนาญ</persName> ผกก.1 บก.สส.สตม. ร่วมกันแถลงข่าวผลการจับกุมตัว <persName>นายโล ที</persName> อายุ 23 ปี ชาวไต้หวัน และ<persName>นายโยซฟ แซ่พ่าน</persName> อายุ 33 ปี ชาวจ.เชียงใหม่ สัญชาติไทย-ไต้หวัน พร้อมด้วยของกลางบัตรเครดิต จำนวน 218 ใบ โทรศัพท์มือถือ จำนวน 3 เครื่อง เอกสารการขอเปิดบัญชีธนาคารต่าง ๆ ในประเทศจีน จำนวน 152 แผ่น สมุดบัญชีธนาคารต่าง ๆ ในประเทศจีน จำนวน 8 เล่ม เงินสด จำนวน 800,000 บาท และเครื่องแสดงรหัส E-TOKEN ซึ่งเป็นอุปกรณ์ที่ใช้ในการทำธุรกรรมโอนเงินจำนวนมากผ่านทางอินเตอร์เน็ต</p>
<p><persName>พล.ต.ต.มนู</persName> กล่าวว่า การจับกุมครั้งนี้สืบเนื่องมาจากเจ้าหน้าที่ บก.สส.สตม. สืบทราบว่าจะมีคนร้ายชาวไต้หวัน นำบัตรอิเล็กทรอนิกส์เข้ามาส่งมอบในประเทศไทย บริเวณท่าอากาศยานสุวรรณภูมิ จึงนำกำลังไปเฝ้าสังเกตการณ์ เมื่อพบผู้ต้องหา คือ<persName>นายโลที</persName> เดินทางเข้ามาพร้อมกระเป๋าเดินทาง 1 ใบ จึงแสดงตัวเข้าตรวจค้นและจับกุม ตรวจค้นภายในกระเป๋าของ<persName>นายโลที</persName> พบของกลางดังกล่าว จึงยึดเอาไว้ตรวจสอบและนำตัวมาสอบปากคำ</p>
<p>จากการสอบสวนเบื้องต้น<persName>นายโลที</persName> ให้การว่า เพิ่งเดินทางมาจากประเทศฮ่องกง หลังจากไปรับของกลางทั้งหมดมาจาก<persName>นายเติ้งเกอ</persName> ชาวจีน ซึ่งพักอยู่ที่ประเทศฮ่องกง เพื่อมาส่งมอบให้กับ<persName>อาหลง</persName> ชาวไต้หวัน ที่พักอยู่ในประเทศไทย จากการตรวจสอบบัตรเครดิตทั้งหมดพบว่าเป็นบัตรที่มาจากประเทศจีน ซึ่งกลุ่มของผู้ต้องหาจะนำบัตรที่หลอกลวงผู้เสียหายมาทำการกดเงินสดออกจาก ตู้เอทีเอ็มในประเทศไทย เพื่อโอนกลับไปที่ประเทศไต้หวัน</p>
<p><persName>พล.ต.ต.มนู</persName> กล่าวอีกว่า นอกจากนี้ผู้ต้องหายังได้ใช้เทคโนโลยีขั้นสูงในการก่อเหตุ โดยใช้อุปกรณ์ที่เรียกว่า "อีโทเกน" ซึ่งเป็นอุปกรณ์ที่ใช้ในการทำธุรกรรมโอนเงินผ่านทางอินเตอร์เน็ต โดยสามารถโอนเงินได้ครั้งละถึง 100 ล้านบาท โดยไม่ต้องมาที่ธนาคาร หรือผ่านทางตู้เอทีเอ็ม ซึ่งกลุ่มผู้ต้องหาจะทำการโอนเงินจากประเทศไทยกลับไปที่ประเทศไต้หวัน เพื่อหลีกเลี่ยงการถูกจับกุม เนื่องจากกฎหมายในประเทศจีนและไต้หวันมีความเข้มงวดสูงมาก จึงเลือกที่จะมากดเงินที่ประเทศไทย เนื่องจากมีตู้เอทีเอ็มให้เลือกหลากหลายและกฎหมายไม่รุนแรงเหมือนประเทศของ ผู้ต้องหา</p>
<p>"ระหว่างที่เจ้าหน้าที่ทำการสอบสวนและทำบันทึกการจับกุมตัว<persName>นายโล ที</persName> ได้มี<persName>นายโยเซฟ</persName> ซึ่งอ้างตัวว่าเป็นเพื่อนของพี่ชาย<persName>นายโล ที</persName> เข้ามาขอพูดคุยกับเจ้าหน้าที่ตำรวจพร้อมกับเสนอเงินสินบน จำนวน 800,000 บาท เพื่อแลกกับการปล่อยตัว <persName>นายโล ที</persName> เจ้าหน้าที่จึงวางแผนจับกุม<persName>นายโยเซฟ</persName> โดยให้<persName>นายโยเซฟ</persName>กลับไปนำเงินจำนวนดังกล่าวมาให้ เมื่อได้เงินแล้วเจ้าหน้าที่จึงทำการจับกุม พร้อมแจ้งข้อหา ให้ทรัพย์สินหรือผลประโยชน์อื่นใดแก่เจ้าพนักงาน จูงใจให้กระทำการ หรือประวิงการกระทำอันมิชอบด้วยหน้าที่ ส่วน<persName>นายโล ที</persName> ได้แจ้งข้อหามีไว้เพื่อนำออกใช้ซึ่งบัตรอิเล้กทรอนิกส์ของผู้อื่น ในประการที่น่าจะเกิดความเสียหายแต่บุคคลอื่นหรือประชาชน เบื้องต้นคาดว่าน่าจะมีผู้ร่วมขบวนการอีกจำนวนมาก ซึ่งขณะนี้อยู่ระหว่างการขยายผลจับกุม และจะประสานกับทางเจ้าหน้าที่ของประเทศจีน เพื่อให้ติดตามตัว<persName>นายเติ้งเกอ</persName>มาดำเนินคดีตามกฎหมายต่อไป" <persName>พล.ต.ต.มนู</persName> กล่าว</p>
<p>ด้านตัวแทนเจ้าหน้าที่ธนาคารไทยพาณิชย์ เปิดเผยว่า สำหรับเครื่อง อีโทเกน เป็นเครื่องที่ใช้สำหรับการโอนเงินในจำนวนมากผ่านทางอินเตอร์เน็ต โดยรหัสภายในเครื่องจะเปลี่ยนแปลงตลอดทุก 30 นาที ปกติในประเทศไทยจะใช้เฉพาะกลุ่มนักธุรกิจที่ต้องโอนเงินครั้งละมากๆ แต่ทางธนาคารสามารถตรวจสอบได้ หากพบพิรุธ หรือการก่อเหตุของคนร้าย โดยจะทำการประสานงานกับทางเจ้าหน้าที่ตำรวจ เพื่อให้สืบสวนติดตามจับกุม</p></body>
</news>
