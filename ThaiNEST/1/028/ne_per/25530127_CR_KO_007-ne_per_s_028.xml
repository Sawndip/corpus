<teiHeader>
<fileDesc>
<titleStmt>
  <title>สลด!สาว24ตกอพาร์ตเมนต์ดับปริศนา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100127/46140/%e0%b8%aa%e0%b8%a5%e0%b8%94!%e0%b8%aa%e0%b8%b2%e0%b8%a724%e0%b8%95%e0%b8%81%e0%b8%ad%e0%b8%9e%e0%b8%b2%e0%b8%a3%e0%b9%8c%e0%b8%95%e0%b9%80%e0%b8%a1%e0%b8%99%e0%b8%95%e0%b9%8c%e0%b8%94%e0%b8%b1%e0%b8%9a%e0%b8%9b%e0%b8%a3%e0%b8%b4%e0%b8%a8%e0%b8%99%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>สลด!สาว24ตกอพาร์ตเมนต์ดับปริศนา</headline>
<lead>:สาววัย 24 พลัดตกชั้น 8 อพาร์ตเมนต์ย่านสุขุมวิท สมองกระจายดับปริศนา ตรวจสอบห้องพักปิดล็อกด้านใน รปภ.เผยก่อนพบศพได้ยินเสียงหญิงกรีดร้อง ตร.ไม่ฟันธงพลัดตกลงมาเองหรือฆาตกรรม</lead>
<neck></neck>
<body><p>เมื่อเวลา 05.00 น. วันที่ 27 มกราคม <persName>ร.ต.ท.ธีร์ทัศน์ พงศ์โรจน์</persName> ร้อยเวร สน.ทองหล่อ รับแจ้งเหตุมีผู้พลัดตกจากที่สูงเสียชีวิต ภายในอาคารซิทาดีนซ์ อพาร์ทเม้นท์โฮเทล เลขที่ 38 ซอยสุขุมวิท 16 แขวงคลองตัน เขตคลองเตย กทม. จึงรุดไปตรวจสอบพร้อมด้วย <persName>พ.ต.อ.สุทิน ทรัพย์พ่วง</persName> ผกก.สน.ทองหล่อ แพทย์ รพ.จุฬาฯ เจ้าหน้าที่กองพิสูจน์หลักฐาน (พฐ.) และเจ้าหน้าที่มูลนิธิป่อเต็กตึ๊ง
 ที่เกิดเหตุเป็นอาคารแบ่งให้เช่ารายวันและรายเดือน สูง 8 ชั้น บริเวณสวนหย่อมด้านข้างอาคารพบศพ <persName>น.ส.ทฤษศรา โมเรียรติ</persName> อายุ 24 ปี ที่อยู่ตามบัตรประชาชนเลขที่ 415/52 ซอยสุขุมวิท 101/1 แขวงบางจาก เขตพระโขนง กทม. สภาพศพนอนคว่ำหน้าจมกองเลือด สวมเสื้อกล้ามสีเขียวทับเสื้อแจ็กเก็ตสีดำ กางเกงยีนสีดำ กะโหลกศีรษะแตกมันสมองกระจายทั่วพื้น แขนขาหักผิดรูป</p>
<p> จากการสอบสวนเจ้าหน้าที่รักษาความปลอดภัยของอพาร์ตเมนต์ ให้การว่า <persName>น.ส.ทฤษศรา</persName> เช่าห้องพักอยู่ชั้น 8 ห้อง 813 ได้ประมาณ 2 เดือนแล้ว โดยพักอาศัยอยู่คนเดียว และช่วงดึกเวลาประมาณ 02.00-03.00 น. ผู้ตายมักจะออกไปซื้ออาหาร ขนมที่ฟู้ดแลนด์เป็นประจำและจะซื้อขนมมาฝากทุกครั้ง ก่อนเกิดเหตุได้ยินเสียงผู้หญิงกรีดร้องเสียงดังไม่นานก็ได้ยินเสียงคนตกลงมา เมื่อเดินไปดูพบว่า <persName>น.ส.ทฤษศรา</persName> ตกลงมาเสียชีวิตแล้ว
 ด้าน <persName>พ.ต.อ.สุทิน</persName>กล่าวว่า จากการตรวจสอบเบื้องต้นยังไม่ทราบว่าผู้ตายทำงานอะไร ส่วนห้องพักผู้ตายปิดล็อกจากด้านในยังไม่สามารถเข้าไปตรวจสอบได้ ส่วนสาเหตุการเสียชีวิตยังไม่แน่ชัดว่าผู้ตายพลัดตกลงมาเองหรือใครทำให้พลัดตกลงมาจนเสียชีวิต ซึ่งจะทำการสอบสวนญาติ เพื่อนผู้ตาย และเจ้าหน้าที่ในอพาร์ตเมนต์อีกครั้งถึงสาเหตุการเสียชีวิต</p></body>
</news>
