<teiHeader>
<fileDesc>
<titleStmt>
  <title>ดีเอสไอเล็งฟ้องแชร์ลูกโซ่ปูแดง พ.ค.นี้  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-08 15:02:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58940  </bibl>
</sourceDesc>
</fileDesc>
</teiHeader>
<news>
<headline>ดีเอสไอเล็งฟ้องแชร์ลูกโซ่ปูแดง พ.ค.นี้</headline>
<lead>ดีเอสไอเล็งฟ้องแชร์ลูกโซ่ปูแดง พ.ค.นี้ ไม่หวั่นตั้งบริษัทใหม่ ย้ำต้องจับตาดำเนินธุรกิจพิเศษ พร้อมฟันหากแชร์ลูกโซ่</lead>
<neck></neck>
<body><p>วันนี้ (8 เม.ย.) ผู้สื่อข่าวรายงานว่า <persName>พ.อ.ปิยะวัฒก์ กิ่งเกตุ</persName> ผบ.สำนักคดีอาญาพิเศษ กรมสอบสวนคดีพิเศษ (ดีเอสไอ) กล่าวถึง ความคืบหน้าการดำเนินคดีกับ บริษัท เบสท์ 59 จำกัด ผู้แทนจำหน่ายผลิตภัณฑ์การเกษตร ยี่ห้อปูแดงไคโตรซาน ฐานดำเนินธุรกิจที่อาจเข้าข่ายแชร์ลูกโซ่ ซึ่งขณะนี้ได้ขออนุญาตจดทะเบียนกับสำนักงานคณะกรรมการคุ้มครองผู้บริโภค (สคบ.) จัดตั้งบริษัทใหม่ภายใต้ชื่อ บริษัท นิว ต้นกล้า จำกัด ว่า แม้เบสท์ 59 จะไปดำเนินการจัดตั้งบริษัทใหม่ และใช้สถานที่เดิมเป็นสำนักงาน ตลอดจนประธานกรรมการบริหารคนเดิม แต่ในส่วนของคดีกับเบสท์ 59 ดีเอสไอจะยังเดินหน้าเอาผิดฐานหลอกลวงฉ้อโกงประชาชนต่อไป ส่วนการที่เบสท์ 59 ได้เปลี่ยนไปตั้งบริษัทใหม่นั้น เป็นเรื่องที่อยู่ในอำนาจของ สคบ.ที่พิจารณาแผนการตลาดก่อนให้ใบอนุญาต</p>
<p>อย่างไรก็ตาม <persName>พ.อ.ปิยะวัฒก์</persName> กล่าวอีกว่า ดีเอสไอคงจำเป็นต้องเฝ้าระวังการดำเนินธุรกิจในชื่อบริษัทใหม่ของปูแดงเป็น พิเศษ เพราะถือว่ายังอยู่ระหว่างการถูกตรวจสอบ ซึ่งหากพบว่า จากนี้ไปมีการดำเนินการแผนการตลาดเข้าข่ายระดมทุนแบบแชร์ลูกโซ่อย่างที่ผ่าน มา ดีเอสไอก็พร้อมเข้าไปดำเนินการอย่างเด็ดขาดเช่นเดียวกับเบสท์ 59 สำหรับคดีของเบสท์ 59 ขณะนี้ยังอยู่ระหว่างการรวบรวมพยานหลักฐานที่กรรมการบริหารทยอยส่งมาให้ เรื่อย ๆ ประกอบกับการสอบพยานบุคคล โดยยืนยันว่า การสอบสวนมีหลักฐานเพียงพอที่จะสามารถสั่งฟ้องต่ออัยการได้แน่นอน ภายในเดือน พ.ค.นี้</p>
<p>ทั้งนี้ กรณีดังกล่าวสืบเนื่องจากบริษัท เบสท์ 59 จำกัด เจ้าของผลิตภัณฑ์การเกษตร ยี่ห้อปูแดงไคโตรซาน ถูก สคบ.เพิกถอนใบอนุญาตการประกอบกิจการขายตรง เมื่อวันที่ 28 ธ.ค.2552 เนื่องจากไม่ปฏิบัติตามแผน และเงื่อนไขตามที่ยื่นขอจดทะเบียนกับ สคบ. และถูกดีเอสไอบุกเข้าจับกุม เมื่อวันที่ 19 ม.ค.2553 ที่ผ่านมา ในข้อหาหลอกลวงฉ้อโกงประชาชนเข้าข่ายเป็นแชร์ลูกโซ่ เนื่องจากมีการประกาศให้ประชาชนร่วมสมัครเป็นสมาชิกในลักษณะระดมทุน โดยกำหนดให้มีการลงทุนขั้นต่ำเป็นเงินจำนวน 3,800 บาท เป็นค่าสมัครสมาชิก 300 บาท และบังคับให้ซื้อสินค้าเป็นเงิน 3,500 บาท</p>
<p>อย่างไรก็ตาม ระหว่างการดำเนินคดีของดีเอสไอ ได้มีการยื่นเอกสารแผนการตลาด และตัวผลิตภัณฑ์ เพื่อขอใบอนุญาตเปิดบริษัท นิว ต้นกล้าจำกัด จาก สคบ. ตั้งแต่วันที่ 10 ก.พ. ซึ่งต่อมา สคบ.ได้ออกใบอนุญาตขายตรงให้ใหม่ และได้มีการเปิดตัวบริษัทอย่างเป็นทางการไปเมื่อวันที่ 1 เม.ย.ที่ผ่านมา โดยมีการระบุว่า ผลิตภัณฑ์ที่นำมาจำหน่ายนั้น มีเฉพาะผลิตภัณฑ์ 4 ตัว ที่ได้รับใบอนุญาตให้จำหน่ายอย่างถูกต้องตามกฎหมายเท่านั้น ส่วนผลิตภัณฑ์ที่มีปัญหา ยังไม่ได้รับใบอนุญาต คือ ผงชูรสเกษตร และสารปรับปรุงดินนั้น ไม่ได้นำมาจำหน่ายด้วย</p></body>
</news>
