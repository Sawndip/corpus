<teiHeader>
<fileDesc>
<titleStmt>
  <title>จับนักธุรกิจฝรั่งเศสเปิดค้ากามชาวสีม่วงกลางพัทยา  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000011900  </bibl>
</sourceDesc>
</fileDesc>
</teiHeader>
<news>
<headline>จับนักธุรกิจฝรั่งเศสเปิดค้ากามชาวสีม่วงกลางพัทยา</headline>
<lead>ดีเอสไอสนธิกำลังตำรวจเมืองพัทยารวบตัวหนุ่มใหญ่ชาวฝรั่งเศส หุ้นส่วนใหญ่เปิดสถานบริการรักร่วมเพศโจ๋งครึ่มกลางพัทยา เจ้าตัวยังปากแข็งไม่รับทุกข้อกล่าวหา</lead>
<neck></neck>
<body><p>วันนี้ (27 ม.ค.) ที่กรมสอบสวนคดีพิเศษ (ดีเอสไอ) มีรายงานข่าวแจ้งว่าสำนักกิจการต่างประเทศและคดีอาชญากรรมระหว่างประเทศ (สตท.) ได้รับการประสานข้อมูลจากเจ้าหน้าที่ตำรวจจากต่างประเทศว่า <persName>นายฌอง อีริก โลเปซ</persName> (Jean Eric Lopez) นักธุรกิจสัญชาติฝรั่งเศสซึ่งเคยประกอบธุรกิจประเภทสถานบริการเหล้าเบียร์ และมีบริการทางเพศเด็กชายแฝงอยู่ด้วย มีพฤติการณ์กระทำล่วงละเมิดทางเพศกับเด็ก โดยทางสำนักกิจการต่างประเทศ และคดีอาชญากรรมระหว่างประเทศ จึงมอบหมายให้ชุดสืบสวนเร่งสืบสวนหาข้อมูล ซึ่งต่อมาพบว่าผู้ต้องหาดังกล่าว เป็นหุ้นส่วนใหญ่ในสถานบันเทิงหลายแหล่ง ในพื้นที่เมืองพัทยา จังหวัดชลบุรี ซึ่งเปิดให้บริการเฉพาะกลุ่มผู้รักร่วมเพศ นำเสนอบริการทางเพศให้กับนักท่องเที่ยวชาวต่างชาติ อายุประมาณ 13-20 ปี โดยชุดสืบสวนได้พบเด็กซึ่งเคยถูกนายอีริกกระทำอนาจาร จึงประสานงานกับเจ้าหน้าที่ตำรวจ สภ.พัทยา ขออำนาจศาลจังหวัดพัทยา ออกหมายจับผู้ต้องหาดังกล่าว</p>
<p>จนเมื่อช่วงดึกวานนี้ (26 ม.ค.) เวลาประมาณ 21.30 น. เจ้าหน้าที่ชุดปฏิบัติการสืบสวน สตท. นำโดย <persName>ร.ต.อ.เขมชาติ ประกายหงษ์มณี</persName> พนักงานสอบสวนคดีพิเศษชำนาญการและศูนย์ป้องกันและปราบปรามการค้ามนุษย์ ได้สนธิกำลังร่วมกับเจ้าหน้าที่ตำรวจ สภ.พัทยา จ.ชลบุรี จับกุมตัว<persName>นายฌอง อีริก โลเปซ</persName> (Jean Eric Lopez) อายุ 47 ปี สัญชาติฝรั่งเศส ตามหมายจับของศาลจังหวัดพัทยา ที่ จ.71/2553 ได้ที่กลางซอยสุนีย์พลาซ่า หมู่ที่ 10 ต.หนองปรือ อ.บางละมุง จ.ชลบุรี พร้อมด้วยของกลางแผ่นซีดีลามก แสดงการร่วมเพศระหว่างชายกับชาย และถุงยางอนามัยจำนวนมาก โดยตั้งข้อหาว่าทำการพรากผู้เยาว์อายุไม่เกิน 18 ปี ไปจากผู้ปกครอง หรือผู้ดูแล เพื่อการอนาจาร อย่างไรก็ตาม ผู้ต้องหาให้การปฏิเสธตลอดข้อกล่าวหา                เบื้องต้นทางเจ้าหน้าที่ชุดปฏิบัติการสืบสวน สตท.ได้นำส่งตัวผู้ต้องหาแก่พนักงานสอบสวน สภ.พัทยา จังหวัดชลบุรี เพื่อดำเนินการตามกฎหมายต่อไป </p></body>
</news>
