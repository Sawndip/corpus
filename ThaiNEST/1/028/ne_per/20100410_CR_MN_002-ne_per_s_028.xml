<teiHeader>
<fileDesc>
<titleStmt>
  <title>บึ้มกองปรามฯ รู้ตัวมือระเบิดแล้ว จ่อจับขังคุก  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-10 12:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050136  </bibl>
</sourceDesc>
</fileDesc>
</teiHeader>
<news>
<headline>บึ้มกองปรามฯ รู้ตัวมือระเบิดแล้ว จ่อจับขังคุก</headline>
<lead>คนเถื่อนยิงเอ็ม 79 ตกลานจอดรถกองปราบปราม รั้วสังกะสีแนวกั้นเขตก่อสร้างเสียหายเป็นรูโหว่ขนาดใหญ่ รถยนต์เสียหาย 1 คัน ไม่มีใครบาดเจ็บ ขณะนี้รู้ตัวคนร้ายแล้วใครก่อเหตุ กำลังเร่งติดตามจับกุมมาดำเนินคดี</lead>
<neck></neck>
<body><p>วันนี้ ( 10 เม.ย.) ที่ กองปราบปราม เมื่อเวลา 04.00 น. <persName>พ.ต.อ.สุพิศาล ภักดีนฤนาถ</persName> รักษาการ ผบก.ป.ได้รับรายงานจากสิบเวรซึ่งเข้าเวรปฏิบัติหน้าที่รักษาความปลอดภัย อาคารสถานที่ว่า ได้ยินเสียงคล้ายระเบิดดังขึ้นที่บริเวณลานจอดรถ บก.ป.ซึ่งปัจจุบันมีการกั้นรั้วสังกะสีและสร้างแค้มป์คนงาน เพื่อเตรียมใช้เป็นพื้นที่ก่อสร้างอาคารที่ทำการของกองบัญชาการตำรวจสอบสวน กลาง (บช.ก.) แห่งใหม่ ซึ่งเป็นบริเวณที่ห่างจากอาคารสำนักงาน ผบก.ป.เดิม และอาคารห้องประชุมใหญ่ ประมาณ 10 เมตร และเป็นพื้นที่ด้านหลังอาคารกองบังคับการปราบปรามการกระทำผิดเกี่ยวกับการ ค้ามนุษย์ และกองบังคับการปราบปรามการกระทำผิดเกี่ยวกับการคุ้มครองผู้บริโภค หรือกองทะเบียนเดิม</p>
<p>ทั้งนี้ ภายหลัง <persName>พ.ต.อ.สุพิศาล</persName> ได้รับรายงานในเบื้องต้นแล้วจึงรายงานทางโทรศัพท์ถึงผู้บังคับบัญชาระดับสูง ของสำนักงานตำรวจแห่งชาติทราบทันที ก่อนประสานตำรวจ สน.พหลโยธิน เจ้าของท้องที่เกิดเหตุ รวมทั้งเจ้าหน้าที่กลุ่มงานเก็บกู้วัตถุระเบิดและเจ้าหน้าที่กองพิสูจน์หลัก ฐาน (พฐ.) เข้าตรวจสอบที่เกิดเหตุอย่างละเอียด</p>
<p>โดยเบื้องต้นพบว่าเป็นการยิงด้วยเครื่องยิงลูกระเบิดขนาดเอ็ม 79 แรงระเบิดทำให้รั้วสังกะสีข้างแค้มป์คนงานก่อสร้างดังกล่าวเป็นรูขนาดกว้าง ประมาณเกือบ 1 เมตร เสาไฟฟ้าส่องสว่างที่อยู่ใกล้กันถูกแรงระเบิดพังเสียหาย นอกจากนี้รถยนต์ยี่ห้อฮอนด้า รุ่นซีวิค-วีเทค สีบรอนซ์เงิน ทะเบียน ฌฉ 7439 กทม.ของ <persName>ด.ต.วิรัช</persName> สังกัด กก.1 บก.ป.ซึ่งจอดห่างจากจุดเกิดเหตุประมาณ 2 เมตร ถูกสะเก็ดระเบิดที่บริเวณท้ายรถพังเสียหายอีกด้วย</p>
<p>ต่อมา <persName>พล.ต.ท.ไถง ปราศจากศัตรู</persName> ผบช.ก.เดินทางมาตรวจสอบจุดเกิดเหตุด้วยตนเอง โดยทางเจ้าหน้าที่ซึ่งร่วมกันตรวจสอบเหตุคาดว่าทิศทางการยิงของคนร้ายน่าจะ มาจากด้านหลังอาคารสำนักงาน ผบก.ป.เดิม ซึ่งเป็นพื้นที่ก่อสร้างโครงการที่พักอาศัยของบริษัทเอกชนแห่งหนึ่งและอยู่ ด้านหลังที่จอดรถของห้างสรรพสินค้าโลตัส สาขาลาดพร้าว หรืออาจจะถูกยิงมาจากบริเวณลานมอเตอร์สปอร์ตแลนด์ หรือแดนเนรมิตเก่า ซึ่งเจ้าหน้าที่อยู่ระหว่างตรวจสอบอย่างละเอียดอีกครั้ง ส่วนสาเหตุเบื้องต้นเจ้าหน้าที่คาดว่าเป็นการสร้างสถานการณ์</p>
<p>ผู้สื่อข่าวรายงานว่า ภายหลังเกิดเหตุแม้สื่อมวลชนหลายแขนงจะพยายามสอบถามถึงมูลเหตุของการลอบยิง ระเบิดในครั้งนี้ แต่ก็ไม่มีนายตำรวจรายใดยอมเปิดเผยข้อมูลใดๆ อย่างไรก็ตาม ทาง <persName>พ.ต.อ.สุพิศาล</persName> ได้สั่งการให้ชุดสืบสวนเร่งรวบรวมพยานหลักฐานต่างๆ เพื่อติดตามคนร้ายที่ลงมืออย่างอุกอาจครั้งนี้มาดำเนินคดีแล้ว โดยจะประสานข้อมูลกับหน่วยงานต่างๆ ที่เกี่ยวข้อง และตรวจสอบว่ามีความเชื่อมโยงกับเหตุระเบิดตามจุดต่างๆ ใน กทม.และปริมณฑล ที่เกิดขึ้นอย่างต่อเนื่องก่อนหน้านี้ด้วยหรือไม่</p>
<p>รายงานข่าวแจ้งว่า เหตุคนร้ายลอบยิงเอ็ม 79 ใส่กองปราบปรามครั้งนี้ น่าจะมีเจตนาต้องการข่มขู่เนื่องจากจุดที่ระเบิดตกใส่อยู่ใกล้กับห้องทำงาน ผบก.ป.ที่ตั้งอยู่ด้านริมอาคารสำนักงาน ผบก.ป.เดิม และอาจเกี่ยวพันกับประเด็นการเคลื่อนไหวทางการเมืองภายหลัง บช.ก.มีคำสั่งให้ บก.ป.รวบรวมพยานหลักฐานขออนุมัติศาลอาญา ออกหมายจับ 17 แกนนำและผู้ร่วมชุมนุมกลุ่ม นปช.ตาม พ.ร.ก.ฉุกเฉิน เมื่อวันที่ 8 เมษายนที่ผ่านมา</p>
<p>ด้าน แหล่งข่าวจากกองปราบปราม กล่าวว่า ล่าสุด เจ้าหน้าที่รู้ตัวผู้ก่อเหตุแล้วอยู่ระหว่างดำเนินการเข้าควบคุมตัว</p>
<p>“หลังเกิดจะไม่มีการเพิ่มมาตรการรักษาความปลอดภัยอะไร เพราะเข้มงวดเข้มข้นอยู่แล้ว แต่จะจับตัวคนยิงเอ็ม 79 ใส่กองปราบฯ ให้ได้ รู้ตัวแล้ว รู้อยู่แล้วว่าใครทำ” แหล่งข่าว กล่าว</p></body>
</news>
