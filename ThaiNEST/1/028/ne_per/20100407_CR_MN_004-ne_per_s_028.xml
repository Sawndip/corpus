<teiHeader>
<fileDesc>
<titleStmt>
  <title>ฆ่าโหด! อุดจมูกทารก 9 เดือนทิ้งศพในวิทยาลัย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-07 14:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048343  </bibl>
</sourceDesc>
</fileDesc>
</teiHeader>
<news>
<headline>ฆ่าโหด! อุดจมูกทารก 9 เดือนทิ้งศพในวิทยาลัย</headline>
<lead>ฆ่าหนูน้อยเพศหญิงเพียง 9 เดือน ถูกนำศพไปทิ้งถังขยะภายในวิทยาลัยย่านบางเขน ตำรวจสันนิษฐาน อาจถูกฆ่ามาจากที่อื่น ด้วยการอุดจมูกหรือทำให้ขาดอากาศหายใจ จนเสียชีวิต แต่ไม่มีชาวบ้านใกล้เคียงเห็นเหตุการณ์ จึงต้องตามสืบให้ได้ก่อนว่า เด็กเป็นลูกใคร</lead>
<neck></neck>
<body><p>วันนี้ (7 เม.ย.) เมื่อเวลา 08.00 น. <persName>ร.ต.ท.ดุสิต ภูหงษ์เพชร</persName> พนักงานสอบสวน (สบ 1) สน.บางเขน ได้รับแจ้งเหตุพบศพทารกเสียชีวิตภายในวิทยาลัยนอร์ทกรุงเทพ ภายในซอยพหลโยธิน 52 แขวงคลองถนน เขตสายไหม กรุงเทพฯ จึงรายงานเหตุให้ผู้บังคับบัญชาทราบตามลำดับชั้น จากนั้นรุดไปตรวจสอบที่เกิดเหตุพร้อมด้วยเจ้าหน้าที่ฝ่ายสืบสวน เจ้าหน้าที่พิสูจน์หลักฐาน แพทย์นิติเวช และเจ้าหน้าที่กู้ภัยมูลนิธิปอเต็กตึ๋ง</p>
<p>บริเวณที่เกิดเหตุ อยู่ใกล้กับโรงอาหารวิทยาลัยนอร์ทกรุงเทพ ห่างออกไปประมาณ 50 เมตร ใกล้กับซุ้มคณะนักศึกษา ภายในถังขยะสีฟ้า พบศพเด็กทารกเพศหญิง อายุประมาณ 8-9 เดือน ถูกห่ออยู่ในเสื้อนอนสีชมพูของผู้หญิง ในสภาพศพเปลือยเปล่า มีเลือดออกบริเวณจมูก แพทย์สันนิษฐานว่า เสียชีวิตมาแล้วไม่ต่ำกว่า 2 วัน</p>
<p>จากการสอบสวนแม่บ้านที่เห็นเหตุการณ์ให้การว่า ขณะกำลังจะนำขยะไปทิ้งในช่วงเช้าวันเกิดเหตุ พบเสื้อนอนของผู้หญิงสีชมพู มีลักษณะเหมือนห่อของบางอย่างเอาไว้เป็นที่ผิดสังเกต และเมื่อเปิดดูก็พบศพทารกเพศหญิงดังกล่าว จึงรีบแจ้งเจ้าหน้าที่ตำรวจทันที</p>
<p>เบื้องต้นเจ้าหน้าที่สันนิษฐานว่า เด็กซึ่งลืมตาดูโลกมาได้ประมาณ 8-9 เดือน อาจจะถูกอุดจมูก หรือทำให้ขาดอากาศหายใจจนเสียชีวิตมาจากที่อื่น และนำศพห่อด้วยเสื้อผู้หญิงไปทิ้งที่ถังขยะดังกล่าว ภายในวิทยาลัยนอร์ทกรุงเทพ เนื่องจากที่เกิดเหตุอยู่ใกล้กับประตูทางเข้าของวิทยาลัย ซึ่งประตูเปิดตั้งแต่เช้า นอกจากนี้ เมื่อตำรวจสอบถามชาวบ้านในละแวกดังกล่าวใกล้กับวิทยาลัย ไม่ปรากฏว่า มีใครพบเห็นเหตุการณ์ ว่ามีหญิงต้องสงสัยเข้าไปภายในบริเวณที่พบศพ ซึ่งเจ้าหน้าที่ตำรวจจะลงพื้นที่หาหลักฐานเพิ่มเติมว่า ศพเด็กคนดังกล่าว ใครเป็นพ่อแม่ตอ่ไป ส่วนศพเด็กนั้น จะได้ให้เจ้าหน้าที่มูลนิธิฯนำส่งสถาบันนิติเวช โรงพยาบาลตำรวจเพื่อชันสูตรหาสาเหตุของการเสียชีวิตที่แท้จริงต่อไป</p></body>
</news>
