<teiHeader>
<fileDesc>
<titleStmt>
  <title>จับหนุ่มฉีดสารต้องห้ามให้ผิวขาว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-02-02 21:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=46415  </bibl>
</sourceDesc>
</fileDesc>
</teiHeader>
<news>
<headline>จับหนุ่มฉีดสารต้องห้ามให้ผิวขาว</headline>
<lead>หลังใช้รถบีเอ็มฯเป็นคลินิกเถื่อนเคลื่อนที่ รับฉีดเข็มละ1,800 เจอสายสืบซ้อนแผนจับกุมได้คาหนังคาเขา</lead>
<neck></neck>
<body><p>วันนี้(2 ก.พ.) <persName>นพ.พิพัฒน์ ยิ่งเสรี</persName> เลขาธิการอย. <persName>พล.ต.ต.จตุรงค์ ภุมรินทร์</persName> ผบก.ปคบ. <persName>พ.ต.อ.พฤทธิพงษ์ ประยูรศิริ</persName> ผกก.4 ปคบ. <persName>นพ.ธเรศ กรัชนัยริวงศ์</persName> ผอ.สำนักงานการพยาบาลและประกอบโรคศิลป์ กรมสนับสนุนบริการสุขภาพ ร่วมกันจับกุมตัว<persName>นายวรุตม์ มะกรูดทอง</persName> อายุ 24 ปี พร้อมสารอุลตร้าไทโอ ซึ่งเป็นสารต้องห้าม ยาและวิตามินต้องห้ามอีกจำนวนหนึ่ง โดยจับกุมได้ที่บริเวณลานจอดรถชั้น เอ 2 ห้างท็อปซุปเปอร์มาร์เก็ต สาขาเกษตรศาสตร์ ถนนงามวงศ์วาน แขวงลาดยาว เขตจตุจักร โดย<persName>พล.ต.ต.จตุรงค์</persName> เผยว่า เจ้าหน้าที่ได้สืบทราบว่าผู้ต้องหามีพฤติกรรมลักลอบฉีดสารอุลตร้าไทโอ ให้กับหญิงสาวที่ต้องการมีผิวขาว ราคาเข็มละ 1,800 บาท โดยสารที่ใช้เป็นสารต้องห้ามและก่อให้เกิดอันตราย</p>
<p> ผบก.ปคบ. กล่าวต่อว่า ตำรวจสืบทราบว่าผู้ต้องหาได้ขับรถยนต์บีเอ็มดับบลิว ซีรี่ย์ 318 ไอ สีบรอนซ์ทะเบียน ฐท-2792 กทม. เข้ามาที่ลานจอดรถเพื่อฉีดสารให้กับสายลับตำรวจที่ปลอมเป็นลูกค้า โดยผู้ต้องหาได้หยิบขวดที่บรรจุสารดังกล่าวออกมาพร้อมกับอ้างว่าเป็นวิตามิน ก่อนใช้เข็มฉีดยาดูดสารออกมาจากขวดระหว่างที่กำลังจะฉีดเข้าเส้นเลือดให้กับสายลับ เจ้าหน้าที่จึงได้แสดงตัวเข้าจับกุม สอบสวน<persName>นายวรุตม์</persName> ให้การรับสารภาพว่า ตนเพิ่งจบการศึกษาจากคณะบริหารธุรกิจ มหาวิทยาลัยเอกชนชื่อดัง แต่ยังไม่มีงานทำ ต่อมาได้รู้จักกับเพื่อนที่เป็นหมอและมีการพูดคุยกันเกี่ยวกับสารดังกล่าว จึงคิดวิธีหารายได้ด้วยการซื้อสารดังกล่าวจากเพื่อนเพื่อนำมาฉีดให้กับหญิงสาวที่ต้องการมีผิวขาว ทั้งนี้ไม่รู้ว่าการกระทำดังกล่าวผิดกฎหมายจึงทำมาอย่างต่อเนื่อง</p>
<p> <persName>นพ.พิพัฒน์</persName> กล่าวว่า สารดังกล่าวเป็นสารต้องห้ามใช้ในวงการแพทย์เท่านั้น ไม่ได้ใช้เพื่อการเสริมความงาม โดยสารดังกล่าวใช้ในการรักษาโรคมะเร็งและผู้ป่วยที่เป็นโรคไขมันอุดตันในเส้นเลือด การใช้สารตัวนี้ต้องอยู่ในการควบคุมของแพทย์ บุคคลภายนอกไม่สามารถมีไว้ในครอบครองได้ นอกจากนี้สารดังกล่าวยังไม่มีผลวิจัยที่ยืนยันว่าสามารถใช้ในการเสริมความงามได้ ผู้ที่ได้รับสารนี้เข้าไปในร่างกายมากๆอาจทำให้ช็อกได้ อีกทั้งผู้ต้องหายังฉีดสารให้กับลูกค้าตามสถานที่ต่างๆทั่วไป ไม่มีสถานที่ให้บริการเป็นหลักแหล่ง อาจจะทำให้ติดเชื้อในกระแสเลือดได้ เบื้องต้นเจ้าหน้าที่ได้แจ้งข้อหาและควบคุมตัวดำเนินคดีต่อไป.</p></body>
</news>
