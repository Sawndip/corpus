<teiHeader>
<fileDesc>
<titleStmt>
  <title>นครบาลจับตา “ก๊กแดง” ผ่านจุดสำคัญกำชับเข้ม “เอ็นบีที-เอเอสทีวี”  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-09 10:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000049453  </bibl>
</sourceDesc>
</fileDesc>
</teiHeader>
<news>
<headline>นครบาลจับตา “ก๊กแดง” ผ่านจุดสำคัญกำชับเข้ม “เอ็นบีที-เอเอสทีวี”</headline>
<lead>นครบาลถกเจ้าหน้าที่รับมือม็อบเสื้อแดง เคลื่อนไหวกดดันรัฐบาลในทุกเส้นทาง ให้แต่ละท้องที่ร่วมกับจราจรกลางกว่า 1,800 นาย ตรึงกำลังเข้มถึงค่ำ กำชับตำรวจดูแลใกล้ชิดจุดล่อแหลม “หางแดง” เลื้อยผ่าน โดยเฉพาะบ้านนายกฯ เอ็นบีที-เอเอสทีวี ราบ 11 ขณะที่ตำรวจพญาไท รวบการ์ด นปช.มีท่าทางพิรุธ ค้นตัวเจอระเบิดเพลิง-ระเบิดขวดผลิตขึ้นเอง</lead>
<neck></neck>
<body><p>วันนี้ (9 เม.ย.) <persName>พล.ต.ต.ภาณุ เกิดลาภผล</persName> รองผู้บัญชาการตำรวจนครบาล (รอง ผบช.น.) ดูแลงานด้านการจราจร เปิดเผยว่า ในวันนี้เจ้าหน้าที่ตำรวจได้ประชุมหารือเจ้าหน้าที่ที่จะปฏิบัติงานในการรับ มือกลุ่มผู้ชุมนุมเคลื่อนขบวนกดดันรัฐบาลในทุกเส้นทาง โดยมอบหมายให้เจ้าหน้าที่ตำรวจท้องที่ต่างๆ ร่วมกับตำรวจจราจรกลางกว่า 1,800 นาย ดูแลอำนวยความสะดวกถึงช่วงค่ำ เนื่องจากวันนี้นอกจากจะมีการเคลื่อนขบวนของกลุ่มผู้ชุมนุมแล้ว ยังคาดการณ์ด้วยว่า จะมีประชาชนเดินทางออกต่างจังหวัดเป็นจำนวนมากในช่วงเทศกาลสงกรานต์</p>
<p>“โดยเส้นทางที่คาดว่ากลุ่มผู้ชุมนุมจะเคลื่อนขบวนผ่าน ได้กำชับเจ้าหน้าที่ตำรวจดูแลอย่างใกล้ชิด ทั้งเส้นทางที่จะเดินทางไปยังบ้านพักนายกรัฐมนตรี <persName>นายสุเทพ เทือกสุบรรณ</persName> สถานีวิทยุโทรทัศน์แห่งประเทศไทย หรือ NBT สถานีโทรทัศน์ ASTV และกรมทหารราบที่ 11 รักษาพระองค์” <persName>พล.ต.ต.ภาณุ</persName> กล่าว</p>
<p>คุมการ์ด นปช.ซุกระเบิดขวดเตรียมป่วน</p>
<p>ทางด้าน <persName>พ.ต.อ.กิตติพันธุ์ จุนทการ</persName> ผู้กำกับการ สน.พญาไท เปิดเผยว่า เจ้าหน้าที่สายตรวจจับกุมชายต้องสงสัยก่อเหตุปั่นป่วนสร้างสถานการณ์ เบื้องต้นจากการตรวจสอบพบว่าผู้ก่อเหตุเป็นชายวัยรุ่น 2 คน ซึ่งเป็นการ์ดของกลุ่ม นปช.พร้อมของกลางระเบิดเพลิง หรือระเบิดขวดที่ผลิตขึ้นเอง</p>
<p>อย่างไรก็ตาม เหตุการณ์ดังกล่าวเกิดขึ้นเมื่อช่วงเช้ามืดที่ผ่านมา เนื่องจากประชาชนพบเห็น 2 คนร้ายเตรียมก่อเหตุปั่นป่วนสร้างสถานการณ์ในซอยราชวิถี 7 ซึ่งเป็นซอยที่สามารถเชื่อมต่อไปยัง ซอยรางน้ำ และอนุสาวรีย์ชัยสมรภูมิได้ โดย 2 คนร้ายมีท่าทางพิรุธ จึงแจ้งเจ้าหน้าที่ทหารที่ประจำจุดตรวจใกล้เคียงตรวจสอบ และสามารถรวบตัวได้พร้อมของกลางดังกล่าว จึงนำส่งพนักงานสอบสวน สน.พญาไท</p>
<p>ทั้งนี้ ผู้ต้องหาทั้งสองยังไม่ยอมให้การใดๆ กับเจ้าหน้าที่ โดยพนักงานสอบสวนควบคุมตัวไปสอบปากคำเข้ม เตรียมแถลงรายละเอียดทั้งหมดที่ สน.พญาไท ในเวลาประมาณ 10.00 น.</p></body>
</news>
