<teiHeader>
<fileDesc>
<titleStmt>
  <title>ค่ายประจักษ์ศิลปาคมปฏิญาณตนปกป้องสถาบันทหาร  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100129/46502/%e0%b8%84%e0%b9%88%e0%b8%b2%e0%b8%a2%e0%b8%9b%e0%b8%a3%e0%b8%b0%e0%b8%88%e0%b8%b1%e0%b8%81%e0%b8%a9%e0%b9%8c%e0%b8%a8%e0%b8%b4%e0%b8%a5%e0%b8%9b%e0%b8%b2%e0%b8%84%e0%b8%a1%e0%b8%9b%e0%b8%8f%e0%b8%b4%e0%b8%8d%e0%b8%b2%e0%b8%93%e0%b8%95%e0%b8%99%e0%b8%9b%e0%b8%81%e0%b8%9b%e0%b9%89%e0%b8%ad%e0%b8%87%e0%b8%aa%e0%b8%96%e0%b8%b2%e0%b8%9a%e0%b8%b1%e0%b8%99%e0%b8%97%e0%b8%ab%e0%b8%b2%e0%b8%a3.html  </bibl>
</sourceDesc>
</fileDesc>
</teiHeader>
<news>
<headline>ค่ายประจักษ์ศิลปาคมปฏิญาณตนปกป้องสถาบันทหาร</headline>
<lead>ทหารค่ายประจักษ์ศิลปาคมปฏิญาณตนปกป้องสถาบันทหาร พร้อมประณามนายทหารนอกรีด ไม่เคารพและปฏิบัติตามตามคำสั่งของผู้บังคับบัญชา</lead>
<neck></neck>
<body><p>เมื่อเวลา 15.45 น.วันที่ 29 มกราคม ที่สนามหน้ากองบัญชาการ มณฑลทหารบกที่ 24 (มทบ.24) ค่ายประจักษ์ศิลปาคม อ.เมืองจ.อุดรธานี <persName>พล.ต.ชาสร วายโสกา</persName> ผู้บัญชาการ มทบ.24 เป็นประธานพิธีปฏิญาณตน เพื่อปกป้องสถาบันทหาร โดยมีกำลังพลของหน่วยทหารต่างๆ ในเขต จ.อุดรธานี หนองบัวลำภู และหนองคาย ประกอบด้วย หัวหน้าหน่วยและกำลังพลของ มทบ. 24 , กองกำลังสุรศักดิ์มนตรี , กรมทหารราบที่ 13 , กอ.รมน.ภาค 2 ส่วนแยก 1 จำนวน 1,000 นาย เพื่อเป็นการแสดงพลังร่วมกันปกป้องสถาบันทหาร และให้กำลังใจต่อผู้บัญชาการทหารบก
 โดยตัวแทนที่มาร่วมปฏิญาณตน ได้อ่านอ่านแถลงการณ์การแสดงพลังของกำลังพลฯ ว่า ข้าราชการทหารในพื้นที่ จ.อุดรธานี หนองบัวลำภู และหนองคาย มีความห่วงใยต่อสถานการณ์ของกองทัพเช่นทหารทุกนาย บนพื้นฐานของความเคารพในความคิดที่แตกต่างของสังคมที่อยู่ในกรอบ ระเบียบ และแบบธรรมเนียมของทหาร ซึ่งปัจจุบันมีทหารบางนาย ไม่เคารพและปฏิบัติตามธรรมเนียมของทหาร ทำให้กองทัพต้องเสื่อมเสียชื่อเสียง ก่อให้เกิดความแตกความสามัคคี ที่ไม่สมควรอย่างยิ่งในกำลังพลของกองทัพ</p>
<p> พวกเราขอประณามการระทำของทหารที่ไม่เคารพและปฏิบัติตามธรรมเนียมของทหาร ที่ไม่เคารพระบบอาวุโส และไม่ปฏิบัติตามคำสั่งของผู้บังคับบัญชา และขอให้ทหารเหล่านั้นยุติการกระทำดังกล่าวเสีย เพื่อเป็นแบบอย่างที่ดีให้กำลังพลทุกนาย และเพื่อรักษาความสามัคคีในหมู่ทหาร ที่รักและภูมิใจในอาชีพและเครื่องแบบที่สวมใส่ โดยพวกเราขอเป็นกำลังใจให้ผู้บัญชาการทหารบก และผู้บังคับบัญชาทุกระดับ ในการที่จะต่อสู้และยืนหยัดเพื่อรักษาไว้ซึ่งเกียรติภูมิของเหล่าทหารหาญเป็นแบบอย่างที่ดีต่อกำลังพล และพร้อมที่จะปกป้องต่อสถาบันกองทัพ ชาติ ศาสนา และสถาบันพระมหากษัตริย์ ตราบจนชีวิตจะหาไม่
 โดยให้คำมั่นว่า “ กำลังพลทุกนายจักเป็นทหารที่ดี มีวินัย และปฏิบัติตามคำสั่งของผู้บังคับบัญชาอย่างเคร่งครัด และจักเคารพปฏิบัติตามแบบธรรมเนียมของทหารตลอดไป “
</p>
<p><persName>พล.ต.ชาสร</persName> ได้กล่าวต่อกำลังพลที่มาปฏิญาณตนว่า ในนามของผู้บัญชาการทหารบก ขอขอบใจกำลังพลทุกนายที่มารวมตัวกันเพื่อแสดงความห่วงใยต่อสถานการณ์ของกองทัพในวันนี้ ตนเชื่อว่าสังคมทหารเป็นสังคมที่ยึดมั่น ถือระเบียบวินัย และการปฏิบัติตามแบบธรรมเนียมของทหารเป็นหลัก จึงสามารถเป็นกำลังที่เข้มแข็งให้กับประเทศได้
 ส่วนการแสดงความคิดเห็นในด้านต่างๆ นั้นสามารถทำได้ แต่ต้องเป็นไปตามระเบียบขั้นตอนที่กำหนดไว้ ซึ่งทหารทุกนาย ทุกหน่วย ทุกเหล่าสมควรที่จะยึดถือปฏิบัติตาม  ทหารผู้ใดที่มีการกระทำที่ไม่เป็นไปตามแบบธรรมเนียมทหาร ถือว่าทหารผู้นั้นทำไม่เหมาะสม ไม่สมควรเป็นแบบอย่างต่อไป                  “เราเป็นคนไทยทุกคน แต่เป็นคนไทยที่ทำหน้าที่ของทหาร และเป็นทหารไปจนวันตาย ต้องเป็นคนที่อยู่ในระเบียบวินัย ถ้าขาดวินัยความสามัคคี ก็เปรียบเหมือนกองโจรที่ถืออาวุธ ทหารต้องเป็นบุคคลที่เสียสละ ยืนอยู่บนหลักการของความถูกต้อง" <persName>พล.ต.ชาสร</persName> กล่าว</p></body>
</news>
