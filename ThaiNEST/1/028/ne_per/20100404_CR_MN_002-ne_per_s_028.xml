<teiHeader>
<fileDesc>
<titleStmt>
  <title>การ์ดแดงรุมยำพ่อลูกเมากลับบ้าน หามส่ง รพ.  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-04 13:04:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046633  </bibl>
</sourceDesc>
</fileDesc>
</teiHeader>
<news>
<headline>การ์ดแดงรุมยำพ่อลูกเมากลับบ้าน หามส่ง รพ.</headline>
<lead>พ่อลูกสุดซวย เมาจะกลับเข้าบ้าน ทำแผงเหล็กกั้น ล้มโดนการ์ด นปช.รุมยำสะบักสะบอม พ่อถูกหามส่ง รพ. หัวหน้าการ์ดอ้างคู่กรณีเมาป่วน ปัดรับผิดชอบแถมปล่อยลูกน้องหลบหนี</lead>
<neck></neck>
<body><p>วันนี้ (4 เม.ย.) เมื่อเวลา 03.30 น. <persName>นายไตรรัตน์ ทูรังกูร</persName> อายุ 26 ปี อยู่บ้านเลขที่ 257 ถ.มหาไชย แขวงสำราญราษฎร์ เขตพระนคร กทม. อาชีพขับวินจักรยานยนต์รับจ้าง และเป็นนักศึกษาชั้นปีที่ 4 ม.ราชภัฏสวนดุสิต ที่อยู่ในสภาพปากและศีรษะแตก ร่างกายฟกช้ำดำเขียว เข้าแจ้งความต่อ <persName>พ.ต.ท.ชำนาญ คงเมือง</persName> พงส.(สบ 2) สน.สำราญราษฎร์ ว่าตนเองและ<persName>นายไตรภูมิ ทูรังกูร</persName> อายุ 50 ปี ซึ่งเป็นบิดา ถูกการ์ด นปช.รุมทำร้ายจนได้รับบาดเจ็บ ขณะเดียวกัน มีการ์ด นปช.กว่า 10 คนเดินทางมาที่ สน.สำราญราษฎร์ เพื่อฟังการให้ปากคำของผู้เสียหาย จนเกิดมีปากเสียงกันเล็กน้อยระหว่างญาติผู้เสียหายกับกลุ่มการ์ด นปช.</p>
<p><persName>นายไตรรัตน์</persName>ให้การว่า ก่อนเกิดเหตุตนและพ่อได้ไปนั่งสังสรรค์ที่บ้านเพื่อนของบิดาในละแวกนั้น เมื่อมาถึงที่เกิดเหตุซึ่งตอนนั้นมีอาการมึนเมาพอสมควร ตนเห็นแผงเหล็กของการ์ด นปช.ขวางทางเข้าปากซอยบ้าน ซึ่งจังหวะนั้นมีการ์ดของ นปช.ยืนเฝ้าอยู่คนเดียว พ่อของตนจึงเดินเข้าไปยกแผงเหล็กออก แต่ด้วยความเมาเลยทำให้แผงเหล็กล้มลงเสียงดัง การ์ด นปช.นึกว่าพ่อของตนมาหาเรื่องจึงวิ่งเข้ามาชกต่อย ด้วยความตกใจตนจึงรีบเข้าไปช่วยเหลือพ่อจนตนล้ม จากนั้นการ์ด นปช.อีก 3-4 คน ซึ่งไม่รู้ว่ามาจากไหนวิ่งเข้ารุมสกรัมตนและพ่อจนสะบักสะบอม พอพายุฝ่าเท้าสงบตนจึงรีบพาพ่อไป รพ.กลางทันที จากนั้นก็เดินทางเข้ามาแจ้งความ ส่วนพ่อของตนยังให้การไม่ไหว</p>
<p>ด้านหัวหน้าการ์ด นปช.กล่าวว่า ขณะเกิดเหตุไม่ได้อยู่ในเหตุการณ์ เพราะต้องควบคุมม็อบอยู่ที่แยกราชประสงค์ พอทราบเรื่องก็เดินทางมาที่ สน.ทันที แต่จากการสอบถามลูกน้องตนที่เห็นเหตุการณ์แล้วได้ความว่า ผู้เสียหายมีอาการเมามาก เดินเข้ามาถีบแผงเหล็กจนล้มคว่ำ โดยไม่ได้ขออนุญาต ลูกน้องตนที่มีเรื่องจึงเข้าไปต่อว่าแต่ถูกกลุ่มกลุ่มผู้เสียหายชกเข้าที่ใบ หน้าจนต้องมีการตอบโต้ จนเกิดเหตุชุลมุนขึ้น อย่างไรก็ตามจะเรียกลูกน้องตนมาพูดคุยอย่างละเอียดอีกครั้ง แต่คาดว่าน่าจะหลบหนีไปแล้ว</p>
<p>เบื้องต้นเจ้าหน้าที่ได้สอบปากคำไปบางส่วนแล้ว และให้ผู้เสียหายเดินทางกลับไปพักผ่อนก่อน เนื่องจากยังอยู่ในอาการมึนเมา จากนั้นจะเชิญมาสอบอย่างละเอียดอีกครั้ง พร้อมทั้งจะให้ผู้เสียหายบอกถึงตำหนิ รูปพรรณสัณฐานของผู้ก่อเหตุ ก่อนจะสเกตช์ภาพเพื่อขอศาลให้อนุมัติหมายจับต่อไป</p></body>
</news>
