<teiHeader>
<fileDesc>
<titleStmt>
  <title>ปีใหม่4วัน ตายพุ่ง238ศพ "อยุธยา-จันทบุรี"ครองแชมป์ ปชช.ทยอยกลับกรุง รถไฟขึ้น-ล่องใต้แน่นทุกขบวน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-02 18:53:26  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1262433259&catid=17  </bibl>
</sourceDesc>
</fileDesc>
</teiHeader>
<news>
<headline>ปีใหม่4วัน ตายพุ่ง238ศพ "อยุธยา-จันทบุรี"ครองแชมป์ ปชช.ทยอยกลับกรุง รถไฟขึ้น-ล่องใต้แน่นทุกขบวน</headline>
<lead>ปีใหม่ 4 วัน ตายพุ่งกระฉูดแล้ว 238 ศพ ขึ้นปีใหม่วันเดียว 70 ราย สาเหตุหลักจากซิ่งเกิน กม.กำหนด เมาแล้วขับ "อยุธยา-จันทบุรี"ครองแชมป์จังหวัดละ 10 ราย รถยนต์ชนรถไฟตายอีก 3 ที่ยะลา รถไฟขึ้น-ล่องใต้แน่นทุกขบวน ปชช.เริ่มเดินทางกลับ</lead>
<neck></neck>
<body><p>1 มค.วันเดียวตายพุ่ง70ราย</p>
<p>ที่กรมป้องกันและบรรเทาสาธารณภัย <persName>นายอุทัยรัตน์ ชัยประเสริฐ</persName> ผู้ช่วยรัฐมนตรีประจำกระทรวงยุติธรรม แถลงเมื่อวันที่ 2 มกราคม ถึงสถิติอุบัติเหตุทางถนนช่วงเทศกาลปีใหม่ 2553 ในช่วงวันที่ 4 ของการรณรงค์ "7 วันขับขี่ปลอดภัย  เทิดไท้องค์ราชัน" ว่า โดยสถิติเฉพาะวันที่ 1 มกราคม เกิดอุบัติเหตุ รวม 686 ครั้ง เพิ่มขึ้นจากปี 2552 (464 ครั้ง) 222 ครั้ง คิดเป็นร้อยละ 47.84  ผู้เสียชีวิต 70  ราย เพิ่มขึ้นจากปี 2552 (52 ราย) 18 ราย คิดเป็นร้อยละ 34.62  ผู้บาดเจ็บ 737 ราย เพิ่มขึ้นจากปี 2552 (492 ราย) 245 ราย คิดเป็นร้อยละ 49.80 สาเหตุที่ทำให้เกิดอุบัติเหตุสูงสุด ได้แก่ เมาสุรา ร้อยละ 50 ขับรถเร็วเกินกำหนดร้อยละ 20.70 ยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ 84.90  ส่วนใหญ่เกิดในเส้นทางตรง ร้อยละ 59.33 บนถนน อบต./หมู่บ้าน ร้อยละ 34.69 ทางหลวงแผ่นดิน ร้อยละ 31.78</p>
<p><persName>นายอุทัยรัตน์</persName> กล่าวด้วยว่า สรุปอุบัติเหตุทางถนนสะสม 4 วัน ตั้งแต่วันที่ 29 ธันวาคม 2552 - 1 มกราคม 2553 เกิดอุบัติเหตุรวม 2,510 ครั้ง ลดลงจากปี 2552 (2,793  ครั้ง) 283 ครั้ง  คิดเป็นร้อยละ 10.13  ผู้เสียชีวิตรวม 238 คน ลดลงจากปี 2552 (278  คน) 40 คน คิดเป็นร้อยละ 14.39  ผู้บาดเจ็บรวม 2,725 คน ลดลงจากปี 2552 (2,996 คน)  271 คน คิดเป็นร้อยละ 9.05 จังหวัดที่เกิดอุบัติเหตุสะสมสูงสุด ได้แก่ นครศรีธรรมราช จำนวน 83 ครั้ง จังหวัดที่มีผู้เสียชีวิตสะสมสูงสุด ได้แก่ จันทบุรี และพระนครศรีอยุธยา จังหวัดละ 10 ราย จังหวัดที่มีผู้บาดเจ็บสะสมสูงสุด ได้แก่ เพชรบูรณ์ จำนวน 99 ราย  จังหวัดที่ไม่เกิดอุบัติเหตุในช่วง 4 วัน ได้แก่ ยโสธร  จังหวัดที่ไม่มีผู้เสียชีวิตในช่วง 4 วัน มี 12 จังหวัด </p>
<p>สาเหตุหลักซิ่งเกินกม.กำหนด</p>
<p><persName>นายอุทัยรัตน์</persName>  กล่าวต่อว่า จากสถิติอุบัติเหตุทางถนนในช่วง 4 วันของการรณรงค์ที่ผ่านมา สาเหตุของการเสียชีวิตจากอุบัติเหตุทางถนนช่วงเทศกาล  ปีใหม่ 2553 กว่าร้อยละ 40.5 เกิดจากการขับรถเร็วเกินกว่าที่กฎหมายกำหนด ศูนย์อำนวยการความปลอดภัยทางถนน จึงได้สั่งการจังหวัดให้กำชับเจ้าหน้าที่ตำรวจและเจ้าหน้าที่ประจำจุดเข้ม งวดการตรวจจับดำเนินคดี โดยเฉพาะการตรวจจับความเร็ว เมาแล้วขับ รวมถึงการไม่สวมหมวกนิรภัยขณะขับขี่ โดยประสานองค์กรปกครองส่วนท้องถิ่น กำชับกำนัน ผู้ใหญ่บ้าน ผู้นำชุมชน อาสาสมัครประจำจุดสกัดเน้นหนักมาตรการเข้มข้นบนถนนสายรองในหมู่บ้านและชุมชน เฝ้าระวังและตักเตือนผู้ใช้รถใช้ถนนให้ปฏิบัติตามกฎจราจรอย่างเคร่งครัด และขอความร่วมมือสื่อมวลชนประชาสัมพันธ์ให้ประชาชนทราบถึงโทษกรณีกระทำผิดกฎ จราจร เพื่อตักเตือนและป้องปรามผู้ใช้รถใช้ถนน หากขับรถเร็วเกินกว่าที่กฎหมายกำหนด ถูกปรับไม่เกิน 1,000 บาท การแซงในที่คับขัน ซึ่งมีความเสี่ยงต่อการเกิดอุบัติเหตุรายใหญ่ ผู้กระทำความผิดจะได้รับโทษปรับตั้งแต่ 400 - 1,000 บาท กรณีเมาแล้วขับ  หากตรวจพบระดับแอลกอฮอล์ในเลือดเกิน 50 มิลลิกรัมเปอร์เซ็นต์ มีโทษจำคุกไม่เกิน 1 ปี ปรับตั้งแต่ 5,000 - 20,000 บาท หรือทั้งจำทั้งปรับ และถูกศาลสั่งพักใช้ใบอนุญาตขับขี่ไม่น้อยกว่า 6 เดือนหรือเพิกถอนใบอนุญาต </p>
<p>จับขายเหล้าไร้ใบอนุญาต 277 ราย</p>
<p>"นอกจากนี้ ช่วงการรณรงค์ที่ผ่านมา กรมสรรพสามิตได้จับกุมร้านค้าริมทางบนถนนสายหลักและสายรองที่จำหน่ายสุราโดย ไม่ได้รับใบอนุญาต จำนวน  277 ราย และได้มีการถอนใบอนุญาตการจำหน่ายสุราที่กระทำผิดกฎหมาย อาทิ จำหน่ายนอกเวลาที่กำหนด จำหน่ายในสถานที่ห้ามจำหน่าย รวมจำนวน 26 ราย จึงขอเน้นย้ำให้ผู้ประกอบการร้านค้าที่จำหน่ายสุรา ปฏิบัติตาม พ.ร.บ.ควบคุมเครื่องดื่มแอลกอฮอล์ พ.ศ.2551 อย่างเคร่งครัด หากฝ่าฝืนจำหน่ายสุราในสถานที่ห้ามจำหน่าย เช่น ปั๊มน้ำมัน สถานที่ราชการ มีโทษจำคุกไม่เกิน 6 เดือน ปรับไม่เกิน 10,000 บาท หรือทั้งจำทั้งปรับ กรณีจำหน่ายสุราแก่บุคคลที่มีอายุต่ำกว่า 20 ปี มีโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ และกรณีจำหน่ายสุรานอกเวลาที่กฎหมายกำหนด มีโทษจำคุกไม่เกิน 6 เดือน   หรือปรับไม่เกิน 10,000 บาท หรือทั้งจำทั้งปรับ" <persName>นายอุทัยรัตน์</persName> กล่าว  </p>
<p>รถยนต์ชนรถไฟตายอีก 3 </p>
<p><persName>นายเวโรจน์ สายทองแท้</persName> หัวหน้าสำนักงานป้องกันและบรรเทาสาธารณภัยจังหวัดยะลา เปิดเผยว่า ศูนย์ปฏิบัติการป้องกันและลดอุบัติเหตุทางถนนช่วงเทศกาลปีใหม่ 2553 จ.ยะลา ได้สรุปผลการปฏิบัติงาน 7 วันอันตราย ระหว่างวันที่  29 ธันวาคม 2552  ถึงวันที่ 1 มกราคม 2553  พบการเกิดอุบัติเหตุ 6 ครั้ง  ผู้ได้รับบาดเจ็บรวม 5  ราย เป็นชาย 5 ราย มีผู้เสียชีวิตแล้ว 3 ราย ที่ อ.เมืองยะลา  สาเหตุมาจากขับรถยนต์ชนกับรถไฟ ที่บ้านยุโป ม.1 ต.ยุโป อ. เมืองยะลา สำหรับบรรยากาศทั่วไปใน จ.ยะลา ช่วงเทศกาลปีใหม่ยังคงเงียบเหงา เนื่องจากประชาชนส่วนใหญ่ไปท่องเที่ยวยังต่างจังหวัดจำนวนมาก</p>
<p><persName>ร.ต.ท.วลัยศักดิ์ จิระ</persName> พนักงานสอบสวน สภ.เมืองสิงห์บุรี  รับแจ้งมีรถจักรยานยนต์ถูกเฉี่ยวชนตกลงไปข้างทาง  ที่ถนนสายสิงห์บุรี -ลพบุรี  ปากทางเข้าบ้านหัวดอน  หมู่ที่ 1  ต.บางมัญ  อ.เมือง จ.สิงห์บุรี  จึงไปสอบสวนพบรถจักรยานยนต์ฮอนด้า เวฟ สีขาว หมายเลขทะเบียน  กนจ  977  สิงห์บุรี ตกลงข้างทางสภาพรถพังยับเยิน ส่วนคนขับเจ้าหน้าที่มูลนิธิกู้ภัยจังหวัดสิงห์บุรี นำส่งโรงพยาบาลสิงห์บุรี และเสียชีวิตในเวลาต่อมา ทราบชื่อ <persName>นายวิทยา  บัวทอง</persName>  อายุ 56 ปี สภาพศพแขน ขาหัก คาดว่าถูกรถเฉี่ยวชน</p>
<p>สาวรุ่นซิ่ง จยย.ชนท้ายรถเก๋งดับ</p>
<p>เวลา 16.00 น.วันเดียวกัน <persName>พ.ต.ท.อรรถชัย ใจนักรบ</persName> พนักงานสอบสวน สบ 2 สภ.ทรงธรรม อ.เมืองกำแพงเพชร รับแจ้งอุบัติเหตุรถชนมีผู้เสียชีวิต บนถนนพหลโยธิน บ้านสหกรณ์ทรงธรรม หมู่ 12 ตำบลทรงธรรม อ.เมือง รุดตรวจสอบที่เกิดเหตุพบรถจักรยานยนต์ยี่ห้อฮอนด้าเวฟ 125 สีแดง ทะเบียนป้ายแดง สภาพพังยับ ใกล้กันพบศพ <persName>น.ส.ศศิธร น้อยแก้ว</persName> อายุ 16 ปี บ้านเลขที่ 38 หมู่ 4 ตำบลทรงธรรม สภาพศพกะโหลกศีรษะแตก ห่างออกไป 4 เมตร พบรถเก๋งฮอนด้าสีบรอนซ์ ทะเบียน กข 6081 ตาก จอดอยู่ ท้ายรถยุบเสียหาย </p>
<p><persName>น.ส.สิตานัน บุญจิต</persName> บ้านเลขที่ 11/28 ตำบลแม่สอด อ.สอด จ.ตาก คนขับให้การว่าขับรถจาก อ.แม่สอด จะไปหาบุตรสาวที่พัทยา จ.ชลบุรี โดยขับรถอยู่เลนซ้ายด้วยความเร็วปกติ ก่อนถูกชนท้าย จึงจอดดูและพบว่ามีผู้เสียชีวิต  </p>
<p>ทั้งนี้ คาดว่าผู้ตายขี่รถด้วยความเร็วในช่วงการจราจรคับคั่ง ประกอบกับยังขับขี่ไม่ชำนาญจึงพุ่งชนท้ายรถคู่กรณีจนเสียชีวิต สำหรับอุบัติเหตุรายนี้นับเป็นรายที่ 2 ของ จ.กำแพงเพชรที่เสียชีวิต หลังจากที่เมื่อคืนวันที่ 29 ธันวาคม <persName>นายสกล แสงเดือน</persName> อายุ 47 ปี ขี่รถจักรยานยนต์ชนเสาไฟฟ้าเสียชีวิตคาที่</p>
<p>ยังคุมเข้ม"เมาไม่ขับ"ขากลับ</p>
<p><persName>พล.ต.ท.พงศพัศ พงษ์เจริญ</persName> ผู้ช่วย ผบ.ตร.ในฐานะโฆษก ตร. เปิดเผยถึงการฝากบ้านกับตำรวจของประชาชนในพื้นที่ต่างๆ ว่า สน.ที่รับฝากบ้านไว้มากที่สุด ได้แก่ สน.โชคชัย จำนวน 102 หลัง รองลงไป 10 อันดับ ได้แก่ สน.บางเขน 99 หลัง, สน.ลาดพร้าว 80 หลัง, สน.หัวหมาก 68 หลัง, สน.คันนายาว 67 หลัง, สน.ดอนเมือง 66 หลัง, สน.บางนา 64 หลัง, สน.บางชัน 62 หลัง, สน.พหลโยธิน 59 หลัง, สน.โคกคราม 59 หลัง และ สน.ประชาชื่น 53 หลัง สำหรับ สน.ที่ไม่มีผู้ฝากบ้านกับตำรวจ มีจำนวน 4 สน. ได้แก่ สน.บางโพ, สน.คลองสาน, สน.บวรมงคล และ สน.บางคอแหลม</p>
<p><persName>พล.ต.ท.พงศพัศ</persName>กล่าวว่า วันที่ 2 มกราคมที่ประชาชนจะเริ่มเดินทางกลับกรุงเทพฯ ตำรวจได้เตรียมกำลังดูแลอำนวยความสะดวกตลอดเส้นทาง โดยตามด่านต่างๆ จะมีมาตรการการตรวจวัดแอลกอฮอล์สำหรับผู้ขับขี่ยานพาหนะ</p>
<p>"สำนักงานตำรวจแห่งชาติได้ระดมสรรพกำลังปฏิบัติหน้าที่ป้องกันและลด อุบัติเหตุทางถนนช่วงเทศกาลปีใหม่ โดยใช้กำลังตำรวจในการปฏิบัติงานทั้งหมด 45,043 นาย กำลังอาสา และหน่วยอื่นอีกน 25,971 นาย ตั้งจุดตรวจ จำนวน 3,543 จุด, จัดเรือตำรวจน้ำ 138 ลำ, รถศูนย์ส่งกลับ รพ.พต. จำนวน 9 คัน รวมทั้งจัดเฮลิคอปเตอร์ 20 ลำทั่วประเทศ เตรียมพร้อมในการช่วยเหลือกู้ภัยและให้บริการทางการแพทย์" โฆษก ตร.กล่าว</p>
<p>รถไฟขึ้น-ล่องใต้แน่นทุกขบวน</p>
<p>วันเดียวกัน ผู้สื่อข่าวรายงานจาก อ.หาดใหญ่ จ.สงขลาว่า มีประชาชนจำนวนมากทะยอยมารอใช้บริการรถไฟเดินทางกลับจนล้นชานชลา โดยเฉพาะขบวนรถไฟฟรีทั้งขาขึ้น และขาล่อง 3 จังหวัดชายแดนภาคใต้ และเกิดเหตุวุ่นวายเนื่องจากกลุ่มวัยรุ่นพยายามปีนป่ายหน้าต่างรถไฟเพื่อ แย่งที่นั่ง  ทำให้เจ้าหน้าที่รักษาความปลอดภัยต้องพยายามดึงลงเพื่อไม่ให้เอาเปรียบผู้ โดยสารอื่นๆ โดยเฉพาะผู้สูงอายุ ผู้หญิงและเด็กที่ต่อแถวรอขึ้นรถไฟ  อย่างไรก็ตาม แม้มีการเสริมโบกี้รถไฟเต็มพิกัดแต่รถไฟสายใต้ก็เต็มทุกขบวน ขณะที่ศูนย์ภาคใต้การรถไฟแห่งประเทศไทยแจ้งว่า ขอให้ประชาชนมั่นใจว่าจำนวนที่นั่งทุกขบวนจะเพียงพอโดยไม่มีปัญหาผู้โดยสาร ตกค้าง</p></body>
</news>
