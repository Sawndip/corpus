<teiHeader>
<fileDesc>
<titleStmt>
  <title>มือปืนดักซัลโวสมาชิก อบต. ที่ตรัง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-23 11:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55755  </bibl>
</sourceDesc>
</fileDesc>
</teiHeader>
<news>
<headline>มือปืนดักซัลโวสมาชิก อบต. ที่ตรัง</headline>
<lead>ดักยิงสมาชิก อบต.ที่เมืองตรัง จนท.คาดปมสังหารโหด การเมืองท้องถิ่น-ขัดแย้งส่วนตัว</lead>
<neck></neck>
<body><p>วันนี้ (23 มี.ค.) ผู้สื่อข่าวรายงานว่า <persName>ร.ต.ท.ประทีป อำพะวัน</persName> ร้อยเวร สภ.ห้วยยอด จ.ตรัง รับแจ้งเหตุคนถูกยิงบริเวณหน้าบ้านเลขที่ 223 หมู่ 8 ต.หนองช้างแล่น อ.ห้วยยอด จึงไปตรวจสอบที่เกิดเหตุพบรถ จยย.ฮอนด้า เวฟ สีน้ำเงิน ทะเบียน ทน 98 ตรัง ล้มคว่ำอยู่ที่ประตูหน้าบ้าน ใกล้กันพบกองเลือดจำนวนหนึ่ง ส่วนประตูบ้านมีรอยกระสุนจำนวน 1 รู  นอกจากนี้ยังเก็บหัวกระสุนลูกปราย จำนวน 1 หัว และหมอนรองกระสุนอีก 1 อัน จึงเก็บไว้เป็นหลักฐาน ส่วนผู้บาดเจ็บทราบว่าทางญาติได้ช่วยกันรีบนำส่ง รพ.ห้วยยอด ไปก่อนหน้านี้  และเสียชีวิตในเวลาต่อมาเนื่องจากทนพิษบาดแผลไม่ไหว ทราบชื่อคือ <persName>นายอรุณ คดีพิศาล</persName> อายุ 50 ปี เป็นเจ้าของบ้าน และมีตำแหน่งเป็น ส.อบต.หนองช้างแล่น สภาพศพพบมีบาดแผลถูกยิงด้วยอาวุธปืนลูกซอง เข้าที่บริเวณกกหูขวา และแผ่นหลัง รวม 6 รู</p>
<p>จากการสอบถาม<persName>นางนิตยา คดีพิศาล</persName> ภรรยาผู้ตาย ทราบว่า ก่อนเกิดเหตุสามีได้นั่งดื่มสุรากับเพื่อนที่ร้านค้าบริเวณหน้าวัดหนองช้าง แล่น  และในระหว่างทางที่สามีใกล้กลับถึงบ้านก็ได้โทรศัพท์มาบอกตนให้เปิดประตู บ้านคอยด้วย และในช่วงที่สามีกำลังจอดรถ จยย.คันดังกล่าว ก็ได้ยินเสียงอาวุธปืนดังขึ้น 1 นัด ล้มลงกับพื้น ตนจึงรีบตะโกนให้ญาติมาช่วยนำสามีไปส่ง รพ.ห้วยยอด แต่ก็เสียชีวิตในระหว่างทางก่อนถึงมือแพทย์ ส่วนสาเหตุที่สามีถูกยิงเสียชีวิตนั้น ตนยังนึกไม่ออกเช่นกัน เนื่องจากที่ผ่านมาสามีเป็นคนดีมาก และเป็นที่รักของชาวบ้าน จนได้รับความไว้วางใจเลือกให้เป็น ส.อบต.หมู่ 8 มา 3 สมัยติดต่อกัน เบื้องต้นเจ้าหน้าที่ตำรวจ คาดสาเหตุมาจากการเมืองท้องถิ่น ขัดแย้งส่วนตัว และชู้สาว ซึ่งจะได้สืบสวนต่อไป</p></body>
</news>
