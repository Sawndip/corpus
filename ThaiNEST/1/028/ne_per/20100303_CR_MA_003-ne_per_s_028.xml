<teiHeader>
<fileDesc>
<titleStmt>
  <title>นครบาลจ่อฟัน"เคทอง"2ข้อหา คดีบึ้มแบงก์สีลมได้เค้าคนซ้อนจยย.  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-03 21:32:01  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267626838&catid=17  </bibl>
</sourceDesc>
</fileDesc>
</teiHeader>
<news>
<headline>นครบาลจ่อฟัน"<persName>เคทอง</persName>"2ข้อหา คดีบึ้มแบงก์สีลมได้เค้าคนซ้อนจยย.</headline>
<lead></lead>
<neck></neck>
<body><p>เวลา 14.00 น. วันที่ 3 มีนาคม ที่ห้องประชุมปารุสกวัน 2 กองบัญชาการตำรวจนครบาล (บช.น.) <persName>พล.ต.ต.อำนวย นิ่มมะโน</persName> รอง ผบช.น. <persName>พล.ต.ต.สำเริง สุวรรณพงษ์</persName> ผบก.น.3 ประชุมพนักงานสอบสวนเพื่อหารือกรณี<persName>นายพรวัฒน์ ทองธนบูรณ์</persName> หรือ<persName>เคทอง</persName> แกนนำนักรบพระเจ้าตาก คนสนิท <persName>พล.ต.ขัตติยะ สวัสดิผล</persName> หรือ<persName>เสธ.แดง</persName> ที่นำคลิปวิดีโอเผยแพร่ผ่านเว็บไซต์ยูทูบ พูดในทำนองจะเกิดเหตุการณ์รุนแรงต่างๆ ในบ้านเมืองว่า ดูรายละเอียดกรณีวันที่ 26 กุมภาพันธ์<persName>นายพรวัฒน์</persName> พูดผ่านเว็บไซต์ว่าจะมีเหตุระเบิดใน กทม.หลายจุด และวันที่ 27 กุมภาพันธ์ก็เกิดเหตุขึ้น การพูดใช้ความรุนแรงว่าสงครามการเมืองเกิดแล้ว ชัดเจนว่าเป็นการยุยงปลุกปั่น ทำให้ประชาชนเกิดความวุ่นวายสับสน 
00เรียกพบก่อนไม่มาหมายจับ</p>
<p>"หากพูดขนาดนี้แล้วกฎหมายบ้านเมืองบังคับไม่ได้ บ้านเมืองคงไม่สงบ ทำแบบนี้ประชาชนปั่นป่วนแน่นอน เพราะหลังพูด วันรุ่งขึ้นเกิดเหตุจริง หากดูแม่นขนาดนี้หมอฟันธงก็สู้ไม่ได้ ทาง ผบช.น.จึงตั้งคณะพนักงานสอบสวน ให้ตนเป็นหัวหน้าศึกษารายละเอียด สอบปากคำเก็บหลักฐาน ก่อนขอหมายจับ" <persName>พล.ต.ต.อำนวย</persName>กล่าว และว่า <persName>นายพรวัฒน์</persName>ยังตกเป็นผู้ต้องหาในคดีที่เจ้าหน้าที่ตรวจค้นบ้านยึดอาวุธสงคราม ท้องที่สน.ลาดกระบัง ขณะนี้อยู่ระหว่างปล่อยตัวชั่วคราว และคาดจะรวบรวมสำนวนเสร็จสิ้นภายในหนึ่งสัปดาห์</p>
<p><persName>พล.ต.ต.อำนวย</persName>กล่าวว่า ได้ประชุมพนักงานสอบสวน บก.น.3 เพื่อเร่งดำเนินการส่วนที่<persName>นายพรวัฒน์</persName>พูดในทำนองปลุกปั่น และหาก<persName>นายพรวัฒน์</persName>ประสงค์เข้ามอบตัวติดต่อได้ที่ สน.ลาดกระบัง เบื้องต้นจะขอหมายจับข้อหากระทำให้ปรากฏแก่ประชาชนด้วยวิธีอื่นใด ซึ่งมิใช่การกระทำภายใต้ความมุ่งหมายแห่งรัฐธรรมนูญหรือมิใช่เพื่อแสดงความคิดเห็นหรือติชมโดยสุจริต เพื่อให้เกิดความคิดเห็นในหมู่ประชาชนถึงขนาดที่จะก่อให้เกิดความไม่สงบขึ้นในราชอาณาจักร มีโทษจำคุก 7 ปี และข้อหาขู่เข็ญให้ผู้อื่นเกิดความกลัวหรือความตกใจ เป็นความผิดลหุโทษ โทษจำคุก 1 เดือนปรับ 1,000 บาท ซึ่ง สน.ลาดกระบัง จะเรียกมาพบก่อน หากมาก็แจ้งข้อหาหากไม่มาจะขอหมายศาลจับกุมต่อไป</p>
<p>รอง ผบช.น.กล่าวว่า ส่วนการดำเนินคดีกับเจ้าของเว็บไซต์ที่โพสท์จะดูว่าเชื่อมโยงหรือไม่ หากโพสท์ให้ตำรวจรู้ว่ามีแบบนี้ทำไมตำรวจไม่จัดการคงไม่เป็นไร แต่หากโพสท์เพราะเจตนาไม่บริสุทธิ์ก็ต้องดำเนินการ ซึ่งผู้เชี่ยวชาญของสำนักงานตำรวจแห่งชาติ (ตร.) ได้เก็บหลักฐานทั้งหมดแล้ว และพนักงานสอบสวนจะสอบปากคำ โดยตำรวจไม่เน้นกลุ่มใดกลุ่มหนึ่งเน้นทุกคน</p>
<p><persName>พล.ต.ต.ปิยะ อุทาโย</persName> ผบก.อก.บช.น. ในฐานะรองโฆษก ตร. กล่าวถึงความคืบหน้าติดตามคนร้ายก่อเหตุปาระเบิดใส่ธนาคารกรุงเทพ สาขาสีลมว่าได้ข้อมูลความชัดเจนมากขึ้น นอกเหนือจากผู้ที่ถูกออกหมายจับไปแล้ว อาทิ ตำหนิรูปพรรณของคนขับขี่รถจักรยานยนต์ ลักษณะรถจักรยานยนต์ที่ใช้ก่อเหตุรวมถึงเครื่องแต่งกายของผู้ขับขี่และคนซ้อนท้ายชัดเจนมากขึ้น </p></body>
</news>
