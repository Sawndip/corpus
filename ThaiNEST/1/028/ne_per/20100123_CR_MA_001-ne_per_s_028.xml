<teiHeader>
<fileDesc>
<titleStmt>
  <title>ตร.เดินหน้าทลายเครือข่าย"เสธ.แดง" จับการ์ดแดง"มือปืน 9 นิ้ว" ค้นบ้านนักรบพระเจ้าตาก เจอ"อาวุธ"อีกชุด  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-23 07:35:34  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264168914&catid=17  </bibl>
</sourceDesc>
</fileDesc>
</teiHeader>
<news>
<headline>ตร.เดินหน้าทลายเครือข่าย"<persName>เสธ.แดง</persName>" จับการ์ดแดง"<persName>มือปืน 9 นิ้ว</persName>" ค้นบ้านนักรบพระเจ้าตาก เจอ"อาวุธ"อีกชุด</headline>
<lead>ตร.บุกทลายเครือข่าย"<persName>เสธ.แดง</persName>" จับการ์ดแดงฉายา"<persName>มือปืน 9 นิ้ว</persName>" ค้นบ้านนักรบพระเจ้าตาก เจออาวุธอีกชุด ยื่นฝากขัง 3 ลูกน้องคนใกล้ชิด ล่าสุดให้ประกันตัวแล้ว รายละ 2 แสนบาท คำร้องชัดสงสัยพัวพันถล่ม "บก.ทบ."</lead>
<neck></neck>
<body><p>ตร.ลุยทลายเครือข่าย"<persName>เสธ.แดง</persName>"</p>
<p>ตำรวจยังคงออกปฏิบัติการตรวจค้นเครือข่ายที่ต้องสงสัย เชื่อมโยงกับ<persName>พล.ต.ขัตติยะ สวัสดิผล</persName> หรือ <persName>เสธ.แดง</persName> ผู้ทรงคุณวุฒิกองทัพบก อย่างต่อเนื่อง ภายหลังเข้าตรวจค้นบ้าน <persName>เสธ.แดง</persName> บ้านพัก <persName>จ.ส.อ.ณัฎฐ์สิทธิ์ สุวรรณราช</persName> สังกัดกองพันทหารม้าที่ 3 รักษาพระองค์ กองทัพบก <persName>พลทหารมนัสชัย อำพร</persName> และ <persName>นายเอกลักษณ์ วิเศษวงศา</persName> อายุ 24 ปี ลูกน้อง <persName>พล.ต.ขัตติยะ</persName>พบอาวุธปืน เครื่องกระสุน วัตถุระเบิด ยุทธภัณฑ์จำนวนมาก เมื่อวันที่ 21 มกราคมที่ผ่านมา</p>
<p><persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล (ผบช.น.) <persName>พล.ต.ต.บุญส่ง พานิชอัตรา</persName> รอง ผบช.น. <persName>พล.ต.ต.อนุชัย เล็กบำรุง</persName> ผบก.น.5 <persName>พ.ต.อ.สมบัติ มิลินทจินดา</persName> ผกก.สส.บก.น.5 <persName>พ.ต.อ.ชัยวัฒน์ อรัญวัฒน์</persName> ผกก.สน.คลองตัน <persName>พ.ต.ท.ชัยพันธ์ เพ็ชรสดศิลป์</persName> สว.สส.สน.คลองตัน ร่วมกันแถลงเมื่อเวลา 15.30 น. วันที่ 22 มกราคม ที่ บช.น.ว่า ได้นำกำลังเข้าจับกุม <persName>นายอำนาจ อินทรโชติ</persName> อายุ 54 ปี ฉายา "<persName>มือปืน 9 นิ้ว</persName>" ได้ที่บ้านเลขที่ 86/150 ซอยตรีมิตร แขวงพระโขนง เขตคลองเตย กทม. ตามหมายจับศาลกรุงเทพใต้ ที่ 8/2553 ลงวันที่ 22 มกราคม 2553 พร้อมของกลาง เครื่องกระสุนขนาด .38 จำนวน 5 นัด, ซองบรรจุกระสุน 3 อัน, วิทยุสื่อสาร 1 เครื่อง แจ้งข้อหามีสิ่งเทียมอาวุธปืนไว้ในครอบครองโดยไม่ได้รับอนุญาต, มีเครื่องมือสื่อสารโดยไม่ได้รับอนุญาต และมีเครื่องกระสุนปืนโดยไม่ได้รับอนุญาต</p>
<p>ขณะที่กำลังอีกชุดนำโดย <persName>พ.ต.อ.จำลอง สว่างวงศ์</persName> ผกก.สส.บก.น.3 นำกำลังตรวจค้น บ้านเลขที่ 13 ซอยลาดกระบัง 14/1 แขวงลาดกระบัง กทม. ตามหมายค้นศาลจังหวัดมีนบุรี ที่ 79/2553 ลงวันที่ 22 มกราคม 2553 จากการตรวจค้นพบลูกกระสุนปืนเอ็ม 16 บรรจุอยู่ในซอง 9 นัด, ลูกกระสุนปืนขนาด 9 มม. บรรจุในกระเป๋าบรรจุกระสุนสีดำ 16 นัด, ลูกกระสุนปืนขนาด 9 มม.บรรจุในซองกระสุน 8 นัด, ซองบรรจุกระสุนขนาด 9 มม.1 อัน, ซองพกอาวุธปืน 3 ซอง และซองใส่กระสุนปืน 2 อัน จากการตรวจค้นดังกล่าวไม่พบ <persName>นายพรวัฒน์ ทองสมบูรณ์</persName> อายุ 49 ปี แต่กลับพบเพียง<persName>นางศิริพร กมลจันทนากุล</persName> ภรรยาของผู้ต้องหา จากการสอบสวนภรรยาทราบว่า ของกลางตามรายการดังกล่าวเป็นของสามี  ตำรวจจึงตรวจยึดของกลางดังกล่าวส่ง สน.ลาดกระบัง และดำเนินคดีตามกฎหมายต่อไป</p>
<p>ผบช.น.ชี้เป็นแผนป้องปรามก่อเหตุ</p>
<p><persName>พล.ต.ท.สัณฐาน</persName> กล่าวว่า สืบเนื่องจากเมื่อวันที่ 21 มกราคมที่ผ่านมา เจ้าหน้าที่ตำรวจและทหารได้เข้าตรวจค้นบ้านของ <persName>พล.ต.ขัตติยะ</persName> และทหารคนสนิทรวมถึงการพบอาวุธหลายรายการ จากการสืบสวนขยายผลการตรวจค้นบ้านต้องสงสัย โดยนายอำนาจเป็นการ์ดคนเสื้อแดง <persName>นายพรวัฒน์</persName>ที่อยู่ระหว่างหลบหนีเป็นนักรบพระเจ้าตาก ซึ่งขณะนี้ได้ออกหมายจับเรียบร้อยแล้ว การสืบสวนตรวจค้นขยายผลครั้งนี้เป็นการรวบรวมพยานหลักฐานในการดำเนินคดีกับ ผู้กระทำผิด รวมถึงเป็นการป้องกันและปราบปรามการก่อเหตุร้ายของกลุ่มผู้ไม่หวังดี</p>
<p><persName>นายอำนาจ</persName> กล่าวว่า เคยเป็นทหารพรานสังกัดค่ายปักธงชัย ตั้งแต่ปี 2521 และโดนยิงที่ชุมพรจนนิ้วโป้งข้างซ้ายขาด และมาต่อนิ้วใหม่ ส่วนฉายา "<persName>มือปืน 9 นิ้ว</persName>" เป็นเรื่องที่มีการพูดคุยกันเองในกลุ่มการ์ดเสื้อแดง ส่วนกระสุนปืนขนาด .38 ที่ตำรวจพบนั้น มีคนมาฝากไว้</p>
<p>"ผมไม่รู้จักกับ เสธ.แดงโดยตรง แต่ก็มาร่วมชุมนุมกับเสื้อแดง เนื่องจากใจรักในประชาธิปไตย ไม่อยากเห็นประชาชนถูกเข่นฆ่าถูกยิง จึงมาเป็นการ์ดอาสา นายพรวัฒน์ ผมก็ไม่รู้จัก" <persName>นายอำนาจ</persName>กล่าว ขณะที่ <persName>พล.ต.ท.สัณฐาน</persName> ได้สั่งการให้ฝ่ายสืบสวนแต่ละ บก.ไปตรวจสอบพื้นที่เป้าหมายของกลุ่มที่เกี่ยวข้อง ในการตรวจค้นหาอาวุธว่ามีการซุกซ่อนอีกหรือไม่ด้วย</p>
<p>ตร.นำ3ลูกน้อง<persName>เสธ.แดง</persName>ทำประวัติ</p>
<p>สำหรับผู้ต้องหาที่ตำรวจและทหารบุกค้นบ้านเมื่อวันที่ 21 มกราคมที่ผ่านมานั้น  <persName>พ.ต.ต.มาโนชญ์ สวนดอกไม้</persName> พงส.(สบ 2) กก.1 บก.ป. เบิกตัว <persName>จ.ส.อ.ณัฎฐ์สิทธิ์</persName> <persName>พลทหารมนัสชัย</persName> และ<persName>นายเอกลักษณ์</persName> มาพิมพ์ลายนิ้วมือทำประวัติและสอบปากคำเพิ่มเติม เมื่อเวลา 09.00 น. ที่กองปราบปราม โดยในชั้นสอบสวนทั้งหมดยังคงให้การปฏิเสธตลอดข้อกล่าวหา</p>
<p>จากนั้น <persName>ร.อ.ดำรงค์ วิเศษโวหาร</persName> สังกัดกองพลที่ 1 กองพันทหารม้าที่ 3 รักษาพระองค์ เข้าพบพนักงานสอบสวนเพื่อประสานข้อมูลเกี่ยวกับกรณีการตรวจค้นบ้านพักเลขที่ 1161 ชั้น 1 แฟลต ม. พัน 3 กองพันทหารม้าที่ 3 รักษาพระองค์ ของ <persName>จ.ส.อ.ณัฎฐ์สิทธิ์</persName>  โดยนำแผ่นซีดีบันทึกการตรวจค้นมามอบให้พนักงานสอบสวน พร้อมกันนั้นได้ขอข้อมูลบัญชีรายการของกลางที่ตำรวจตรวจยึดมาทั้งหมด เพื่อขอเก็บไว้เป็นหลักฐานของฝ่ายทหาร และรายงานให้ผู้บังคับบัญชาทราบด้วย แต่ทางพนักงานสอบสวนยังไม่พิจารณามอบข้อมูลดังกล่าว เนื่องจาก <persName>ร.อ.ดำรงค์</persName>ไม่ได้นำหนังสือของผู้บังคับบัญชาต้นสังกัดมาดำเนินการแต่อย่างใด</p>
<p>ฝากขังศาลทหาร-ค้านประกันตัว</p>
<p>ต่อมาเวลา 11.30 น. <persName>พ.ต.ต.มาโนชญ์</persName>พร้อมกำลังควบคุมตัว <persName>จ.ส.อ.ณัฎฐ์สิทธิ์ สุวรรณราช</persName> ไปขออำนาจศาลทหารฝากขัง โดยคำร้องระบุว่า เมื่อวันที่ 21 มกราคม 2553 เวลา 16.00 น. ผู้บังคับการกองพันทหารสารวัตรที่ 11 กับพวก ได้ขอความร่วมมือตรวจค้นบ้านพัก <persName>จ.ส.อ.ณัฎฐ์สิทธิ์</persName> ซึ่งอยู่ในความรับผิดชอบของกองพันทหารม้าที่ 3 รักษาพระองค์ พบตัว <persName>จ.ส.อ.ณัฏฐ์สิทธิ์</persName>อยู่ที่บ้านพักดังกล่าว จึงขอตรวจค้นภายในบ้านพักโดยอาศัยอำนาจของผู้ควบคุมอาคารบ้านพัก ตาม พ.ร.บ.ว่าด้วยวินัยทหาร พ.ศ.2497 และระเบียบบ้านพักอาศัยของทางราชการทหาร  โดยผลการตรวจค้นพบอาวุธปืน เครื่องกระสุน วัตถุระเบิด และเสื้อเกราะ จำนวน 32 รายการ จึงนำตัว <persName>จ.ส.อ.ณัฏฐ์สิทธิ์</persName>พร้อมของกลางที่เชื่อว่ามีไว้เป็นความผิด หรือได้มาหรือได้ใช้ในการกระทำความผิด นำส่งพนักงานสอบสวน สน.เตาปูน และต่อมา ได้ส่งมอบให้พนักงานสอบสวนกองปราบปราม ดำเนินคดีตามกฎหมาย</p>
<p>ท้ายคำร้องพนักงานสอบสวนได้ขอคัดค้านการประกันตัว เนื่องจากการสอบสวนยังไม่เสร็จสิ้น ต้องสอบสวนพยานอีก 10 ปาก รอผลการตรวจพิสูจน์ของกลาง รอผลการตรวจประวัติการต้องโทษจากกองทะเบียนประวัติอาชญากร และคดีนี้เป็นคดีสำคัญอาจเกี่ยวข้องกับการยิงลูกระเบิดในสถานที่สำคัญหลาย แห่ง จึงเกรงว่าหากผู้ต้องหาจะหลบหนี หรือเข้าไปยุ่งเกี่ยวกับพยานหลักฐานต่างๆ</p>
<p>ขณะเดียวกัน <persName>พ.ต.อ.พรศักดิ์ สุรสิทธิ์</persName> ผกก.1 บก.ป.สั่งการให้ <persName>พ.ต.ท.วิทยา ศรีประเสริฐภาพ</persName> รอง ผกก.1 บก.ป.นำกำลัง ได้เข้าตรวจค้นบ้านพักเลขที่ 1158 ชุมชนทหาร ภายใน ม. พัน 3 ถนนสามเสน แขวงนครไชยศรี เขตดุสิต กทม.ของ <persName>จ.ส.อ.ณัฎฐสิทธิ์</persName>อีกครั้ง เพื่อหาหลักฐานเพิ่มเติม รวมทั้งสอบปากคำพยานเพื่อเชื่อมโยงไปยังผู้ที่อยู่เบื้องหลังและพิจารณาขอ อนุมัติหมายจับผู้ที่เกี่ยวข้องเพิ่มเติมต่อไป</p>
<p>นอกจากนี้ <persName>พ.ต.อ.พรศักดิ์</persName>ได้ทำหนังสือถึง <persName>พล.ต.ต.ธนพล สนเทศ</persName> ผบก.ตปพ. เพื่อนำวัตถุระเบิด อาวุธปืน เครื่องกระสุน และยุทธภัณฑ์ทั้งหมดที่ยึดได้จากคดีนี้ส่งให้เจ้าหน้าที่กลุ่มงานเก็บกู้ วัตถุระเบิด บก.ตปพ.ตรวจสอบและเก็บรักษาไว้ เพื่อประกอบสำนวนคดีต่อไป</p>
<p>คำร้องชัดสงสัยพัวพันถล่มบก.ทบ.</p>
<p>ต่อมาเวลา 14.20 น. <persName>ร.ต.อ.สมโภชน์ เข็มเพชร</persName> พนักงานสอบสวนกองปราบปราม พร้อมกำลังตำรวจคอมมานโด ควบคุมตัว<persName>พลทหารมนัสชัย</persName> สังกัดกองพันบริการ และกองบริการศูนย์การทหารม้า และ<persName>นายเอกลักษณ์</persName> ผู้ดูแลบ้านพักของ <persName>พล.ต.ขัตติยะ</persName>สองผู้ต้องหา กระทำผิด พ.ร.บ.อาวุธปืน ฯ พ.ศ.2490และ พ.ร.บ.ควบคุมยุทธภัณฑ์ พ.ศ.2530 มาขออำนาจฝากขังครั้งแรกเป็นเวลา 12 วัน ไปจนถึงวันที่ 2 กุมภาพันธ์ เนื่องจากต้องสอบสวนปากคำพยานอีก 10 ปาก และรอผลตรวจพิสูจน์อาวุธปืนของกลางจากกองพิสูจน์หลักฐานและกรมสรรพาวุธตำรวจ และการตรวจพิสูจน์ลายพิมพ์นิ้วมือผู้ต้องหาจากกองทะเบียนประวัติอาชญากรรม ท้ายคำร้องพนักงานสอบสวนยังคัดค้านการประกันตัวเนื่องจากเกรงว่าผู้ต้องหาจะ หลบหนีหรือไปยุ่งเหยิงกับพยานหลักฐาน</p>
<p>ตามคำร้องฝากขังระบุว่า เมื่อวันที่ 21 มกราคม 2553 เวลา 15.00 น. <persName>พ.อ.ฐิติศักดิ์ สมทัศน์</persName> ผู้บังคับกองพันทหารสารวัตรที่ 11 และ <persName>พ.ท.ชินสรณ์ เรืองสุข</persName> ผู้บังคับกองพันทหารม้าที่ 4 รักษาพระองค์ กับพวก ได้ตรวจค้นบ้านพักข้าราชการของ <persName>พล.ต.ขัตติยะ</persName> ซึ่งอยู่ในความรับผิดชอบของ กองพันทหารม้าที่ 4 รักษาพระองค์ เนื่องจากมีเหตุสงสัยว่าจะเกี่ยวพันกับการยิงลูกระเบิดแบบ เอ็ม 79 เข้าไปยังกองบัญชาการกองทัพบก เมื่อวันที่ 14 มกราคม 2553 ที่ผ่านมา ระหว่างตรวจค้นพบผู้ต้องหาทั้ง 2 อยู่ที่บ้านพักดังกล่าวจึงขอตรวจค้นโดยให้ผู้ต้องหาทั้งสองเป็นผู้นำตรวจค้น ปรากฏว่าพบอาวุธปืน เครื่องกระสุนปืน วัตถุระเบิดและเสื้อเกราะจำนวน 8 รายการ เมื่อสอบถามผู้ต้องหาทั้ง 2 ก็ไม่ทราบว่าเป็นของผู้ใด จึงควบคุมตัวทั้ง 2 พร้อมของกลางที่เชื่อว่ามีไว้เป็นความผิดหรือได้มา หรือได้ใช้ในการกระทำผิด นำส่งพนักงานสอบสวน สน.เตาปูน เพื่อดำเนินคดี ซึ่งต่อมา สน.เตาปูน ส่งมอบของกลางและผู้ต้องหาทั้ง 2 ให้พนักงานสอบสวนกองปราบปรามดำเนินคดีตามกฎหมายในความผิดฐานร่วมกันมีอาวุธ ปืน เครื่องกระสุนปืน วัตถุระเบิดไว้ในครอบครองโดยผิดกฎหมาย และมียุทธภัณฑ์ไว้ในครอบครองโดยไม่ได้รับอนุญาต ซึ่งเป็นความผิดตามตาม พ.ร.บ.อาวุธปืนฯ พ.ศ.2490 มาตรา 7, 8, 38, 72 และ 74 และ พ.ร.บ.ควบคุมยุทธภัณฑ์ พ.ศ.2530 มาตรา 15 และ 42 ประกอบประมวลกฎหมายอาญา มาตรา 83 ในชั้นสอบสวนผู้ต้องหาทั้ง 2 ให้การปฏิเสธโดยตลอด</p>
<p>สำหรับขั้นตอนฝากขังมี <persName>พ.ท.มงคลสวัสดิ์ เพ็ชรศรีกอง</persName> ตุลาการศาลทหารกรุงเทพ เป็นผู้พิจารณาตามพยานหลักฐานของกองปราบฯ หากไม่สามารถสอบสวนเสร็จภายใน 12 วัน สามารถร้องขอต่อศาลควบคุมตัวต่อไปได้อีก 84 วัน และหากการสอบสวนยังไม่เสร็จก็ต้องปล่อยตัวผู้ต้องหา โดยในช่วงเย็นวันที่ 22 มกราคม ศาลทหารจะนำ <persName>จ.ส.อ.ณัฏฐ์สิทธิ์</persName>ไปขังไว้ที่เรือนจำมณฑลทหารบกที่ 11 (มทบ.11) จ.นครปฐม โดย <persName>จ.ส.อ.ณัฏฐ์สิทธิ์</persName>มีสีหน้าที่เรียบเฉย ไม่ได้แสดงอาการวิตกกังวลแต่อย่างใด</p>
<p>ให้ประกันตัว<persName>มนัสชัย</persName>-<persName>เอกลักษณ์</persName></p>
<p>ขณะที่<persName>นายอุทัย เสน่หา</persName> ทนายความของ<persName>นายเอกลักษณ์</persName> และ<persName>พลฯ มนัสชัย</persName> เดินทางมาที่กองปราบ พร้อมกล่าวว่า ของกลางทั้งหมดถูกพบที่บ้านพักนั้น ผู้ต้องหาทั้งสองคนเป็นเพียงผู้ดูแลบ้านเท่านั้น ซึ่งไม่มีส่วนเกี่ยวข้องกับอาวุธของกลางแต่อย่างใด โดยปกติจะมีคนผลัดเวรกันเฝ้าบ้านเป็นกะหลายคน แต่ช่วงเจ้าหน้าที่ได้เข้าตรวจค้นที่บ้านพักนั้น เป็นช่วงเข้าเวรของผู้ต้องหาทั้ง 2 คนนี้พอดี </p>
<p>ต่อมาทนายความ<persName>พลทหารมนัสชัย</persName> และ<persName>นายเอกลักษณ์</persName> ยื่นคำร้องพร้อมหลักทรัพย์เป็นเงินสดคนละ 200,000 บาท ขอประกันตัว ศาลพิจารณาแล้วอนุญาตให้ปล่อยตัวชั่วคราว โดยตีราคาประกันคนละ 200,000 บาท</p>
<p>ตร.เล็งเรียกผู้ต้องสงสัยสอบเพิ่ม</p>
<p><persName>พ.ต.อ.สุพิศาล ภักดีนฤนาถ</persName> รักษาราชการแทน ผบก.ป. กล่าวว่า ขณะนี้ชุดพนักงานสอบสวนหลายชุดได้เดินทางไปรวบรวมพยานหลักฐานต่างๆ และสอบปากคำพยานที่เกี่ยวข้อง ส่วนการดำเนินคดีกับผู้ต้องหาทั้ง 3 ราย พนักงานสอบสวนได้ควบคุมตัวไปขออำนาจศาลผลัดฟ้องฝากขังแล้ว สำหรับแนวทางการสืบสวนสอบสวนจะเน้นไปที่การรวบรวมพยานหลักฐานจากสภาพแวดล้อม ซึ่งคดีนี้กองปราบปรามได้รับความไว้วางใจจากสำนักงานตำรวจแห่งชาติ ให้เข้ามาดำเนินการ เพื่อให้เกิดความโปร่งใส จากนี้ไปคงจะมีการเรียกทหารที่เกี่ยวข้องมาสอบปากคำเพิ่มเติม</p>
<p><persName>พ.ต.อ.สุพิศาล</persName>กล่าวต่อว่า ในส่วนของอาวุธสงครามทั้งหมดที่ตรวจยึดได้ รวมทั้งคอมพิวเตอร์โน้ตบุ๊กและอุปกรณ์ต่างๆ จะนำไปตรวจสอบตามคำให้การว่ามีความเกี่ยวข้องกับเหตุการณ์ต่างๆ อย่างไร โดยจะพิจารณาส่งไปยังกองพิสูจน์หลักฐานและกรมสรรพาวุธตำรวจ และเจ้าหน้าที่กลุ่มงานเก็บกู้วัตถุระเบิดต่อไป ก่อนจะให้ผู้เชี่ยวชาญด้านวิทยาศาสตร์ตรวจสอบลักษณะของวัตถุระเบิดขนาดต่างๆ</p>
<p>เล็งขอจับ-"<persName>เสธ.แดง</persName>"อยู่หาดใหญ่</p>
<p>"ผมสั่งการให้ตั้งคณะพนักงานสอบสวนหลายชุดเพื่อเกาะติดบุคคลที่ต้อง การตัว ส่วนการพิจารณาขออนุมัติศาลออกหมายจับผู้ต้องหาเพิ่มเติมคาดว่าจะสามารถ ดำเนินการได้ภายในสัปดาห์หน้า" <persName>พ.ต.อ.สุพิศาล</persName> กล่าว</p>
<p>ผู้สื่อข่าวถามว่า <persName>พล.ต.ขัตติยะ</persName> มีการติดต่อมายังกองปราบปรามแล้วหรือไม่ <persName>พ.ต.อ.สุพิศาล</persName> กล่าวว่า ยังไม่มีการติดต่อมาแต่อย่างใด จากการตรวจสอบล่าสุด ทราบเพียงว่ายังอยู่ที่ อ.หาดใหญ่ จ.สงขลา และยังไม่ได้เดินทางเข้า กทม.</p>
<p>ผู้สื่อข่าวถาม การที่พนักงานสอบสวนเตรียมพิจารณาขออนุมัติศาลออกหมายจับผู้ต้องหาโดยไม่ออก หมายเรียกเสียก่อน แสดงว่ามีพยานหลักฐานชัดเจนที่สามารถดำเนินคดีได้ <persName>พ.ต.อ.สุพิศาล</persName>กล่าวว่า คดีนี้เป็นคดีที่มีอัตราโทษจำคุกเกินกว่า 3 ปี จึงไม่จำเป็นต้องออกหมายเรียก สามารถออกหมายจับได้เลย</p>
<p><persName>พ.ต.อ.สุพิศาล</persName>กล่าวต่อว่า สำหรับการดำเนินการในส่วนของกองปราบปราม ขณะนี้ได้สั่งการให้ <persName>พ.ต.อ.นัยวัฒน์ ผะเดิมชิต</persName> รอง ผบก.ป. เป็นหัวหน้าคณะทำงานควบคุมดูแลคดีนี้ โดยมีพนักงานสอบสวนร่วมเป็นคณะทำงาน 4-5 คน อย่างไรก็ตาม การไปร่วมประชุมสภาความมั่นคงแห่งชาติ (สมช.) ในวันเดียวกันนี้ ไม่ได้มีการหยิบยกกรณีดังกล่าวมาหารือกันแต่อย่างใด</p>
<p><persName>ปทีป</persName>"ค้นรัง"<persName>เสธ.แดง</persName>"เพราะสงสัย</p>
<p><persName>พล.ต.อ.ปทีป ตันประเสริฐ</persName> รักษาราชการแทนผู้บัญชาการตำรวจแห่งชาติ (รรท.ผบ.ตร. ) กล่าวว่า ขณะนี้ยังไม่ได้มีการออกหมายจับ <persName>พล.ต.ขัตติยะ</persName> แต่อย่างใด ซึ่งเรื่องนี้ทางกองปราบปรามกำลังดำเนินการอยู่ พนักงานสอบสวนต้องพยายามรวบรวมพยานหลักฐานที่เกี่ยวข้อง หากพยานหลักฐานเพียงพอ ทางกองปราบฯก็จะเสนอศาลเพื่อขออกหมายจับ <persName>พล.ต.ขัตติยะ</persName>ต่อไป ส่วนการยิงระเบิดเอ็ม 79 ใส่ห้องทำงาน <persName>พล.อ.อนุพงษ์ เผ่าจินดา</persName> ผบ.ทบ. กับการเข้าตรวจค้นบ้าน <persName>พล.ต.ขัตติยะ</persName> มีความเชื่อมโยงกันอย่างไรนั้น <persName>พล.ต.อ.ปทีป</persName>กล่าวว่า ทั้ง 2 กรณีเป็นคนละเรื่องกัน คือเมื่อไปค้นบ้าน <persName>เสธ.แดง</persName> แล้วเจอสิ่งผิดกฎหมายก็ดำเนินคดี ส่วนกรณียิง บก.ทบ.นั่นก็เป็นอีกเรื่อง เป็นคนละส่วนกัน อย่าเพิ่งคิดเลยไปถึงขั้นว่ามีความเชื่อมโยงกัน ขณะนี้ตำรวจเข้าไปตรวจค้นและพบสิ่งผิดกฎหมาย ก็ดำเนินการในส่วนนี้ไปก่อน ส่วนการสืบสวนสอบสวนขยายผลมีความเชื่อมโยงไปอย่างไร ก็ค่อยไปว่ากัน</p>
<p><persName>พล.ต.อ.ปทีป</persName> กล่าวถึงมูลเหตุจูงใจในการค้นบ้าน <persName>เสธ.แดง</persName>ว่า เมื่อมีข้อสงสัยตำรวจก็ไปตรวจค้นได้ เมื่อค้นแล้วพบสิ่งผิดกฎหมายก็ดำเนินคดีไป ขึ้นอยู่กับการสืบสวนสอบสวน เมื่อขยายผลแล้วไปถึงไหนอย่างไรก็ค่อยว่ากัน เรื่องจะเกี่ยวข้องกับการยิงเอ็ม 79 ที่ บก.ทบ.หรือไม่นั้น ทั้งหมดขึ้นอยู่กับพยานหลักฐาน และการสืบสวนสอบสวน</p></body>
</news>
