<teiHeader>
<fileDesc>
<titleStmt>
  <title>"วสิษฐ"นัดถกด่วนกก.สอบซื้อเก้าอี้ตร.เร่ง7วันได้ข้อ ยุติ พท.แฉภาค8เซ็งลี้ผกก.เมืองท่องเที่ยว14ล้าน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-07 21:39:31  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1265547072&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>วสิษฐ</persName>"นัดถกด่วนกก.สอบซื้อเก้าอี้ตร.เร่ง7วันได้ข้อ ยุติ พท.แฉภาค8เซ็งลี้ผกก.เมืองท่องเที่ยว14ล้าน</headline>
<lead>เร่งสอบทุจริตซื้อเก้าอี้ตำรวจภาค 2 ใน 7 วัน "<persName>วสิษฐ</persName>"นัด กก.ประชุมด่วน "อธิการบดีธรรมศาสตร์"เผยข้อมูลเพียบ ส.ส.เมืองชลยันคนไม่เกี่ยวข้องร่วมประชุม มีตั๋วปลอม เล็งสรุปเสนอนายกฯในทางลับ "เพื่อไทย"แฉภาค 8 เซ็งลี้ตำแหน่ง ผกก.เมืองท่องเที่ยวสูงถึง 14 ล้าน แถมต้องจ่ายรายเดือน</lead>
<neck></neck>
<body><p><persName>พล.ต.อ.วสิษฐ เดชกุญชร</persName> อดีตรองอธิบดีกรมตำรวจ (รอง อ.ตร.) ในฐานะประธานกรรมการตรวจสอบข้อเท็จจริงเกี่ยวกับการร้องเรียนเรื่องซื้อขาย ตำแหน่งในการแต่งตั้งโยกย้ายข้าราชการตำรวจ ในสังกัดกองบัญชาการตำรวจภูธรภาค 2 (บช.ภ.2) ตามคำสั่ง<persName>นายอภิสิทธิ์ เวชชาชีวะ</persName> นายกรัฐมนตรี ให้สัมภาษณ์เมื่อวันที่ 7 กุมภาพันธ์ ว่า จะเชิญคณะกรรมการอีก 4 คน ประกอบด้วย <persName>นายสุรพล นิติไกรพจน์</persName> อธิบการบดีมหาวิทยาลัยธรรมศาสตร์ <persName>รศ.สุจิตรา บุญรัตน์พันธ์</persName> อาจารย์คณะรัฐประศาสนศาสตร์ สถาบันบัณฑิตพัฒนบริหารศาสตร์ (นิด้า) <persName>นายเดชอุดม ไกรฤทธิ์</persName> นายกสภาทนายความ และ<persName>นายถาวร พาณิชพันธุ์</persName> รองอัยการสูงสุด มาประชุมเพื่อพิจารณาร่วมกัน โดยคาดว่าจะนัดประชุมต้นสัปดาห์นี้</p>
<p>"ตามคำสั่งที่นายกรัฐมนตรีให้ดำเนินการตรวจสอบข้อเท็จจริงให้แล้ว เสร็จภายใน 7 วัน นับแต่วันที่ประธานกรรมการทราบคำสั่งนั้น คงจะดำเนินการตามคำสั่งก่อน ทั้งนี้ หากผลการพิจารณาออกมาเป็นอย่างไร จะสรุปเสนอนายกรัฐมนตรีเพื่อพิจารณาดำเนินการต่อไป" <persName>พล.ต.อ.วสิษฐ</persName>กล่าว</p>
<p>ด้าน<persName>นายสุรพล</persName>กล่าวว่า ได้รับทราบคำสั่งเมื่อวันที่ 6 กุมภาพันธ์ที่ผ่านมา ขณะนี้คณะกรรมการอยู่ระหว่างนัดวันประชุม ซึ่งคาดว่าจะเป็นต้นสัปดาห์ อย่างไรก็ตาม ขณะนี้ได้เอกสารบางส่วนแล้ว มีจำนวนมากพอสมควร กำลังดูอยู่ ส่วนรายละเอียดในเอกสารจะเป็นการร้องเรียนเกี่ยวกับใครและเรื่องอะไรบ้าง นั้นขอสงวนไว้ก่อน</p>
<p><persName>นายสรวุฒิ เนื่องจำนงค์</persName> ส.ส.ชลบุรี รองโฆษกพรรคประชาธิปัตย์ (ปชป.) หนึ่งในคณะกรรมการชุดพิเศษตรวจสอบการโยกย้ายตำรวจที่มีการซื้อขายตำแหน่ง โดยเฉพาะสำนักงานตำรวจภูธรภาค 2 ชุดของ<persName>นายเฉลิมชัย ศรีอ่อน</persName> รองหัวหน้า ปชป. และประธานคณะกรรมาธิการ (กมธ.) ตำรวจ สภาผู้แทนราษฎร เป็นประธานว่า จากการตรวจสอบกับนายตำรวจสัญญาบัตรในพื้นที่ภาคตะวันออกกว่า 20 คน ยืนยันว่า ในการพิจารณาโผตำรวจครั้งนี้ มีบุคคลใกล้ชิดกับผู้ที่เกี่ยวข้องกับนายตำรวจที่มีอำนาจแต่งตั้งตำรวจได้ เข้าไปร่วมการพิจารณาด้วย ทั้งที่ไม่มีอำนาจ และยังมีการปลอมตั๋วตำรวจอีกด้วย"</p>
<p>"การสอบสวนในครั้งนี้ต้องการให้ประชาชนประจักษ์ในการทำงานของรัฐบาล หากมีหลักฐานจะดำเนินคดีทันที โดยจะมีการประชุมในวันที่ 11 กุมภาพันธ์ ที่รัฐสภา ก่อนที่จะมีผลการแต่งตั้งในวันที่ 16 กุมภาพันธ์ หลังจากนั้นจะสรุปผลให้นายกรัฐมนตรีได้รับทราบเป็นทางลับ" <persName>นายสรวุฒิ</persName>กล่าว</p>
<p><persName>นายสาธิต ปิตุเตชะ</persName> กรรมการบริหาร ปชป. แถลงถึงกระแสข่าวการซื้อขายตำแหน่งข้าราชการตำรวจว่า ขอเป็นกำลังใจให้ผู้ทำงานที่กำลังจะหมดกำลังใจจากกรณีนี้ เพราะเรื่องนี้ถือเป็นมะเร็งร้ายขององค์กรตำรวจ และขอสนับสนุนแนวทางของนายกรัฐมนตรี ที่ตั้งคณะกรรมการขึ้นมาตรวจสอบ ที่มี <persName>พล.ต.อ.วสิษฐ เดชกุญชร</persName> อดีตรองอธิบดีกรมตำรวจเป็นประธาน โดยอยากเรียกร้องให้เร่งตรวจสอบ ซึ่งไม่จำเป็นต้องใช้มาตรฐานการหาหลักฐานเช่นเดียวกับคดีอาญาทั่วไป เพียงแค่มีพยานแวดล้อมและข้อมูลก็สามารถสอบคดีได้ นอกจากนี้อยากให้ขอความร่วมมือกับธนาคาร และสถาบันการเมือง เพื่อตรวจสอบเส้นทางการเงินที่ผิดปกติและเบอร์โทรศัพท์ ว่ามีความผิดปกติว่ามาจากใคร</p>
<p>"อยากให้ตำรวจกล้าพูดความจริง อย่ากลัวผู้มีอำนาจหรือผู้บังคับบัญชา เพราะคนพวกนี้เลวทราม จึงอยู่ในอำนาจได้ไม่นาน"<persName>นายสาธิต</persName>กล่าว</p>
<p>ด้าน <persName>นายพร้อมพงศ์ นพฤทธิ์</persName> โฆษกพรรคเพื่อไทย (พท.) แถลงว่า ปัญหาการซื้อขายตำแหน่งข้าราชการตำรวจครั้งล่าสุด ราคาเก้าอี้หลักล้านจนถึงหลักสิบล้าน ซึ่งนายกรัฐมนตรีได้ตั้งคณะกรรมการตรวจสอบแล้วในพื้นที่กองบัญชาการตำรวจภู ธภาค 2 (บช.ภ.2) แล้ว และทางพรรคยังได้รับการร้องเรียนเพิ่มเติมในพื้นที่ บช.ภ.8 ว่าตำแหน่งผู้กำกับ (ผกก.) ราคา 3.5 ล้านบาท แต่หากเป็นพื้นที่ เช่น ภูเก็ต หรือพื้นที่ท่องเที่ยว ราคาจะสูงถึง 14 ล้านบาท แถมยังมีการต้องจ่ายเพิ่มอีกเป็นรายเดือนด้วย และการร้องเรียนยังระบุว่านักการเมืองใหญ่ฝ่ายรัฐบาลได้ประโยชน์ ทั้งนี้ พื้นที่ บช.ภ.8 เป็นแหล่งการพนัน บ่อน หวย แรงงานเถื่อน น้ำมันเถื่อน ซึ่งสามารถใช้เป็นชื่องทางทุจริตได้มหาศาล</p>
<p>"ในส่วนของกระทรวงมหาดไทยได้รับการร้องเรียนว่ามีการซื้อขายตำแหน่ง ด้วยเช่นกัน โดยเฉพาะจังหวัดปริมณฑล และจังหวัดที่มีความสำคัญทางเศรษฐกิจ ตำแหน่งนายอำเภอ ผู้ว่าฯบางจังหวัดเก้าอี้ราคาสูงถึง 20 ล้านบาท จึงขอให้นายกฯสั่งให้ดีเอสไอ (กรมสอบสวนคดีพิเศษ) ตรวจสอบเส้นทางการเงินด้วย อย่าตั้งคณะกรรมการตรวจสอบแบบผักชีโรยหน้า เพราะทั้งตำรวจ นายอำเภอ ผู้ว่าฯ ทำงานใกล้ชิดกับประชาชน จึงเกรงว่าจะไปถอนทุนกับประชาชนภายหลัง ทั้งจากงบประมาณแผ่นดิน ค่าต๋งจากเอกชน" <persName>นายพร้อมพงศ์</persName>กล่าว  และว่า ขอให้นายกฯแสดงความเป็นผู้นำ อย่าดีแต่พูด แต่ไม่กล้าทำ ตั้งคณะกรรมการตรวจสอบ ทั้งกรณีตำรวจและกระทรวงมหาดไทย เพื่อสร้างความเป็นธรรมให้ข้าราชการที่มีความสามารถ และเพื่อแสดงให้เห็นว่าไม่ได้เอื้อประโยชน์ให้กับพรรคร่วมรัฐบาล เพราะตอนนี้รัฐบาลทำท่าจะไปไม่รอด เหตุทั้งหลายที่เกิดขึ้นจึงส่อว่า จะเป็นการทุจริตแบบทิ้งทวน</p></body>
</news>
