<teiHeader>
<fileDesc>
<titleStmt>
  <title>คนร้ายวางบึ้ม 2 จุดใกล้แยกสะพานขาว  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-03 23:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000046502  </bibl>
</sourceDesc>
</fileDesc>
</teiHeader>
<news>
<headline>คนร้ายวางบึ้ม 2 จุดใกล้แยกสะพานขาว</headline>
<lead>คนร้ายป่วนเมือง วางระเบิดบรรจุท่อพีวีซี 2 จุด หน้าบริษัททีโอที เลียบคลองผดุงกรุงเกษม และ ซุกกองขยะใกล้่แยกสะพานขาว ระเบิดเสียงดังสนั่น แต่โชคดีไม่มีผู้บาดเจ็บ</lead>
<neck></neck>
<body><p>เมื่อเวลา 20.20 น. วันนี้ (3 เม.ย.) <persName>พ.ต.ท.เฉลิมชัย วงศ์เจียม</persName> (สบ3) สน.นางเลิ้ง รับแจ้งพบวัตถุต้องสงสัยบริเวณหลังรถขยะของกรุงเทพมหานคร หน้าประตูทางเข้าองค์การโทรศัพท์ หรือ บริษัท ทีโอที จำกัด (มหาชน) สาขาสะพานขาว บริเวณถนนเลียบคลองผดุงกรุงเกษม แขวงวัดโสมนัส เขตป้อมปราบศัตรูพ่าย กรุงเทพฯ จึงรุดไปที่เกิดเหตุพร้อมเจ้าหน้าที่เก็บกู้วัตถุระเบิด บช.น.</p>
<p>ที่เกิดเหตุพบรถเก็บขยะสีเขียว ทะเบียน 76-4775 กรุงเทพฯ พบวัตถุต้องสงสัยเป็นแท่งทรงกลมอยู่ในถุงสีดำ ยาว 1 ฟุต เส้นผ่านศูนย์กลางโดยรอบ 3 นิ้ว น้ำหนักประมาณ 1 กิโลกรัม มีสายไฟโผล่ออกมา ประกอบด้วยปุ๋ยยูเรีย 1 กิโลกรัม ทางเจ้าหน้าที่เก็บกู้ฯ ใช้เวลาเก็บกู้ 20 นาทีก่อนจะใช้ปืนแรงดันน้ำทำลาย เมื่อเข้าไปตรวจสอบพบว่าเป็นระเบิดแสวงเครื่อง ชนิดไฟพ์บอมบ์ซึ่งไม่ทำงาน เนื่องจากแบตเตอรี่อ่อน</p>
<p>จากการสอบสวน<persName>นายพิชิตพล เขจอนนิด</persName> อายุ 30 ปี พนักงานเก็บขยะของสำนักงานเขตป้อมปราบศัตรูพ่าย เล่าว่า ตนและพวกอีก 3 คนจะเก็บขยะจากบริเวณสะพานขาว แยกหลานหลวง และแยกเทวกรรม ใส่เข่งนำมาไว้ที่หน้าองค์การโทรศัพท์ เพื่อรอรถเก็บขยะมารับช่วงต่อประมาณ 20.00 น. ซึ่งระหว่างที่ตนนำเข่งใส่ขยะมาวางหน้ารถ ไม่พบวัตถุดังกล่าว เมื่อไปเก็บเข่งมาเพิ่ม ระหว่างที่ยกใส่ในหลังรถเก็บขยะ เห็นวัตถุอยู่ในผ้าขี้ริ้วสีดำ เมื่อแกะออกดู เห็นถุงสีดำและมีสายไฟโผล่ออกมา จึงรีบแจ้งเจ้าหน้าที่ตำรวจทันที</p>
<p><persName>นายประสิทธิ์ อินทร์ภู่</persName> อายุ 40 ปี พนักงานขับรถเก็บขยะเปิดเผยกับผู้สื่อข่าวว่า ระหว่างที่ตนไปปัสสาวะฝั่งตรงข้าม เมื่อเสร็จธุระ เห็นผู้ต้องสงสัยอยู่บริเวณริมฟุตบาทตรงกองขยะท้ายรถ มีท่าทีพิรุธ เป็นผู้ชายรูปร่างผอม ตัดผมรองทรง ใส่เสื้อลายสก็อต</p>
<p>ต่อมาเมื่อเวลาประมาณ 21.30 น.ได้เกิดเหตุเสียงระเบิดดังขึ้น บริเวณหน้าบริษัท ตั่งซั่นฮวดผลิตภัณฑ์ จำกัด เลขที่ 262-260 ใกล้แยกสะพานขาว ถนนหลานหลวง แขวงมหานาค เขตป้อมปราบศัตรูพ่าย กทม. ห่างจากจุดแรกประมาณ 500 เมตร <persName>พ.ต.ท.เฉลิมชัย วงศ์เจียม</persName> (สบ3) สน.นางเลิ้งจึงรายงานผู้บังคับบัญชาทราบ ก่อนรุดไปตรวจสอบที่เกิดเหตุพร้อมด้วย <persName>พ.ต.อ.รังสรรค์ ประดิษฐ์ผล</persName> ผกก.สน.นางเลิ้ง <persName>พ.ต.ต.วิชัย สังข์ประไพ</persName> ผบก.น.1 และ <persName>พ.ต.อ.วิชาญญ์วัชร์ บริรักษ์กุล</persName> รอง ผบก.น.1 เจ้าหน้าที่หน่วยเก็บกู้วัตถุระเบิด และ จนท.กองพิสูจน์หลักฐาน(พฐ.)</p>
<p>ที่เกิดเหตุเจ้าหน้าที่พบกองขยะข้างตู้โทรศัพท์หน้าห้องแถวดังกล่าว แตกกระจุยกระจาย และมีสะเก็ดชิ้นส่วนระเบิดกระจายไป เจ้าหน้าที่ตรวจสอบพบเป็นระเบิดแสวงเครื่อง ปุ๋ยยูเรียสีขาวน้ำหนักประมาณ 1 กิโลกรัม มีส่วนผสมน้ำมันเบนซิน บรรจุในท่อพีวีซีสีฟ้าขนาดยาว 1ฟุต ความหนา 1 นิ้ว ต่อวงจรด้วยสายไฟเล็กจำนวน 2 เส้น แรงระเบิดไม่ได้สร้างความเสียหายมากนัก คาดคนร้ายต้องการสร้างสถานการณ์ให้เกิดความวุ่นวาย</p>
<p><persName>พล.ต.ต.วิชัย</persName> กล่าวว่า จากเหตุการณ์ดังกล่าว คาดว่า คนร้ายน่านำระเบิดมาซุกใต้ถังขยะ ซึ่งแรงระเบิดไม่ได้ทำให้มีผู้ได้รับบาดเจ็บแต่อย่างใด ส่วนระเบิดที่คนร้ายใช้ก่อเหตุนั้น ต้องรอเจ้าหน้าที่กลุ่มเก็บกู้และตรวจพิสูจน์หลักฐานเข้าตรวจสอบที่เกิดเหตุ อีกครั้ง</p></body>
</news>
