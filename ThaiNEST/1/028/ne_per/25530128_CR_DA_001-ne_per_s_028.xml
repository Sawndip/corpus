<teiHeader>
<fileDesc>
<titleStmt>
  <title>การันตีเครื่องอัลฟา ซิก ตรวจสารเสพติดได้ผล  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2553-01-28 20:58:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=45338  </bibl>
</sourceDesc>
</fileDesc>
</teiHeader>
<news>
<headline>การันตีเครื่องอัลฟา ซิก ตรวจสารเสพติดได้ผล</headline>
<lead>ป.ป.ส.ยันใช้เครื่องอัลฟา ซิก ตรวจหาสารเสพติดได้ผลเกิน 70% คุณสมบัติคล้ายจีที 200 แต่ราคาถูก สะดวกกว่าใช้สุนัขดมกลิ่น</lead>
<neck></neck>
<body><p>วันนี้ (27 ม.ค.) ผู้สื่อข่าวรายงานว่า ที่สำนักงานป้องกันและปราบปรามยาเสพติด (ป.ป.ส.) <persName>พล.ต.ท.กฤษณะ ผลอนันต์</persName> เลขาธิการ ป.ป.ส. แถลงข่าวชี้แจงกรณีการใช้เครื่องมือตรวจค้นหาสารเสพติดระยะไกลแบบพกพา ว่า ป.ป.ส.ไม่ได้ใช้เครื่องจีที 200 (GT200) แต่ใช้เครื่องอัลฟา ซิก (Alpha 6) ซึ่งมีรูปแบบ และคุณสมบัติใกล้เคียงกับจีที 200 ซึ่ง ป.ป.ส.ใช้เครื่องอัลฟา ซิก สำหรับการตรวจสอบหาสารเสพติดเท่านั้น ต่างจากเครื่องจีที 200 ที่กองทัพจะใช้ในการตรวจหาสารระเบิดด้วย ทั้งนี้ อัลฟา ซิก จะใช้เพียงการ์ดตรวจหาสารเสพติดเพียงอย่างเดียว อย่างไรก็ตาม ที่ผ่านมายอมรับว่า เครื่องดังกล่าวสามารถใช้งานได้อย่างไม่มีปัญหา และมีความแม่นยำในการตรวจสอบกว่า 70% ซึ่งการคัดเลือกใช้เครื่องดังกล่าว ป.ป.ส.ตรวจสอบทั้งก่อนการซื้อ ที่จะต้องมีการเปิดโอกาสให้หลายบริษัทเข้ามาเสนอ และภายหลังรับสินค้ามาแล้ว </p>
<p>เลขาธิการ ป.ป.ส. ยืนยันว่า การจัดซื้ออัลฟา ซิก เป็นไปตามหลักเกณฑ์ และความจำเป็นในการใช้งาน ซึ่ง ป.ป.ส.ได้ทำเงื่อนไขการประกวดราคา (ทีโออาร์) ในการจัดซื้ออย่างครบถ้วน โดยเฉพาะเครื่องดังกล่าวต้องมีประสิทธิภาพในการตรวจหาสารเสพติดได้มากกว่า 6 ชนิด โดย ป.ป.ส.เริ่มใช้เครื่องดังกล่าวมาตั้งแต่ปี 2551 ขณะนี้มีทั้งสิ้น 15 เครื่อง และกำลังจะสั่งเพิ่มอีก 15 เครื่อง โดยราคาอัลฟา ซิก จะมีราคาถูกกว่าทีจี 200 มาก โดยอยู่ที่ราคากว่า 4 แสนบาทเท่านั้น อย่างไรก็ตาม เลขาธิการ ป.ป.ส. กล่าวว่า ยินดีหากจะมีหน่วยงานกลางเข้ามาตรวจสอบการใช้งานของอัลฟา ซิก ซึ่งยอมรับการใช้เครื่องให้มีประสิทธิภาพนั้น ขึ้นอยู่กับปัจจัยหลายอย่าง ทั้งสภาพแวดล้อม และผู้ใช้ ที่จำเป็นต้องได้รับการฝึกฝน และอยู่ในสภาพที่พร้อมทำงาน ซึ่งการจะใช้งานเครื่องมือใดควรรับฟังคนที่ใช้งานในพื้นที่เป็นหลัก ส่วนแนวโน้มการใช้สุนัขในการดมกลิ่นสารเสพติดนั้น เลขาธิการ ป.ป.ส. กล่าวว่า การใช้เครื่องมือจะมีความสะดวกแตกต่างจากการใช้สุนัขที่ยอมรับว่า มีข้อจำกัด และค่าใช้จ่ายเยอะ ทั้งสภาพแวดล้อมในที่เกิดเหตุ และการควบคุมดู ซึ่งบางครั้งสุนัขมีอาการเมารถเมื่อต้องเดินทางไกล</p>
<p>สำหรับความแตกต่างระหว่างจีที 200 กับอัลฟา ซิก บัตรบันทึกข้อมูล หรือแผ่นไมโครชิปของเครื่องจีที 200 ตัวยาเสพติดเป็นแบบตัวยาละหนึ่งแผ่น สามารถระบุชนิดของตัวยาได้ และสามารถใส่เครื่องได้ครั้งละหลายใบ ขณะที่อัลฟา ซิก นั้น เป็นแบบแผ่นเดียวมีหลายตัวยา สะดวกในการใช้ ส่วนเสาอากาศจีที 200 หันได้ 90 องศา ทางซ้ายเท่านั้น ส่วนเครื่องอัลฟา ซิก เบนได้ 180 องศา สามารถค้นหาสารได้ทั้งซ้าย และขวาในการเดินครั้งเดียว ส่วนสารเสพติดที่เครื่องอัลฟา ซิก ใช้ตรวจอยู่ขณะนี้คือ ฝิ่น, เฮโรอีน, มอร์ฟีน, เคตามีน (ยาเค), โคเคน, กัญชา, ยาบ้า และยาอี.</p></body>
</news>
