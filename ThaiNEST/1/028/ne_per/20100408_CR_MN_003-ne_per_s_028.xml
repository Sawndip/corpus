<teiHeader>
<fileDesc>
<titleStmt>
  <title>ตั้ง “ญาณพล ยั่งยืน” มือปราบไอทีนั่งรองอธิบดีดีเอสไอ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-08 11:07:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000048826  </bibl>
</sourceDesc>
</fileDesc>
</teiHeader>
<news>
<headline>ตั้ง “<persName>ญาณพล ยั่งยืน</persName>” มือปราบไอทีนั่งรองอธิบดีดีเอสไอ!</headline>
<lead>โยก “<persName>พ.ต.อ.ญาณพล ยั่งยืน</persName>” จาก ป.ป.ท. นั่งตำแหน่งรองอธิบดีดีเอสไอ มีดีกรีการทำงานการันตีความโดดเด่นชัดเจน แถมถูกจัดเป็นบุคคลน่าเชื่อถืออันดับ 49 จาก 80 บุคคลของไทย จากผลสำรวจของนิตยสารรีดเดอร์ส ด้าน “<persName>ธาริต</persName>” มั่นใจได้คนฝีมือดีมาร่วมงานจะทำให้ประสิทธิภาพการทำงานมีมากขึ้น</lead>
<neck></neck>
<body><p>วันนี้ (8 เม.ย.) รายงานข่าวแจ้งว่า <persName>พ.ต.อ.ญาณพล ยั่งยืน</persName> รองเลขาธิการคณะกรรมการป้องกันและปรามปราบการทุจริตภาครัฐ หรือ ป.ป.ท. ข้าราชการระดับ 9 กระทรวงยุติธรรม ได้รับการโยกย้ายมาดำรงตำแหน่งระดับเดียวกัน เป็นรองอธิบดีกรมสอบสวนคดีพิเศษ หรือดีเอสไอ ที่ปัจจุบันยังคงว่างอยู่ 2 ตำแหน่ง ก่อนหน้านี้ยังเคยดำรงตำแหน่งผู้บัญชาการสำนักคดีเทคโนโลยีและสารสนเทศ กรมสอบสวนคดีพิเศษ</p>
<p>อนึ่ง <persName>พ.ต.อ.ญาณพล ยั่งยืน</persName> ที่ผ่านมาเคยดำรงตำแหน่งสำคัญอย่างมากมาย อาทิ กรรมการและคณะทำงาน โครงการระบบตรวจสอบลายพิมพ์นิ้วมืออัตโนมัติ (AFIS), กรรมการและคณะทำงาน โครงการจัดเก็บและเรียกใช้ข้อมูลอาชญากรรม (ประวัติและวิธีการของกระทำผิด) (CDOS), ผู้ออกแบบและพัฒนาโปรแกรม ระบบมือปืนรับจ้าง, ระบบข้อมูลบุคคลในท้องถิ่น ระบบรถหายและระบบเงินเดือน ของกองทะเบียนประวัติอาชญากร, ตำราจทางหลวง และศูนย์ข้อมูลข้อสนเทศ, ผู้ออกแบบและพัฒนาโปรแกรม ระบบสถิติคดีอาญา ระบบงานทะเบียนผล, เป็นผู้พัฒนาระบบงานอินเทอร์เน็ตของ สำนักงานตำรวจแห่งชาติ www.police.go.th, นายกสมาคมผู้ดูแลเว็บไทย และกรรมการสมาคมคอมพิวเตอร์แห่งประเทศไทย, คณะอนุกรรมการร่างกฎหมายอาชญากรรมทางคอมพิวเตอร์, คณะอนุกรรมการกำหนดนโยบายอินเทอร์เน็ตสำหรับประเทศไทย</p>
<p>ทั้งนี้ยังมีชื่อเป็นบุคคลที่ได้รับความน่าเชื่อถืออยู่ในอันดับที่ 49 จาก 80 บุคคลของประเทศไทย จากผลสำรวจของนิตยสารรีดเดอร์ส ไดเจสท์ สรรสาระ ที่เคยจัดผลสำรวจพร้อมกัน 6 ประเทศ คือ ประเทศไทย ฮ่องกง มาเลเซีย สิงคโปร์ ไต้หวัน และฟิลิปปินส์ ในหัวข้อเรื่อง “บุคคลที่เราเชื่อมั่นแห่งปี 2553” หรือ “Who Do You Trust”</p>
<p>ด้าน <persName>นายธาริต เพ็งดิษฐ์</persName> อธิบดีกรมสอบสวนคดีพิเศษ (ดีเอสไอ) กล่าวว่า มั่นใจว่าการที่กรมสอบสวนคดีพิเศษได้ <persName>พ.ต.อ.ญาณพล ยั่งยืน</persName> เข้ามาทำหน้าที่ในตำแหน่งรองอธิบดี จะทำให้งานของกรมสอบสวนคดีพิเศษมีประสิทธิภาพเพิ่มมากขึ้น อย่างไรก็ตาม ขณะนี้อยู่ในช่วงเหตุการณ์บ้านเมืองไม่ปกติ จึงยังไม่ได้พูดคุยถึงภารกิจที่จะต้องดูแล ซึ่งคงจะมีการพูดคุยหลังช่วงสงกรานต์ คาดว่าสถานการณ์ทางการเมืองคงจะสงบเรียบร้อย และจะมีการมอบหมายงานและหน้าที่ที่จะให้รับผิดชอบต่อไป</p></body>
</news>
