<teiHeader>
<fileDesc>
<titleStmt>
  <title>"อำนวย"กำชับตร.ลงทะเบียนกับศาลอาญาขอหมายค้น-หมาย จับผ่านอิเล็กทรอนิกส์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-02-19 11:05:38  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1266552354&catid=17  </bibl>
</sourceDesc>
</fileDesc>
</teiHeader>
<news>
<headline>"<persName>อำนวย</persName>"กำชับตร.ลงทะเบียนกับศาลอาญาขอหมายค้น-หมาย จับผ่านอิเล็กทรอนิกส์</headline>
<lead></lead>
<neck></neck>
<body><p>ผู้สื่อข่าวรายงานเมื่อวันที่ 19 กุมภาพันธ์ ว่า <persName>พล.ต.ต.อำนวย นิ่มมะโน</persName> รอง ผบช.น. มีหนังสือถึง ผบช.น., รอง ผบช.น., ผบก.น.1-9,จร., สส., ตปพ., อคฝ., อก. และผกก.ดส.,ศฝร. เรื่องการร้องขอออกหมายจับ หมายค้น ทางสื่ออิเล็กทรอนิกส์ ระบุว่า ตามประมวลกฎหมายวิธีพิจารณาความอาญา มาตรา 59 บัญญัติว่า ศาลจะออกคำสั่งหรือหมายจับ หมายค้น หรือหมายขัง  ตามที่ศาลเห็นสมควรหรือโดยมีผู้ร้องขอได้ ในกรณีที่ผู้ร้องขอเป็นพนักงานฝ่ายปกครองหรือตำรวจ ต้องเป็นพนักงานฝ่ายปกครองตั้งแต่ระดับสามหรือตำรวจ ซึ่งมียศตั้งแต่ชั้นร้อยตำรวจตรีหรือเทียบเท่าขึ้นไป</p>
<p>ในกรณีจำเป็นเร่งด่วนซึ่งมีเหตุอันควรโดยผู้ร้องขอไม่อาจไปพบศาลได้ ผู้ร้องขออาจร้องขอต่อศาลทางโทรศัพท์ โทรสาร สื่ออิเล็กทรอนิกส์ หรือสื่อเทคโนโลยีสารสนเทศประเภทอื่นที่เหมาะสม เพื่อขอให้ศาลออกหมายจับหรือหมายค้นก็ได้ ในกรณีเช่นว่านี้เมื่อศาลสอบถามจนปรากฏว่ามีเหตุที่จะออกมายจับหรือหมายค้น ได้ตามมาตรา 59/1 และมีคำสั่งให้ออกหมายแล้วนั้น ให้จัดส่งสำเนาหมายเช่นว่านี้ไปยังผู้ร้องขอโดยทางโทรสาร สื่ออิเล็กทรอนิกส์ หรือสื่อเทคโนโลยีสารสนเทศประเภทอื่น ทั้งนี้ ตามหลักเกณฑ์และวิธีการที่กำหนดในข้อบังคับของประธานศาลฎีกา</p>
<p>ภายหลังการประชุม ให้ข้าราชการตำรวจ บก.น.1,2,6 และสส. ดังนี้ 1.ผบก.น.1,2,6,สส.  2.รอง ผบก.น.1,2,6 ที่รับผิดชอบกฎหมายและสอบสวน  3.ผกก.สน., ผกก.กก.สส. ในสังกัด บก.น.1,2,6 และผบก.สส.ทุกนาย  ไปลงทะเบียนกับทางศาลอาญาที่ ห้องอบรมคอมพิวเตอร์ กลุ่มงานวิชาการและแผนงานชั้น 10 อาคารศาลอาญา ถนนรัชดาภิเษก แขวงจอมพล เขตจตุจักร กทม. (โดยใช้เวลาประมาณ 5 นาที และเพื่อความสะดวก ควรนำเครื่องคอมพิวเตอร์โน๊ตบุ๊ค ไปให้เจ้าหน้าที่ศาลลงโปรแกรมให้ในคราวเดียวกันด้วย)</p>
<p>กรณีที่มีการร้องขอออกหมายจับ หมายค้น ทางสื่ออิเล็กทรอนิกส์ในเขตพื้นที่ศาลอาญา ผู้ร้องขอจะต้องมีชั้นยศ พ.ต.อ.ขึ้นไป ส่วนการร้องขอออกหมายจับ หมายค้น ทางสื่ออิเล็กทรอนิกส์ นอกเขตพื้นที่ศาลอาญา ผู้ร้องขอจะต้องมีชั้นยศ พล.ต.ต.ขึ้นไป โดยทั้งสองกรณีจะต้องเป็น ผู้ที่ลงทะเบียนไว้กับศาลอาญาเท่านั้น</p></body>
</news>
