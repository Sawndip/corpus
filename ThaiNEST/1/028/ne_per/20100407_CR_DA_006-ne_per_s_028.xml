<teiHeader>
<fileDesc>
<titleStmt>
  <title>ยิงถล่ม ปชป. เอ็ม 79 ส่อง ตร.เจ็บ 2 เล่นงานวันครบ 64 ปี  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-07 07:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58583  </bibl>
</sourceDesc>
</fileDesc>
</teiHeader>
<news>
<headline>ยิงถล่ม ปชป. เอ็ม 79 ส่อง ตร.เจ็บ 2 เล่นงานวันครบ 64 ปี</headline>
<lead>มือดียิงเอ็ม 79 ถล่มพรรคประชาธิปัตย์ เล่นงานวันครบรอบ"64 ปี"ตำรวจดวงซวย บาดเจ็บเลือดอาบ 2 นาย"<persName>มาร์ค</persName>"รุดเยี่ยมคนเจ็บสุดเครียด ทีม รปภ.งัดมาตรการขั้นสูงสุด ดูแลเข้มนายกฯ สงสัยซุ่มยิงลงมาจากทางด่วนโชคดีเล่นงานช่วงเย็น คนที่มาร่วมงานกลับเกือบหมดแล้ว"<persName>เทพเทือก</persName>"เศร้าใจไม่คิดเล่นรุนแรงแบบนี้ จวกยับทำบ้านเมืองเสียหายป่นปี้"<persName>เสธ.แดง</persName>"โผล่โต้ทันควันไม่เกี่ยว โยนฝีมือกองกำลังไม่ทราบฝ่าย“<persName>ภาณุพงศ์</persName>” ประสาน ผบช.ภ.5 เร่งคลี่ปมระเบิดโพไซดอน ล่า 2 ชายหญิงซื้อรถจากเชียงใหม่ ส่วนเมืองกรุงระเบิดป่วนเมืองมีรายวัน ทั้งปา วางระเบิดแสวงเครื่องหน้ารั้วจุฬาฯ โชคดีไม่ทำงาน</lead>
<neck></neck>
<body><p>* ลอบยิงเอ็ม79ถล่ม“ปชป.”</p>
<p>เหตุยิงระเบิดถล่มพรรคประชาธิปัตย์ครั้งนี้เกิดขึ้น เมื่อเวลา 15.10 น. วันที่ 6 เม.ย. <persName>พ.ต.ท.ทรงพล กาญจนพันธ์</persName> (สบ2) สน.บางซื่อ รับแจ้งเกิดเหตุระเบิดที่ทำการพรรคประชาธิปัตย์ เลขที่ 67 ซอยเศรษฐศิริ แขวงสามเสนใน เขตพญาไท จึงรีบรายงาน ผู้บังคับบัญชาพร้อมด้วยเจ้าหน้าที่กองพิสูจน์หลักฐานและชุดเก็บกู้ระเบิด จาก บช.น. รุดไปตรวจสอบจุดเกิดเหตุอยู่บริเวณด้านหลังที่ทำการพรรค พบว่าด้านขวาของรถควบคุมผู้ต้องหา ทะเบียน 31-7752 กรุงเทพมหานคร มีร่องรอยเสียหายเป็นวงกว้างประมาณ 5 นิ้วอย่างเห็นได้ชัด และมีตำรวจได้รับบาดเจ็บทันที 2 นาย คือ <persName>จ.ส.ต.มานะ จิตงามขำ</persName> และ <persName>จ.ส.ต.อานนท์ พรเสา</persName> ผบ.หมู่(ป) สน.บางเขน</p>
<p>* ตร.2นายเจ็บเลือดอาบ</p>
<p>ขณะเกิดเหตุตำรวจทั้ง 2 นายยังมีสติดีอยู่ แต่มีเลือดไหลออกบริเวณลำตัวและขาจำนวนมาก เพื่อน ๆ ตำรวจที่มาดูแลรักษาความปลอดภัย จึงรีบช่วยประคอง นำส่งโรงพยาบาลวิชัยยุทธ ซึ่งอยู่ติดกัน ภายหลังเกิดเหตุทางเจ้าหน้าที่สั่งปิดกั้นพื้นที่ห้ามบุคคลไม่เกี่ยวข้อง เข้าไปโดยรอบ เนื่องจากยังมีสื่อมวลชนและประชาชนที่มาร่วมงานครบรอบ 64 ปี พรรคประชาธิปัตย์ ตั้งแต่ช่วงเช้าหลงเหลืออยู่ส่วนหนึ่ง สำหรับจุดเกิดเหตุอยู่บริเวณด้านหลังที่ทำการพรรค มีรถบรรทุกผู้ต้องหาจอดอยู่หลายคัน พบชิ้นส่วนสะเก็ดระเบิดเอ็ม 79 (แบบธรรมดา) กระเด็น เจาะฝังตัวอาคารมิตรอารีย์ สนุ๊กเกอร์ คลับ ที่พักของตำรวจรักษาความปลอดภัย จึงเก็บไว้เป็นหลักฐาน</p>
<p>* สงสัยยิงมาจากทางด่วน</p>
<p>เบื้องต้นคาดว่า คนร้ายน่าจะยิง ระเบิดเอ็ม 79 วิถีโค้งลงมาจากบนทางด่วนพระราม 6 ตรงบริเวณด้านหน้าโรงเรียนสามเสนวิทยาลัย อยู่ห่างประมาณ 200 เมตร หรือไม่ก็จากลานจอดรถ รพ.วิชัยยุทธ เพราะเป็นช่องทางที่จะสามารถยิงกระสุนมาถูกด้านขวาของตัวรถได้ อย่างไรก็ดีต้องรอเจ้าหน้าที่ตรวจสอบอย่างละเอียดอีกครั้ง นอกจากนี้จะได้เร่งตรวจสอบทีวีวงจรปิดบนทางด่วนและพื้นที่ใกล้เคียงเพื่อหา เบาะแสคนร้าย อย่างไรก็ดีมีรายงานด้วยว่าก่อนจะเกิดเหตุการณ์ระเบิดนั้นได้มีกลุ่มผู้ ชุมนุมเสื้อแดงจำนวนหนึ่งขับรถมาประท้วงใกล้ ๆ ที่ทำการพรรคและพอผู้ชุมนุมเคลื่อนขบวนกลับไปทางแยกถนนพระราม 6 ได้ไม่นานเท่าไรนักก็เกิดเหตุระเบิดขึ้น</p>
<p>* ลูบคมวันครบรอบ “64 ปี”</p>
<p>ด้าน<persName>นายณัฏฐพล ทีปสุวรรณ</persName> ส.ส. กรุงเทพฯ ในฐานะ ผอ.พรรคประชาธิปัตย์ กล่าวว่า หลังเกิดเหตุสั่งเพิ่มกำลังดูแลความปลอดภัยเพิ่มมากขึ้นและจะให้เจ้าหน้าที่ ช่วยลาดตระเวนตรวจรอบ ๆ พรรคโดยเฉพาะ ยามค่ำคืน สำหรับการตรวจสอบกล้องวงจรปิดน่าจะค่อนข้างลำบาก เพราะวันนี้หลายจุดมีการตั้งเต็นท์เพื่อจัดงาน ครบรอบ 64 ปี จึงทำให้บดบังทัศนียภาพหลายจุด</p>
<p>ต่อมาเวลา 17.10 น. <persName>นายอภิสิทธิ์ เวชชาชีวะ</persName> นายกรัฐมนตรี พร้อมด้วย<persName>นาย สุเทพ เทือกสุบรรณ</persName> รองนายกฯฝ่ายความ มั่นคง <persName>พล.ต.ท.พงศพัศ พงษ์เจริญ</persName> โฆษกสำนักงานตำรวจแห่งชาติ ได้เดินทางมาตรวจ ที่เกิดเหตุและเข้าเยี่ยมให้กำลังใจตำรวจ พบว่า <persName>จ.ส.ต.อานนท์</persName> บาดเจ็บไม่มากที่ขาสองข้างปลอดภัยแล้ว แต่ <persName>จ.ส.ต.มานะ</persName> บาดเจ็บค่อนข้างสาหัส เนื่องจากถูกแรงระเบิดอัดอวัยวะบริเวณหน้าอก คางและลำคอเป็นแผลลึก แพทย์กำลังพยายามดูแลรักษาอาการอย่างเต็มที่</p>
<p>* “<persName>มาร์ค</persName>”เครียดดูจุดเกิดเหตุ</p>
<p>ผู้สื่อข่าวรายงานว่า <persName>นายอภิสิทธิ์</persName> และบรรดา ส.ส.พรรคประชาธิปัตย์ เกือบทั้งหมดมีสีหน้าเคร่งเครียดอย่างเห็นได้ชัด เมื่อถามมีข่าวว่า <persName>พล.ต.ขัตติยะ สวัสดิผล</persName> หรือ  <persName>เสธ.แดง</persName> ไปปรากฏตัวแถว ๆ บริเวณพรรคด้วยจริงหรือไม่ <persName>นายอภิสิทธิ์</persName> ตอบว่า “ครับก็ได้รับรายงานมาอย่างนั้นเหมือนกัน” ผู้สื่อข่าวรายงานด้วยว่า ระหว่างคณะของนายกฯใช้เวลาเดินตรวจที่เกิดเหตุบริเวณพรรคประชาธิปัตย์ ทีม รปภ. นายกฯ ได้ใช้แผนอารักขาความปลอดภัยขั้นสูงสุด โดยพกอาวุธปืนกลมือหรืออูซี่แนบตัวเอาไว้ตลอด นอกจากนี้ยังสั่งตัดสัญญาณโทรศัพท์ทั้งหมดเพื่อป้องกันเหตุลอบวางระเบิดด้วย ระหว่างนั้น<persName>นายณัฏฐพล</persName> ผอ.พรรคประชาธิปัตย์ ได้รายงานว่า ระหว่างเกิดเหตุโชคดีตำรวจส่วนใหญ่ไปประจำการอยู่ด้านหน้าพรรค เนื่องจากมีกลุ่มคนเสื้อแดงเดินทางมาก่อกวนประมาณ 200 คน ซึ่งนายกฯตอบกลับว่า  “มันยิงแม่นมาก”</p>
<p>* “<persName>เทือก</persName>”คิดไม่ถึงเล่นกันแบบนี้</p>
<p>ต่อข้อถามว่า รู้สึกอย่างไรที่คนร้ายมาก่อเหตุในวันนี้ ซึ่งเป็นวันครบรอบ 64 ปีก่อตั้งพรรค <persName>นายสุเทพ</persName> กล่าวด้วยสีหน้าเครียดว่า “ก็เศร้า มันทำบ้านเมืองเสียหายป่นปี้ขนาดนี้ มันตั้งใจที่จะให้เกิดเรื่องและเป็นการข่มขู่ คุกคาม ซึ่งเราเข้าใจได้ แต่คิดไม่ถึงว่าเขาจะทำอะไรกับบ้านเมืองได้มากขนาดนี้ เพราะคนเหล่านี้ลูกหลานก็ต้องอาศัยอยู่ในผืนแผ่นดินไทย เขาไม่คิดบ้างหรือว่า ถ้าทำบ้านเมืองเสียหายอย่างนี้แล้ว อนาคตลูกหลานเขาจะอยู่อย่างไร”</p>
<p>* “<persName>เสธ.แดง</persName>”โผล่ไม่เกี่ยวข้อง</p>
<p>ทั้งนี้มีรายงานว่า ช่วงประมาณเวลา 13.00 น. มีผู้สังเกตเห็น <persName>พล.ต.ขัตติยะ</persName> หรือ <persName>เสธ.แดง</persName> นั่งรถตู้เบนซ์สีดำ มาจอดดูลาดเลาบริเวณสถานีรถไฟสามเสน ใกล้ที่ทำการพรรคประชาธิปัตย์ โดย <persName>พล.ต.ขัตติยะ</persName> ได้เรียกตำรวจซึ่งปฏิบัติหน้าที่อยู่บริเวณนั้นมาพูดคุยด้วย ก่อนจะขึ้นรถเดินทางออกไปทันทีเมื่อเห็นช่างภาพเตรียมจะถ่ายภาพ จากนั้นช่วงหัวค่ำ <persName>พล.ต.ขัตติยะ</persName> ได้เดินทางไปเยี่ยมพบปะทักทายผู้ชุมนุมที่แยกราชประสงค์ ให้สัมภาษณ์ไม่เกี่ยวข้องกับเหตุระเบิดที่เกิดขึ้นทั้งหมด รวมทั้งเหตุระเบิดที่พรรคประชาธิปัตย์ คนทำคงเป็นกองกำลังไม่ทราบฝ่าย ต้องเข้าใจว่าตอนนี้มีคนจองกฐินกันมาก ทางที่ดีรัฐบาลควรยุบสภาคืนอำนาจให้ประชาชนดีกว่า</p>
<p>ด้าน<persName>นายณัฐวุฒิ ใสยเกื้อ</persName> 1 ในแกนนำคนเสื้อแดง กล่าวว่า คงเป็นฝีมือของคนที่ชอบสร้างสถานการณ์ แต่เราไม่รู้ว่าเป็นฝีมือของคนกลุ่มไหน เรื่องนี้แบ่งออกได้ 2 ทาง คือ 1.รัฐบาลทำเอง และ 2.หากรัฐบาลไม่ได้ทำเองแต่แสดงให้เห็นว่าไร้น้ำยา เพราะ ปล่อยให้มีการระเบิดเกิดขึ้นรายวัน</p>
<p>* วางบึ้มริมรั้วประตู“จุฬาฯ”</p>
<p>ขณะเดียวกันก่อนหน้านี้ เมื่อเวลา 06.30 น. ตำรวจสายตรวจ สน.ปทุมวัน ได้รับแจ้งจากพนักงานเก็บขยะ กทม. ว่าพบวัตถุต้องสงสัยคล้ายระเบิดใกล้ทางเข้าประตูใหญ่ จุฬาลงกรณ์มหาวิทยาลัย ถนนพญาไท แขวง-เขตปทุมวัน จึงพร้อมด้วยฝ่ายสืบสวน เจ้าหน้าที่เก็บกู้วัตถุระเบิด และเจ้าหน้าที่กองพิสูจน์หลักฐาน (พฐ.) รีบรุดไปตรวจสอบที่เกิดเหตุอยู่บริเวณฟุตปาธ กทม. ห่างจากประตูจุฬาฯ ประมาณ 10 เมตร พบวัตถุดังกล่าวอยู่ในถุงพลาสติกวางอยู่ใกล้เก้าอี้เหล็กสาธารณะของ กทม.</p>
<p>* ตะลึงใช้ระเบิดแสวงเครื่อง</p>
<p>จากการตรวจสอบภายในพบว่า เป็นระเบิดแสวงเครื่อง ใช้ขวดอะลูมิเนียมทรงกลม ขนาดบรรจุ 5 ลิตร ภายในบรรจุปุ๋ยยูเรีย น้ำมันโซล่า ไฟแช็กแก๊ส 5 อัน นอกจากนี้ยังมีเชื้อปะทุไฟฟ้า ดินระเบิด สาย ไฟ 1 ชุด (ฝักแคระเบิด) แต่ภายในไม่มีชิ้นส่วนวัสดุโลหะ ลักษณะระเบิดมีการจุดชนวนมีรอยไหม้แล้ว แต่อาจขัดข้องทำให้ระเบิดไม่ทำงาน เบื้องต้นตำรวจคาดว่าเป็นฝีมือพวกสร้างสถานการณ์ปั่นป่วนเมือง จึงเก็บหลักฐานทั้งหมดไปตรวจสอบลายนิ้วมือแฝงเพื่อหาร่องรอยคนร้ายต่อไป</p>
<p>* ปาบึ้มถล่มบ้านผู้รับเหมา</p>
<p>นอกจากนี้ เมื่อเวลา 08.30 น. <persName>พ.ต.ท.สุชัย แสงส่อง</persName> พงส.(สบ 2) สน. พหลโยธิน ได้รับแจ้งมีเหตุระเบิดที่บ้านเลขที่ 48 หมู่บ้านมงคลนิเวศน์ ถนนวิภาวดีรังสิต ซอย 44 แขวงลาดยาว เขตจตุจักร ที่เกิดเหตุเป็นบ้าน 2 ชั้น ชั้นบนเป็นที่พักอาศัยชั้นล่างเป็นสำนักงานบริษัท ชินทรัพย์วัฒนา จำกัด ทำธุรกิจรับเหมาก่อสร้าง ตรวจสอบพื้นปูนบริเวณลานจอดรถหน้าบ้าน พบหลุมระเบิดกว้าง 24 ซม. สะเก็ดระเบิด และแรงระเบิดทำให้ประตู กระจกหน้าต่างแตก นอกจากนี้ยังพบกระเดื่องนิรภัย ระเบิดชนิดเอ็ม 67 ตกอยู่จึงเก็บไว้เป็นหลักฐาน</p>
<p>จากการสอบสวน<persName>นายอานนท์ วิริย   พันเลิศ</persName> อายุ 47 ปี เจ้าของบ้าน ให้การว่า ตอนตีสองครึ่งขณะนอนอยู่ในบ้านได้ยินเสียงระเบิดดังพอออกมาดูหน้าบ้านตอนแรก ไม่พบอะไรจึงไม่ได้แจ้งความ กระทั่งช่วงเช้าคนงานก่อสร้างจะมาต่อเติมบ้านเห็นหลุม ระเบิดและเศษวัสดุจึงแจ้งตำรวจ ตนไม่มีตำแหน่งหรือบทบาททางการเมือง ตำรวจเชื่อว่าขัดแย้งทางธุรกิจก่อสร้างกับคู่กรณี</p>
<p>* ล่าทีมคาร์บอมบ์“โพไซดอน”</p>
<p>ที่สำนักงานตำรวจแห่งชาติ <persName>พล.ต.อ. ภาณุพงศ์ สิงหรา ณ อยุธยา</persName> ที่ปรึกษา (สบ10) ฝ่ายป้องกันปราบปรามอาชญา กรรม ในฐานะหัวหน้าคณะพนักงานสืบสวนคดีระเบิดหลายจุด ทั่วประเทศ ในช่วงประกาศพระราชบัญญัติความมั่นคงในราชอาณาจักรฯ กล่าวถึงความคืบหน้าคดีระเบิดรถยนต์ที่หน้าโพไซดอนว่า ขณะนี้<persName>พล.ต.ท. สมคิด บุญถนอม</persName> ผบช.ภ.5 กำลังติดตามชายและหญิงที่มาซื้อรถต่อจากตำรวจ สภ. สันทราย จ.เชียงใหม่ อีกทอดโดยการโอนลอย ซึ่งทราบว่าทั้งคู่อาจยังหลบซ่อนอยู่ใน 4 จังหวัดภาคเหนือ คือ จ.เชียงใหม่ เชียงราย แม่ฮ่องสอน และตาก คาดว่าจะได้ตัวทั้งคู่มาสอบสวนในเร็ววันนี้</p>
<p>สำหรับเหตุระเบิดที่เกิดขึ้นใน กทม. และปริมณฑลหลายจุดอย่างต่อเนื่องนั้น <persName>พล.ต.อ.ภาณุพงศ์</persName> กล่าวว่า จากการตรวจสอบหลักฐานพบว่ามีหลายจุดที่มีความเชื่อมโยงกันโดยเฉพาะจุดที่ก่อ เหตุโดยใช้ระเบิดชนิดเอ็ม 67 (ระเบิดลูกเกลี้ยง) นั้นพบว่า เป็นระเบิดที่มีหมายเลข ตีทะเบียนไว้ใกล้เคียงกันทั้งหมด แต่ยังบอกรายละเอียดทั้งหมดในตอนนี้ไม่ได้เพื่อประโยชน์ของรูปคดี</p>
<p>* ผวาจยย.บอมบ์หน้าราบ11</p>
<p>ต่อมาเวลา 18.00 น. ผู้สื่อข่าวราย งานว่า ได้เกิดเหตุตระหนกตกใจที่บริเวณที่จอดรถด้านหน้าอาคารพาณิชย์ ซึ่งตั้งอยู่ตรงข้าม ประตู 2 กรมทหารราบที่ 11 รักษาพระองค์ (ร.11 รอ.) ถนนพหลโยธิน หลังจากมีชาวบ้านโทรฯ ไปแจ้ง <persName>พ.ต.ท.ปรีชา เอี่ยมพ่อค้า</persName> พงส.(สบ3) สน.บางเขน ว่า พบรถ จยย. ต้องสงสัยยี่ห้อซูซูกิ ทะเบียน กงว 560 นนทบุรี ติดสติกเกอร์คำว่า “ใช้หลบราชการ” เอาไว้ที่ด้านหน้ารถ ซึ่งไม่ทราบว่าเป็นของใครมาจอดทิ้งเอาไว้ตั้งแต่ช่วงเที่ยงแล้วจึงหวั่นเกรง ว่าจะมีระเบิดซุกซ่อนอยู่</p>
<p>ต่อมาทั้งตำรวจและทหารที่ดูแลรักษา ความสงบบริเวณดังกล่าว จึงรีบประสานหน่วยเก็บกู้วัตถุระเบิด กรมสรรพาวุธทหาร และสุนัขดมกลิ่น มาตรวจสอบทันที จากนั้นมีการสั่งปิดเส้นทางการจราจรบนถนนพหลโยธินทั้ง 2 ฝั่งเพื่อความปลอดภัย จึงสร้างความแตกตื่นตกใจให้กับผู้ทราบเหตุ การณ์อย่างมาก นอกจากนี้บรรดาสื่อมวลชนที่ประจำอยู่ ศอ.รส. พอทราบเรื่องต่างก็มาเกาะติดทำข่าวคึกคัก เจ้าหน้าที่ตรวจสอบ อย่างละเอียดไม่พบวัตถุระเบิดแต่อย่างใด จึงเคลื่อน จยย. ไปไว้ที่ สน.บางเขน เพื่อประสานหาเจ้าของต่อไป ท่ามกลางความโล่งอกของทุกฝ่าย</p></body>
</news>
