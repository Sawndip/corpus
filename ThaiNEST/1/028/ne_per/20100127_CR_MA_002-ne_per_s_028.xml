<teiHeader>
<fileDesc>
<titleStmt>
  <title>ชายฉกรรจ์แก๊งม้าขาวกว่า 100 คน บุกยึดตลาดปัฐวิกรณ์  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-01-27 15:47:07  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1264582103&catid=17  </bibl>
</sourceDesc>
</fileDesc>
</teiHeader>
<news>
<headline>ชายฉกรรจ์แก๊งม้าขาวกว่า 100 คน บุกยึดตลาดปัฐวิกรณ์</headline>
<lead></lead>
<neck></neck>
<body><p>เมื่อเวลา 09.00 น.วันที่ 27 มกราคม <persName>พ.ต.ท.เกณฑ์ชยะ สกลชัย</persName> สว.สส.สน.บึงกุ่ม รับแจ้งมีเหตุชายฉกรรจ์ เข้ายึดห้องทำงานของบริษัท โชคชัยทรัพย์ทวี จำกัด ในตลาดปัฐวิกรณ์ ถนนนวมินทร์ แขวงคลองกุ่ม เขตบึงกุ่ม กทม. รุดไปตรวจสอบที่เกิดเหตุ พบกลุ่มชายฉกรรจ์ไม่ทราบเป็นกลุ่มใด สวมเสื้อคลุมสีดำ มีรูปม้าขาวอยู่ด้านหลัง ประมาณ 100 คน แต่เมื่อกลุ่มชายฉกรรจ์เห็นตำรวจ ก็ต่างแยกย้ายวิ่งหลบหนีไปทันที</p>
<p>ด้าน<persName>นางสมพร</persName> อายุ 50 ปี  แม่ค้าในตลาดปัฐวิกรณ์ กล่าวว่า  เรื่องความขัดแย้งระหว่างเจ้าของตลาดนั้น เกิดมากว่า 10 ปี แล้ว  ระหว่างบริษัทโชคชัยทรัพย์ทวี จำกัด และบริษัท ปัฐวิกรณ์ จำกัด ซึ่งขณะนี้เรื่องอยู่ระหว่างการดำเนินคดีในชั้นศาล ซึ่งแต่ละฝ่ายก็ไม่ยอมกันทั้งที่เป็นพี่น้องกันแท้ๆ ส่งผลให้แม่ค้าพ่อค้าไม่มีความปลอดภัย หากมีที่ใหม่ที่ดีกว่าก็จะย้ายหนีไปแล้ว เพราะทุกวันนี้เริ่มรุนแรงมากขึ้น มีการนำกำลังคนและเอาอาวุธปืนมาข่มขู่กัน จนพักหลังไม่มีใครกล้ามาเดินซื้อของที่ตลาด เพราะลูกค้าเริ่มไม่มั่นใจในความปลอดภัย ทำให้ลูกค้าลดจำนวนลงไปมาก</p>
<p>ด้าน <persName>พ.ต.อ.พชร บุญญสิทธิ์</persName> รอง ผบก.น.4  กล่าวว่า ได้สั่งการให้ตำรวจ 50 นาย ดูแลความปลอดภัยในบริเวณดังกล่าว เพื่อไม่ให้เกิดเหตุทะเลาะวิวาทขึ้น พร้อมประสานฝ่ายทนายความของทั้ง 2 บริษัท เข้ามาเจรจากัน ซึ่งตนเห็นว่าควรจะให้คู่กรณีทั้ง 2 ฝ่ายเจรจากันดีกว่าการใช้กำลัง นอกจากนี้เจ้าหน้าที่สามารถจับกุมผู้กระทำผิดที่ก่อความไม่สงบภายในตลาดได้ บางส่วน ในข้อหามีอาวุธปืนไว้ในครอบครอง โดยเจ้าหน้าที่จะคอยดูแลความปลอดภัยในตลาดปัฐวิกรณ์ เพื่อไม่ให้เกิดเหตุรุนแรงจนกว่าคดีในชั้นศาลจะสิ้นสุด </p></body>
</news>
