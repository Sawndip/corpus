<teiHeader>
<fileDesc>
<titleStmt>
  <title>คลิปนร.ม.3ตบกันแย่งชายแพร่อีกที่สุโขทัย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100202/46804/%e0%b8%84%e0%b8%a5%e0%b8%b4%e0%b8%9b%e0%b8%99%e0%b8%a3.%e0%b8%a1.3%e0%b8%95%e0%b8%9a%e0%b8%81%e0%b8%b1%e0%b8%99%e0%b9%81%e0%b8%a2%e0%b9%88%e0%b8%87%e0%b8%8a%e0%b8%b2%e0%b8%a2%e0%b9%81%e0%b8%9e%e0%b8%a3%e0%b9%88%e0%b8%ad%e0%b8%b5%e0%b8%81%e0%b8%97%e0%b8%b5%e0%b9%88%e0%b8%aa%e0%b8%b8%e0%b9%82%e0%b8%82%e0%b8%97%e0%b8%b1%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>คลิปนร.ม.3ตบกันแย่งชายแพร่อีกที่สุโขทัย</headline>
<lead>นักเรียนหญิงม.3โรงเรียนดังย่านยานนาวา โพสต์ด่าในไฮไฟว์แย่งผู้ชาย ช่วงถ่ายรูปก่อนจบโต้เถียงกันถึงขั้นชักมีดแทงเพื่อนเจ็บ 5 ราย "รองผอ."แจงโรงเรียนตรวจค้นอาวุธนักเรียนตลอดเหตุเกิดขึ้นสุดวิสัย</lead>
<neck></neck>
<body><p> เมื่อเวลา 10.00 น.วันที่ 1 กุมภาพันธ์ <persName>ร.ต.ต.ภาณุรัตน์ ไชยธงรัตน์</persName> ร้อยเวรสน.ทุ่งมหาเมฆ ได้รับแจ้งเหตุนักเรียนหญิงแทงกันภายในโรงเรียนชื่อดังแห่งหนึ่ง ย่านยานนาวา แขวงช่องนนทรี เขตยานนาวา กทม.โดยมีผู้ได้รับบาดเจ็บจำนวนหลายราย จึงรุดไปตรวจสอบพร้อมด้วยเจ้าหน้าที่ฝ่ายสืบสวน และเจ้าหน้าที่หน่วยกู้ชีพโรงพยาบาลเจริญกรุงประชารักษ์
 ที่เกิดเหตุอยู่ภายในห้องน้ำของอาคารพละศึกษา จากการตรวจสอบพบเพียงกองเลือดจำนวนหนึ่ง ส่วนผู้บาดเจ็บถูกนำตัวส่งโรงพยาบาลเจริญกรุงประชารักษ์ ทราบชื่อต่อมาคือ <persName>ด.ญ.เอ</persName>(นามสมมติ) อายุ 15 ปี <persName>ด.ญ.บี</persName> (นามสมมติ) อายุ 15 ปี และ<persName>ด.ญ.ซี</persName> (นามสมมติ) อายุ 15 ปี ทั้งหมดเป็นนักเรียนชั้น ม.3 ได้รับบาดเจ็บเล็กน้อยที่บริเวณที่แขน เนื่องจากถูกมีดบาด นอกจากนี้ยังมีผู้ได้รับบาดเจ็บสาหัสอีก 1 ราย คือ <persName>ด.ญ.ดี</persName> (นามสมมติ) อายุ 15 ปี นักเรียนชั้นม.3 ถูกแทงเข้าที่บริเวณหน้าอก ส่วนผู้ที่ก่อเหตุคือ <persName>ด.ญ.มิ้นท์</persName> (นามสมมติ) อายุ 15 ปี ยืนอยู่ในที่เกิดเหตุสภาพชุดนักเรียนเปื้อนเลือดและได้รับบาดเจ็บถูกมีดบาดที่มือข้างซ้าย เจ้าหน้าที่จึงนำตัวมาสอบปากคำที่โรงพัก
 จากการสอบถาม <persName>ด.ญ.มิ้นท์</persName> (นามสมมติ) ก่อนเกิดเหตุขณะที่กำลังยืนถ่ายรูปหมู่เนื่องในโอกาสจบการศึกษาอยู่บริเวณสนามฟุตบอล ตนกับกลุ่มเพื่อนเห็น<persName>ด.ญ.ดี</persName> ยืนอยู่ จึงเดินไปสอบถาม ถึงกรณีที่มีการโพสต์ด่าพวกตนในเว็บไฮไฟว์เรื่องแย่งผู้ชาย แต่<persName>ด.ญ.ดี</persName> ก็ปฏิเสธพร้อมกับมีการโต้เถียงกัน แต่ก็ได้แยกย้ายกันไป จนกระทั่งพวกตนและเพื่อนที่ถูกแทงสาหัสเข้าไปล้างมือในห้องน้ำ และพบกับกลุ่มของ<persName>ด.ญ.ดี</persName> อีกทำให้เกิดการโต้เถียงและตบตีกัน จังหวะนั้น<persName>ด.ญ.ดี</persName> ชักมีดออกมาแทงเพื่อนตนจนทรุดลงไปกับพื้นตนและเพื่อนที่เหลือจึงเข้าไปช่วยจนได้รับบาดเจ็บถูกมีดบาดด้วย
</p>
<p> ผู้อำนวยการฝ่ายนโยบายและแผนโรงเรียนดังกล่าว  เปิดเผยว่า เบื้องต้นยังไม่ทราบรายละเอียดมากนัก ขณะนี้อยู่ระหว่างการสอบสวนของเจ้าหน้าที่ตำรวจ โดยปกติแล้วทางโรงเรียนมีมาตรการในการป้องกันเหตุต่างๆ ทั้งการตรวจค้นอาวุธ เนื่องจากเคยติดตามข่าวทราบว่ามีนักเรียนพกอาวุธมาก่อเหตุทะเลาะวิวาทกัน โดยจะมีอาจารย์ยืนตรวจค้นกระเป๋านักเรียนที่ประตูทางเข้าทั้ง 2 ด้านของโรงเรียน และยังมีหน่วยเฉพาะกิจคอยตรวจค้นในแถวรวมถึงตามห้องเรียนที่ต้องสงสัย แต่ในบางครั้งก็เป็นเหตุสุดวิสัยยากแก่การตรวจตรา เนื่องจากเด็กนักเรียนเป็นกลุ่มวัยรุ่นและมีจำนวนมาก ซึ่งที่ผ่านมาก็ยังไม่เคยเกิดไปล้างมือในเหตุนักเรียนทะเลาะวิวาทกันขนาดนี้ แต่เมื่อเกิดเรื่องขึ้นมาแล้วก็จะต้องมีการดำเนินการไปตามขั้นตอน และหาแนวทางป้องกันให้เข้มงวดขึ้น
 เบื้องต้นเจ้าหน้าที่จะต้องทำการสอบปากคำนักเรียนทั้งหมดร่วมกับนักสังคมสงเคราะห์อย่างละเอียดอีกครั้ง และจะต้องรอดูอาการของนักเรียนที่รักษาตัวอยู่ว่าสาหัสมากน้อยแค่ไหน เพื่อพิจารณาแจ้งข้องหาแก่ผู้กระทำความผิดต่อไป
</p>
<p>คลิปนักเรียนม.3สองคู่ตบกันแพร่อีกที่กงไกรลาศ
 มีรายงานว่า ที่โรงเรียนมัธยมชื่อดังแห่งหนึ่งของ อ.กงไกรลาศ จ.สุโขทัย ได้มีการเผยแพร่คลิปวีดีโอ นักเรียนหญิงชั้นมัธยมศึกษาปีที่ 3 จำนวน 2 คู่ ทั้งหมดอยู่สถาบันเดียวกัน ใช้กำลังตบตีทำร้ายร่างกายกันภายในบริเวณโรงเรียน โดยมีสาเหตุสุดแสนอนาถ เพราะรักผู้ชายคนเดียวกัน และอีกคู่ที่นัดตบกันกระจายสาเหตุแค่อีกฝ่ายเดินสวนกันแล้วมองหน้า
 โดยเหตุการณ์สะเทือนใจผู้ปกครองครั้งนี้เกิดขึ้นเมื่อปลายสัปดาห์ที่ผ่านมา  ในช่วงเวลาหลังเลิกเรียน โดยนักเรียนหญิง ม.3 คู่แรกนัดตบตีกันจนสะบักสะบอม เพียงเพราะชอบเด็กนักเรียนชายชั้น ม.2 โรงเรียนเดียวกัน แล้วเกิดการหมั่นไส้ไม่กินเส้นกัน จึงได้นัดกันมาตบตีเพื่อระบายความแค้น และมีเพื่อนสาวของแต่ละฝ่าย รวมเกือบ 10 คน ยืนตะโกนเชียร์สุดเสียง กระทั่งมีครูผ่านมา ทั้ง 2 ฝ่ายจึงพากันวิ่งหนีกระเจิง ซึ่งคลิปดังกล่าวนี้มีความยาวเกือบ 4 นาที
</p>
<p> ส่วนอีกคู่ที่นัดตบตีกันทั้งชุดนักเรียนโดยมีเพื่อนนักเรียนหญิงร่วมส่งเสียงเชียร์กันอย่างเมามัน พร้อมกับควักโทรศัพท์มือถือออกมาถ่ายคลิปเก็บผลงานเพื่อนที่กำลังกระโดดตีเข่าและใช้เท้ากระโดดถีบคู่อริจนล้มคว่ำ จากนั้นก็ขึ้นคร่อมรัวหมัดใส่แบบไม่ยั้ง ใช้สองมือจิกกระชากผม ตบเข้าที่ใบหน้าแล้วกระทืบซ้ำจนเลือดออกจมูก
 สำหรับสาเหตุความโกรธแค้นครั้งนี้ เพียงเพราะอีกฝ่ายเดินสวนกันแล้วมองหน้าจึงทำให้เกิดความไม่พอใจแล้วนัดตบตีกันดังกล่าว    จากกรณีดังกล่าว ล่าสุดของวันนี้ (1 ก.พ.) ผู้อำนวยการโรงเรียนดังกล่าว ได้เปิดเผยกับผู้สื่อข่าวว่า ขณะนี้ได้มีการเรียกเด็กนักเรียนหญิงทั้งหมด ที่ก่อเหตุทะเลาะวิวาทกัน รวมถึงเพื่อนๆ ที่ยืนล้อมวงเชียร์ให้เพื่อนตบตีกัน มาว่ากล่าวตักเตือน และแจ้งให้ผู้ปกครองเด็กๆ ได้ทราบแล้ว
</p>
<p> ผอ.คนดังกล่าว บอกว่า รู้สึกเสียใจที่เกิดเหตุการณ์เช่นนี้ขึ้น และตัวเด็กๆ เองพวกเขาก็เสียใจ เพราะทำไปด้วยอารมณ์ชั่ววูบ ซึ่งครูประจำชั้นก็ได้เรียกมาอบรม ตักเตือน ให้สติ และลงโทษสถานเบาด้วยการให้ทำกิจกรรมบำเพ็ญประโยชน์ร่วมกันแล้ว พร้อมกับได้แจ้งให้ผู้ปกครองทราบเพื่อร่วมกันแก้ไข และถ้าหากเกิดเหตุการณ์ซ้ำขึ้นอีก ทางโรงเรียนก็จะดำเนินการตามกฎระเบียบอย่างเคร่งครัดต่อไป
 ผอ.คนเดิมกล่าวต่อด้วยว่า “ความจริงทางโรงเรียนมีการสอดส่องดูแลเรื่องนี้มาโดยตลอดแต่เนื่องจากนักเรียนในโรงเรียนมีจำนวนมากกว่า 1,500 คน อาจจะดูแลไม่ถั่วถึงจนกระทั่งเหตุการณ์ดังกล่าวไปปรากฏกับสื่อมวลชนทางโรงเรียนจึงทราบเรื่องและมีการดำเนินการตามระเบียบไปดังกล่าว โดยในเรื่องนี้พฤติกรรมใช้ความรุนแรงในการแก้ปัญหาของเด็กนักเรียนในปัจจุบันทุกภาคส่วนต้องร่วมมือกันแก้ไขในปัญหาที่เกิดขึ้นและอยากจะฝากไปถึงนักเรียนนักศึกษาที่มีการก่อเหตุในลักษณะดังกล่าวนั้นถ้ามีการถ่ายคลิปแล้วนำไปเผยแพร่ผลเสียจะเกิดกับตัวนักเรียนเองและในสังคมของนักเรียนเองเพราะฉะนั้นถ้าจะมีการกระทำดังกล่าวควรจะยับยั้งชั่งใจและอย่าให้มีเหตุการณ์ดังกล่าวเกิดขึ้น” ผอ.โรงเรียนกล่าว
 ทั้งนี้เหตุการณ์ทำนองเดียวกันได้เคยเกิดขึ้นในโรงเรียนดังกล่าวมาแล้ว  และตัวนักเรียนที่ร่วมก่อเหตุเคยนำเรื่องดังกล่าวมาเล่าให้รุ่นน้องที่โรงเรียนฟังและกล่าวกับรุ่นน้องว่า ตนเองเสียใจในเรื่องที่เกิดขึ้นพอมีคลิปเผยแพร่ออกไปทำให้ต้องอับอายถ้าย้อนเวลาได้ตนเองจะไม่ทำแบบนั้นแน่นอน ซึ่งปัจจุบันนักเรียนคนดังกล่าวได้ศึกษษอยู่ที่มหาวิทยาลัยแห่งหนึ่งที่มีชื่อเสียงและนำประสบการณ์มายบอกเล่าให้รุ่นน้องที่ โรงเรียนได้รับทราบและเรียกร้องอย่าเอาเยี่ยงอย่างแต่กลับมีเหตุการณ์ดังกล่าวเกิดขึ้นมาอีก</p></body>
</news>
