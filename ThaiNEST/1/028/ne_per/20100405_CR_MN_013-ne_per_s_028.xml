<teiHeader>
<fileDesc>
<titleStmt>
  <title>ฆ่าโหดตัดหัวชายนิรนามโยนทิ้งทะเลลอยติดหาดแหลมใหญ่  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-05 16:11:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000047252  </bibl>
</sourceDesc>
</fileDesc>
</teiHeader>
<news>
<headline>ฆ่าโหดตัดหัวชายนิรนามโยนทิ้งทะเลลอยติดหาดแหลมใหญ่</headline>
<lead>สยอง! พบศพชายนิรนามสวมกางเกงในตัวเดียว ถูกฆ่าโหดตัดหัวโยนทิ้งทะเล ลอยมาติดบริเวณหน้าหาดแหลมใหญ่ สมุทรปราการ ตำรวจคาดน่าจะเป็นลูกเรือประมง เร่งสอบสวนหาข้อมูลเชิงลึกหาสาเหตุที่แท้จริงต่อไป</lead>
<neck></neck>
<body><p>วันนี้ (5 เม.ย.) เมื่อเวลา 12.00 น. <persName>พ.ต.ท. ชินวัช เวชญากรณ์</persName> สารวัตรเวรสถานีตำรวจภูธรพระสมุทรเจดีย์ ได้รับแจ้งว่า มีผู้พบศพผู้เสียชีวิตลอยน้ำมาติดบริเวณชายหาดแหลมใหญ่ หมู่ที่ 9 ตำบลแหลมฟ้าผ่า อำเภอพระสมุทรเจดีย์ จังหวัดสมุทรปราการ จึงเดินทางไปตรวจสอบพร้อมด้วยเจ้าหน้าที่ชุดสืบสวน และมูลนิธิร่วมกตัญญู</p>
<p>ที่เกิดเหตุบริเวณริมหาด ซึ่งบริเวณดังกล่าวเป็นสถานที่ทำนาหอยแมลงภู่ บนพื้นทรายพบร่างผู้เสียชีวิตเป็นชายอายุประมาณ 15-20 ปี สภาพศพสวมกางเกงชั้นในสีแดงเพียงตัวเดียว บริเวณลำคอมีรอยคล้ายถูกของมีคมบาดจนศีรษะหลุดหายไป ตรวจสอบสภาพศพโดยละเอียด คาดว่า เสียชีวิตมาแล้วไม่ต่ำกว่า 15 วัน เจ้าหน้าที่ตำรวจจึงให้เจ้าหน้าที่มูลนิธิร่วมกตัญญูนำศพส่งสถาบันนิติเวช เพื่อชันสูตรโดยละเอียด</p>
<p>จากการสอบสวน <persName>นางสมร เข่งสมุทร</persName> ผู้ใหญ่บ้านหมู่ที่ 9 ตำบลแหลมฟ้าผ่า ทราบว่า ตนได้รับแจ้งจากลูกบ้านที่ออกหาปลาว่าพบผู้เสียชีวิตลอยมาติดบริเวณหน้าหาด แหลมใหญ่ สภาพศพไม่มีศีรษะสวมเพียงกางเกงชั้นในเพียงตัวเดียว และไม่ทราบว่าผู้ตายเป็นใครมาจากที่ใด จึงแจ้งเจ้าหน้าที่ให้มาตรวจสอบ</p>
<p>เจ้าหน้าที่ตำรวจได้สันนิฐานเบื้องต้นทราบว่า ผู้ตายน่าจะเป็นลูกเรือประมง ส่วนที่ศีรษะที่หายไปนั้นเจ้าหน้าที่ตำรวจจะได้เร่งสอบสวนโดยละเอียดอีก ครั้งและรอผลชันสูตรจากสถาบันนิติเวช ก่อนที่จะออกติดตามญาติเพื่อสอบสวนหาข้อมูลที่แท้จริงอีกครั้ง</p></body>
</news>
