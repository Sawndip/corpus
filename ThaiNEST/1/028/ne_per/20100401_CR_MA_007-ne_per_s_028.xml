<teiHeader>
<fileDesc>
<titleStmt>
  <title>"เมียจ่าเพียร"รับหาคนผิดยากชม "ปทีป"รับลูกเป็น ตร.เร็วเป็นประวัติ- การณ์แต่ทดแทนการสูญเสียไม่ได้  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-04-01 20:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1270127482&catid=17  </bibl>
</sourceDesc>
</fileDesc>
</teiHeader>
<news>
<headline>"เมีย<persName>จ่าเพียร</persName>"รับหาคนผิดยากชม "<persName>ปทีป</persName>"รับลูกเป็น ตร.เร็วเป็นประวัติ- การณ์แต่ทดแทนการสูญเสียไม่ได้</headline>
<lead></lead>
<neck></neck>
<body><p>การช่วยเหลือครอบครัว <persName>พล.ต.อ.สมเพียร เอกสมญา</persName> อดีตผู้กำกับการสถานีตำรวจภูธร (ผกก.สภ.) บันนังสตา จ.ยะลา ซึ่งถูกโจรลอบวางระเบิดเสียชีวิตขณะออกตรวจพื้นที่ พร้อม <persName>พ.ต.อ.โสภณ อินทรบวร</persName> คนขับรถ ยังมีอย่างต่อเนื่อง ล่าสุดเมื่อวันที่ 1 เมษายน ที่สำนักงานตำรวจแห่งชาติ (ตร.) <persName>พล.ต.อ.ปทีป ตันประเสริฐ</persName> จเรตำรวจแห่งชาติ รักษาราชการแทนผู้บัญชาการตำรวจแห่งชาติ (รรท.ผบ.ตร.) เป็นตัวแทนมอบเงินที่ตำรวจกองบัญชาการตำรวจภูธรภาค 5 (บช.ภ.5) และครอบครัว กองบัญชาการส่งกำลังบำรุง และผู้มีจิตศรัทธา ร่วมกันบริจาค 711,500 บาท ให้นาง<persName>นางพิมพ์ชนา ภูวพงษ์พิทักษ์</persName> ภรรยา <persName>พล.ต.อ.สมเพียร</persName> และมอบให้ครอบครัว <persName>พ.ต.อ.โสภณ</persName> 411,500 บาท มี<persName>นางสมจิตต์ อินทรบวร</persName> ภรรยา <persName>พ.ต.อ.โสภณ</persName> มารับมอบ</p>
<p>ด้าน<persName>นางพิมพ์ชนา</persName>กล่าวว่า ขณะนี้ยังไม่ทราบผลการสืบสวน ตรวจสอบข้อเท็จจริงของคณะกรรมการชุดต่างๆ ในกรณีที่ <persName>พล.ต.อ.สมเพียร</persName>ไม่ได้รับการโยกย้าย แต่ไม่ได้คาดหวังว่าการตั้งคณะกรรมการชุดต่างๆ ที่ตั้งขึ้นมาจะสามารถหาตัวผู้กระทำความผิดได้ เพราะรู้ว่าเป็นเรื่องยากและพอจะทราบว่าอะไรเป็นอะไร อย่างไรก็ตามสำหรับเรื่องนี้ <persName>พล.ต.อ.ปทีป</persName>ก็ทำดีที่สุดแล้วโดยเฉพาะการตอบแทนการรับลูกชายเข้ารับราชการซึ่งรวดเร็วเป็นประวัติการณ์ แต่ยอมรับว่าทดแทนการสูญเสีย <persName>พล.ต.อ.สมเพียร</persName>ไม่ได้ ตนอยากให้เรื่องการให้สิทธิประโยชน์ของตำรวจใน 3 จังหวัดชายแดนภาคใต้ทุกๆ ที่เรียกร้องนั้นผ่านคณะกรรมการข้าราชการตำรวจ (ก.ตร.) โดยเร็วและประกาศใช้อย่างจริงจัง ซึ่ง <persName>พล.ต.อ.ปทีป</persName>รับปาก</p>
<p>"ทั้งนี้หากวิญญาณ พล.ต.อ.สมเพียรรับรู้คงจะดีใจเพราะพูดอยู่ตลอดเวลาว่าที่ท่านทำทุกวันนี้ไม่ได้ทำเพื่อตัวเองแต่ทำเพื่อเพื่อนตำรวจรุ่นหลัง ๆ และสิ่งที่เกิดขึ้นกับ พล.ต.อ.สมเพียรและสิทธิประโยชน์ที่ตำรวจใต้จะได้รับทุกข้อจากนี้จะเป็นตำนานคู่ ตร.ตลอดไป" <persName>นางพิมพ์ชนา</persName>กล่าว</p>
<p>ผู้สื่อข่าวถามว่า ผู้มีส่วนเกี่ยวข้องที่ทำให้ <persName>พล.ต.อ.สมเพียร</persName>ไม่ได้ย้ายไป สภ.กันตัง จ.ตรัง จนต้องเสียชีวิต ควรได้รับโทษหรือไม่ ภรรยา <persName>พล.ต.อ.สมเพียร</persName>กล่าวว่า คาดหวังให้เป็นเช่นนั้น เพราะคนผิดก็สมควรได้รับผิด แม้ไม่มีการสืบสวนเอาผิดใครได้คงไม่เป็นไร ถ้าคนที่ทำเขายังกินได้นอนหลับอยู่ได้ ก็ไม่เป็นไร แต่ต้องขอบคุณผู้ก่อการร้ายผู้ที่ออกคำสั่งการทำให้ <persName>พล.ต.อ.สมเพียร</persName>เสียชีวิต เพราะทำให้คนทั้งประเทศรู้จัก <persName>พล.ต.อ.สมเพียร</persName> คนทั้งประเทศหลั่งน้ำตาให้ และทำให้การเสียสละชีวิตนำมาซึ่งการเปลี่ยนแปลงที่ดีขึ้นของตำรวจใต้ </p></body>
</news>
