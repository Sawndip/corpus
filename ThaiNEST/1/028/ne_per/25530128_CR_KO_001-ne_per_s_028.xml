<teiHeader>
<fileDesc>
<titleStmt>
  <title>อัยการนัดสั่งคดีอาวุธสงครามข้ามชาติ29ม.ค.นี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-01-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100128/46362/%e0%b8%ad%e0%b8%b1%e0%b8%a2%e0%b8%81%e0%b8%b2%e0%b8%a3%e0%b8%99%e0%b8%b1%e0%b8%94%e0%b8%aa%e0%b8%b1%e0%b9%88%e0%b8%87%e0%b8%84%e0%b8%94%e0%b8%b5%e0%b8%ad%e0%b8%b2%e0%b8%a7%e0%b8%b8%e0%b8%98%e0%b8%aa%e0%b8%87%e0%b8%84%e0%b8%a3%e0%b8%b2%e0%b8%a1%e0%b8%82%e0%b9%89%e0%b8%b2%e0%b8%a1%e0%b8%8a%e0%b8%b2%e0%b8%95%e0%b8%b429%e0%b8%a1.%e0%b8%84.%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>อัยการนัดสั่งคดีอาวุธสงครามข้ามชาติ29ม.ค.นี้</headline>
<lead>อัยการนัดสั่งคดีต่างชาติค้าอาวุธสงครามถูกจับกลางดอนเมือง 29 ม.ค.นี้ เที่ยง อสส. ปฎิเสธ กระแสข่าวสะพัด สั่งไม่ฟ้อง</lead>
<neck></neck>
<body><p>เมื่อวันที่ 28 มกราคม <persName>นายกายสิทธิ์ พิศวงปราการ</persName> อธิบดีอัยการฝ่ายคดีอาญา กล่าวถึงความคืบหน้าคดีที่พนักงานสอบสวนกองปราบปรามทำสวนการสอบสวนและมีความเห็นสั่งฟ้อง <persName>นายอิสยาส อิสซาคอฟ</persName> นักบินที่ 1 <persName>นายวิกเตอร์ อับดุลลาเยฟ</persName> เนวิเกเตอร์ <persName>นายมิคาอิล พีทูคู</persName> ช่างเครื่องยนต์ <persName>นายอเล็กซ์ซานดะ ไซร์บาเนฟ</persName> ช่างเทคนิค และ<persName>นายวิทาลี ชุนคอฟ</persName> นักบินที่ 2 สัญญาชาติคาซัคสถานและเบรารุส แก๊งค้าอาวุธข้ามชาติ ผู้ต้องหาที่ 1-5 คดีลอบค้าอาวุธสงครามซึ่งถูกจับกุมที่สนามบินดอนเมือง ข้อหาทำผิด พ.ร.บ.อาวุธปืน เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน พ.ศ.2490, พ.ร.บ.ศุลกากร ฯ พ.ร.บ.เกี่ยวกับทางเดินอากาศ ว่า คณะทำงานอัยการฝ่ายคดีอาญา 7 พิจารณาพยานหลักฐานคดีนี้แล้ว เห็นว่ามีพยานหลักฐานเพียงพอที่จะสั่งคดีได้จึงลงความเห็นและนัดสั่งคดีในวันที่ 29 มกราคม นี้ เวลา 12.00 น. ซึ่งเป็นวันครบกำหนดฝากขังผู้ต้องหาครั้งที่ 4 อย่างไรก็ตามเมื่อคณะทำงานลงความเห็นว่าจะฟ้องหรือไม่ฟ้องแล้ว ยังต้องเสนอให้<persName>นายจุลสิงห์ วสันตสิงห์</persName> อัยการสูงสุด ชี้ขาดอีกครั้งหนึ่ง</p>
<p> เมื่อถามว่ามีกระแสข่าวคดีนี้ อสส. พิจารณาแล้วสั่งไม่ฟ้อง <persName>นายกายสิทธิ์</persName> กล่าวว่า ขณะนี้การสั่งคดียังไม่ได้มีคำสั่งว่าจะไม่ฟ้อง แต่ที่ผ่านมาตนพิจารณาแล้วเห็นว่าคดีนี้มีความสำคัญเป็นเรื่องใหญ่มีความซับซ้อนในรายละเอียดจึงได้ทำหนังสือเสนอ อสส.ให้เป็นผู้พิจารณาว่าจะสั่งคดีด้วยตนเองหรือจะมอบหมายให้ตนและคณะทำงานฝ่ายคดีเป็นผู้พิจารณา ซึ่งขณะนี้ อสส.ยังไม่ได้มีคำสั่งใดๆตอบกลับมา แต่คาดว่าจะทราบผลภายในวันที่ 29 มกราคม เวลาหลัง 10.00 น. ทั้งนี้หาก อสส. ตัดสินใจที่จะสั่งคดีด้วยตัวเอง และมีความเห็นสั่งไม่ฟ้องจริง ก็ไม่ต้องส่งความเห็นให้ ผบ.ตร.พิจารณา เพื่อทำความเห็นแย้งว่าจะเห็นแย้ง อสส.หรือไม่ เพราะตาม ป.อาญา ถือว่าอำนาจการสั่งคดีของ อสส.ถือเป็นที่สิ้นสุด</p>
<p>ขณะที่<persName>นายจุลสิงห์ วสันตสิงห์</persName> อสส.ตอบปฎิเสธว่า ยังไม่ได้มีความเห็นสั่งไม่ฟ้อง โดยคดีดังกล่าวยังไม่ถึงตน
 ผู้สื่อข่าวรายงานว่า คดีนี้ สืบเนื่องจากเมื่อวันที่ 12 ธันวาคม 2552 เวลา 13.00 น. เจ้าหน้าที่ตำรวจ สน.ดอนเมือง ได้ทำการจับกุมผู้ต้องหาทั้ง 5 คน พร้อมอาวุธปืนและเครื่องกระสุนปืนของกลางจำนวน 145 ลัง หลังจากเมื่อวันที่ 11 ธันวาคม 2552 เวลา 15.56 น. <persName>นายนิมิต แสงอำไพ</persName> หัวหน้าสืบสวนปราบปรามทางบก 2 กรมศุลกากรและพวกได้รับแจ้งว่ามีเครื่องบิน IL-76 เที่ยวบินที่ AWA732 ซึ่งเดินทางจากสาธารณะรัฐประชาธิปไตยประชาชนเกาหลี (เมืองเปียงยาง เกาหนีเหนือ) มีจุดหมายไปยังสาธารณะรัฐนิยมประชาธิปไตยศรีลังกา ได้แวะลงจอดเติมน้ำมันเชื้อเพลิงที่ท่าอากาศยานดอนเมือง จึงได้ประสานหน่วยงานที่เกี่ยวข้องทำการตรวจสอบสิ่งของที่บรรทุกมากับเครื่องบิน ต่อมาสำนักข่าวกรองได้มีหนังสือแจ้งถึงผู้บัญชาการทหารอากาศและหน่วยงานที่เกี่ยวข้องทำการตรวจค้นโดยละเอียด ซึ่งวันที่ 12 ธันวาคม เวลา 13.00 น. กองทัพอากาศ เจ้าหน้าที่อากาศยานดอนเมือง และเจ้าหน้าที่ศุลกากร ได้นำสิ่งของที่บรรทุกมากับเครื่องบินตรวจสอบแล้วพบว่าเป็นอาวุธปืนและเครื่องกระสุนปืนจึงแจ้งเจ้าหน้าที่ตำรวจ สน.ดอนเมือง โดยชั้นจับกุมและสอบสวนผู้ต้องหาทั้ง 5 คน ให้การปฏิเสธมาโดยตลอด</p></body>
</news>
