<teiHeader>
<fileDesc>
<titleStmt>
  <title>รวบผู้ต้องสงสัยพัวพันฆ่า“จ่าเพียร”แล้ว15ราย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-07 16:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=58751  </bibl>
</sourceDesc>
</fileDesc>
</teiHeader>
<news>
<headline>รวบผู้ต้องสงสัยพัวพันฆ่า“<persName>จ่าเพียร</persName>”แล้ว15ราย</headline>
<lead>ศชต.แถลงความคืบหน้าฆ่า “<persName>จ่าเพียร</persName>” รวบตัวผู้ต้องสงสัยพัวพันแล้ว 15 ราย อยู่ระหว่างขยายผลติดตามเพิ่ม</lead>
<neck></neck>
<body><p>วันนี้ (7 เม.ย.) ผู้สื่อข่าวรายงานว่า ที่ห้องประชุม ศชต. <persName>พล.ต.ต.ไพฑูลย์ ชูชัยยะ</persName> รอง ผบ.ศชต. <persName>พล.ต.ต.เดชณรงค์ สุทธิชาญบัญชา</persName> รอง ผบช.ศชต. ในฐานะโฆษก ศชต. ได้ร่วมกันแถลงข่าวต่อสื่อมวลชน กรณีคนร้ายลอบวางระเบิด <persName>พล.ต.อ.สมเพียร เอกสมญา</persName> อดีต ผกก.สภ.บันนังสตา เสียชีวิต เมื่อวันที่ 12 มีนาคม 53 ที่ผ่านมา ว่า ความคืบหน้าด้านคดีในขณะนี้เจ้าหน้าที่ได้เร่งรัดการสืบสวนสอบสวน จนล่าสุดสามารถออกหมายจับบุคคลต้องสงสัย โดยอาศัยอำนาจตาม พ.ร.ก.ฉุกเฉินฯ ได้จำนวน 15 คน ซึ่งเชื่อว่าทั้งหมดมีส่วนเกี่ยวข้องกับเหตุลอบวางระเบิดดังกล่าว ขณะนี้ผู้ต้องสงสัยทั้ง 15 คน อยู่ในระหว่างการควบคุมตัวที่ศูนย์พิทักษ์สันติ เพื่อทำการซักถาม และเชื่อว่าจะได้ข้อมูลที่เป็นประโยชน์อย่างยิ่ง ทั้งนี้ ในจำนวนผู้ต้องสงสัยมี <persName>นายอิสมาแอล ปูซู</persName> ซึ่งเป็นผู้ต้องสงสัยก่อเหตุความไม่สงบหลายคดี และคดียิงต่อสู้กับเจ้าหน้าที่ตำรวจบันนังสตา เมื่อเดือนสิงหาคม 2550 และผู้ต้องสงสัยเกี่ยวข้องกับการก่อเหตุสังหารหมวดตี้ เมื่อเดือนกันยายน 2552 ด้วย ซึ่งอยู่ในระหว่างการสอบสวนขยายผล</p>
<p>“สำหรับอาวุธปืนที่คนร้ายใช้ก่อเหตุพบว่า เป็นปืนอาก้า (AK 47) ซึ่งเป็นปืนที่ใช้ก่อเหตุมาแล้ว 5 คดี เช่น ก่อเหตุยิงตำรวจ ตชด.33 เสียชีวิต และบาดเจ็บ เมื่อวันที่ 17 มีนาคม 2549 ที่ ต.สะเตง อ.เมือง จ.ยะลา ยิงผู้ช่วยผู้ใหญ่บ้านเสียชีวิต เมื่อวันที่ 23 ธันวาคม 2550 ที่ อ.ยะหา จ.ยะลา ล่าสุดยิงอาสาสมัครทหารพรานเสียชีวิต 5 นาย เมื่อวันที่ 13 กันยายน 2552 ที่สถานีอนามัยบ้านตาเซ๊ะ ต.ตาเซ๊ะ อ.เมือง จ.ยะลา โดยเจ้าหน้าที่ทุกฝ่ายจะเร่งดำเนินการสืบสวนสอบสวนทุกวิถีทาง โดยใช้เทคโนโลยี และหลักนิติวิทยาศาสตร์ รวมทั้งให้ความเป็นธรรมกับผู้เกี่ยวข้องทุกฝ่ายอย่างดีที่สุด โดยเฉพาะผู้ต้องสงสัย หรือผู้ต้องหา” <persName>พล.ต.ต.เดช ณรงค์</persName> กล่าว</p>
<p>โฆษก ศชต. ยังได้กล่าวอีกว่า จากเหตุคนร้ายลอบวางระเบิด <persName>พล.ต.อ.สมเพียร</persName> ดังกล่าว ทำให้หลายฝ่ายให้ความสำคัญกับสิทธิประโยชน์ของข้าราชการตำรวจที่ปฎิบัติหน้า ที่อยู่ในพื้นที่ 3 จังหวัดชายแดนภาคใต้ เป็นอย่างยิ่ง ทั้งนี้ สำนักงานตำรวจแห่งชาติ โดย <persName>พล.ต.อ.ปทีบ ตันประเสริฐ</persName> รักษาราชการ ผบ.ทบ. ได้มอบหมายให้คณะกรรมการที่เกี่ยวข้องไปศึกษา และนำเสนอเกี่ยวกับสิทธิประโยชน์ของข้าราชการตำรวจที่ปฎิบัติหน้าที่ใน พื้นที่ 3 จังหวัดชายแดนภาคใต้ เพื่อนำเสนอ ก.ตร.พิจารณากำหนดหลักเกณฑ์รวม 11 หลักเกณฑ์ ซึ่งสิทธิประโยชน์ของข้าราชการตำรวจในพื้นที่ ขณะนี้อยู่ในระหว่างการพิจารณาของผู้เกี่ยวข้อง</p></body>
</news>
