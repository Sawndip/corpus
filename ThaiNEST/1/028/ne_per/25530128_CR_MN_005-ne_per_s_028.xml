<teiHeader>
<fileDesc>
<titleStmt>
  <title>ตร.หวั่นล้างแค้นสถาปนาอุเทน “บลูเดย์” ตั้งด่านตรวจเข้ม!  </title>
  <author>ผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2553-01-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000012497  </bibl>
</sourceDesc>
</fileDesc>
</teiHeader>
<news>
<headline>ตร.หวั่นล้างแค้นสถาปนาอุเทน “บลูเดย์” ตั้งด่านตรวจเข้ม!</headline>
<lead>นครบาลยังตรึงกำลังดูแล 2 สถาบันคู่อริ “ปทุมวัน-อุเทน” แม้สถานการณ์ยังปกติ ส่วนการเข้าตรวจค้นบ้านพัก 7 นศ.ปทุมวัน ที่ทำร้ายช่างซ่อมมือถือ พบผู้ปกครองเล่นแง่วาดแผนที่ที่ตั้งบ้านไม่ตรงตามจริง ตร.ระบุขู่เล่นงานผู้ปกครองด้วย พร้อมวางมาตรการดูแลตั้งด่านตรวจวันสถาปนาอุเทนถวาย “วันบลูเดย์” หวั่นเกิดเหตุล้างแค้น คาดไม่น่ามีเหตุรุนแรง</lead>
<neck></neck>
<body><p>วันนี้ (28 ม.ค.) ที่กองบัญชาการตำรวจนครบาล (บช.น.) <persName>พล.ต.ต.สุเมธ เรืองสวัสดิ์</persName> รอง ผบช.น. กล่าวถึงมาตรการดูแลเหตุทะเลาะวิวาทระหว่างนักศึกษามหาวิทยาลัยเทคโนโลยีราชมงคลตะวันออก วิทยาเขตอุเทนถวาย กับสถาบันเทคโนโลยีปทุมวันว่า กำลังเจ้าหน้าที่ตำรวจที่ส่งไปดูแลคิดว่าน่าจะควบคุมสถานการณ์ไม่ให้รุนแรงได้ ส่วนคดีต่างๆ ได้ส่งฝ่ายสืบสวนติดตามจับกุมนักศึกษาปทุมวัน จำนวน 7 คน ที่ทำร้ายช่างซ่อมโทรศัพท์ซึ่งออกหมายจับแล้ว ส่วนกรณีการตรวจค้นบ้านของนักศึกษาทั้ง 7 คนตามหมายค้น ปรากฏว่าพ่อแม่บางคนได้วาดแผนที่แสดงที่ตั้งบ้านไม่ตรงตามความจริง ซึ่งทางตำรวจก็มีมาตรการทางกฎหมายดำเนินการกับผู้ปกครองเหล่านี้</p>
<p> <persName>พล.ต.ต.สุเมธ</persName> กล่าวว่า ส่วนผู้ที่ให้การสนับสนุน ซึ่งพบว่าหลังเกิดเหตุแต่ละครั้งมีรุ่นพี่ที่คอยช่วยเหลือให้เงิน หาช่องทางหลบหนี และให้ที่พำนัก ถือว่าเป็นการกระทำที่ผิดกฎหมาย ฝากเตือนไปถึงคนเหล่านี้ที่อยู่เบื้องหลังให้รู้ตัว เพราะตำรวจจะดำเนินคดีทุกข้อกฎหมายในอัตราโทษสูงสุด ส่วนคดีเที่เกี่ยวข้องกับเหตุทะเลาะวิวาทของนักเรียนช่างกล <persName>พล.ต.ท.สัณฐาน ชยนนท์</persName> ผบช.น.ได้สั่งการให้เร่งรัดดำเนินคดีค้างเหล่านี้จนถึงที่สุด                <persName>พล.ต.ต.สุเมธ</persName> กล่าวอีกวว่า สำหรับวันที่ 1 ก.พ. ซึ่งเป็นวันสถาปนามหาวิทยาลัยเทคโนโลยีราชมงคลตะวันออก วิทยาเขตอุเทนถวาย หรือวันบลูเดย์ ซึ่งเกรงว่าจะเกิดเหตุล้างแค้นระหว่าง 2 สถาบัน ทางเจ้าหน้าที่ตำรวจก็ไม่ได้ประมาท ได้มีมาตรการดูแลระวังเหตุการตั้งด่านตรวจบริเวณดังกล่าว ไว้เรียบร้อยคาดว่าไม่น่าจะมีเหตุรุนแรง        </p>
<p> ต่อมาเมื่อเวลา 12.00 น.ผู้สื่อข่าวรายงานว่า สถาบันเทคโนโลยีปทุมวันได้เปิดการเรียนการสอนเป็นวันแรก โดยบรรยากาศด้านหน้าสถาบันยังคงปกติไม่มีเหตุรุนแรงใดๆ เกิดขึ้น หลังถูกสั่งปิดไปเป็นเวลา 15 วันเนื่องจากก่อนหน้านี้ได้เกิดเหตุการณ์วิวาทกันระหว่างกลุ่มนักศึกษาสถาบันเทคโนโลยีปทุมวัน และมหาวิทยาลัยเทคโนโลยีราชมงคลตะวันออกวิทยาเขตอุเทนถวายจนมีผู้เสียชีวิตและได้รับบาดเจ็บอย่างต่อเนื่อง                สำหรับความเคลื่อนไหวที่บริเวณด้านหน้าสถาบันเทคโนโลยีปทุมวันนั้น เริ่มมีกลุ่มนักศึกษา ครูอาจารย์ พนักงาน และลูกจ้างของสถาบัน ทยอยเดินทางมามาที่สถาบันค่อนข้างบางตา ท่ามกลางการรักษาความปลอดภัยของเจ้าหน้าที่ตำรวจกว่า 40 นาย พร้อมอาวุธปืนยาวเอ็ม 16 และปืนพกสั้นประจำกาย นอกจากนี้ยังได้นำอุปกรณ์ซุ้มประตูสแกนโลหะ เครื่องสแกนโลหะแบบมือถือ และกระจกส่องวัตถุต้องสงสัยใต้ท้องรถ มาคอยตรวจค้นตามร่างกายและกระเป๋าของนักศึกษา ตลอดจนตรวจค้นรถยนต์และรถจักรยานยนต์ ที่ขับผ่านเข้า-ออกรั้วสถาบันอย่างละเอียดทุกคัน และพบว่ามีการติดตั้งกล้องวงจรปิดบริเวณรั้วประตูด้านหน้าเพิ่มเติมอีก 3 ตัวด้วย ซึ่งบรรยากาศโดยรวมก็ไม่แตกต่างกันกับบริเวณด้านหน้ามหาวิทยาลัยเทคโนโลยีราชมงคลตะวันออกวิทยาเขตอุเทนถวายแต่อย่างใด        </p>
<p>  จากการสอบถามอาจารย์ประจำสถาบันเทคโนโลยีปทุมวันท่านหนึ่ง (ขอสงวนชื่อ) กล่าวว่า วันนี้เป็นการเปิดทำสอนสอนวันแรกแต่นักศึกษาก็ยังเดินทางมาที่สถาบันกันอย่างบางตา ซึ่งตนได้รับคำสั่งให้มานั่งตรวจสอบพฤติกรรม รวมทั้งการแต่งกาย ของนักศึกษาที่เดินทางมาเรียนในวันนี้ หากพบว่าใครแต่งกายไม่เรียบร้อย ไว้ผมเผ้าหนวดเครารกรุงรังก็จะเชิญให้กลับไปปรับปรุงแล้วค่อยเดินทางมาใหม่ สำหรับความเห็นส่วนตัวนั้นตนขอสนับสนุนมาตรการรักษาความปลอดภัยของเจ้าหน้าที่ตำรวจในครั้งนี้ รู้สึกดีมากที่สถาบันจะต้องรีเซ็ตระบบและกติกากันใหม่ ที่ผ่านมามีสิ่งใดไม่ดีก็จำเป็นต้องแก้ไข เพื่อสร้างความมั่นใจให้กับสังคมและผู้ปกครองที่อยากส่งลูกมาเรียนในภายภาคหน้า                อาจารย์คนเดิม กล่าวอีกว่า วันนี้เพิ่งเกิดการเปลี่ยนแปลงอาจทำให้อาจารย์และนักศึกษาหลายคนไม่พอใจ และยังไม่ชินเพราะปกติใครๆ ที่อยากเข้า-ออกในสถาบันก็สามารถทำได้สะดวกกว่านี้ไม่มีบัตรก็ยังเข้า-ออกกันได้ โดยหลังจากนี้ไปใครไม่พกพาบัตรนักศึกษาและบัตรประจำตัวอาจารย์มา ก็จะต้องถูกยึดบัตรประชาชนเพื่อทำเรื่องผ่านเข้า-ออกสถาบันในฐานะบุคคลภายนอก ถือเป็นการฝึกวินัยขั้นพื้นฐาน ติดอยู่เรื่องหนึ่งที่ยังอยากให้ทำได้คือ การให้นักศึกษาแต่งกายในชุดเครื่องแบบเดินทางจากบ้านมาที่สถาบัน เพราะหากสวมเครื่องแบบได้เหมือนมหาวิทยาลัยอื่นๆ ก็จะเป็นการเชิดชูเกียรติยศและศักดิ์ศรีของสถาบัน แต่ขณะนี้ทุกฝ่ายยังคงไม่มั่นใจในความปลอดภัยว่า ถ้าหากแต่งเครื่องแบบออกจากบ้านมาแล้วจะถูกใครมาทำอันตรายหรือไม่เท่านั้นเอง </p></body>
</news>
