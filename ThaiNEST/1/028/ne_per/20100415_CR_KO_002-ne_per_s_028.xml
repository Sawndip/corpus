<teiHeader>
<fileDesc>
<titleStmt>
  <title>พบอีกวางซีโฟร์เสาส่งไฟฟ้ากฟผ.ห่างจุดเดิม1ก.ม.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2010-04-15 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20100415/55736/พบอีกวางซีโฟร์เสาส่งไฟฟ้ากฟผ.ห่างจุดเดิม1ก.ม..html  </bibl>
</sourceDesc>
</fileDesc>
</teiHeader>
<news>
<headline>พบอีกวางซีโฟร์เสาส่งไฟฟ้ากฟผ.ห่างจุดเดิม1ก.ม.</headline>
<lead>พบเสาส่งกระแสไฟฟ้า ของการไฟฟ้าฝ่ายผลิตแห่งประเทศไทย ถูกค้นร้ายลอบวางระเบิดซีโฟร์ ได้รับความเสียหายอีก 1 ต้น คาดว่าคนร้ายเป็นกลุ่มเดียวกันกับเสาไฟฟ้าแรงสูง 2 ต้นที่พบก่อนหน้านี้ และเป็นการวางระเบิดให้ระเบิดพร้อมกันในวันดังกล่าว</lead>
<neck></neck>
<body><p>เมื่อเวลา 13.00 น. วันที่ 15 เม.ย. 2553 ชาวบ้าน ม.8 ต.เชียงรากน้อย อ.บางปะอิน จ.พระนครศรีอยุธยา  แจ้งตำรวจสถานีตำรวจพระอินทร์ราชา ให้เข้าตรวจสอบเสาส่งไฟฟ้าแรงสูง ของการไฟฟ้าฝ่ายผลิตแห่งประเทศไทย ซึ่งตั้งอยู่กลางทุ่งนา หลังพบว่าเหล็กโคนเสามีร่องรอยถูกวางระเบิดจนตอม่อฉีกขาด</p>
<p>ตรวจสอบพบว่า เสาส่งกระแสไฟฟ้าดังกล่าวตั้งอยู่ห่างจากถนนวงแหวนตะวันตก ประมาณ 300 เมตร สูงประมาณ 60 เมตร ส่งกระแสไฟฟ้า ขนาด 230 KV โดยจ่ายไฟมาจากโรงไฟฟ้าวังน้อย ไปยังสถานีรังสิต ปทุมธานี เพื่อจ่ายกระแสไฟฟ้าใช้ในกรุงเทพมหานคร และจังหวัดในภาคกลาง ซึ่งที่โคนเสา ฝั่งทิศตะวันออกพบว่าเหล็กยึดเสา ความหนา 1 ซม. ฉีกขาดออกจากฐานปูน หัวน๊อตยึดเสาขาดกระจายออกจากตัวเสา</p>
<p>นอกจากนี้ยังพบว่าเสาปูนที่ยึดกับเสาเหล็กถูกแรงระเบิดแตกละเอียด แต่เสาไฟฟ้าไม่ล้ม ซึ่งทั้งหมดถูกแรงกระแทกของระเบิดซีโฟร์ ขนาด 1.5 ปอนด์ วางทิ้งไว้ และขณะนี้เจ้าหน้าที่การไฟฟ้าฝ่ายผลิตแห่งประเทศไทย ได้ซ่อมแซมชั่วคราวด้วยการดามเหล็กที่โคนเสาไฟฟ้าให้ใช้งานชั่วคราว และจ่ายกระแสไฟฟ้าตามปกติ</p>
<p>สอบสวนทราบว่า เสาส่งกระแสไฟฟ้าต้นที่เกิดเหตุครั้งนี้ เป็นต้นที่อยู่ในพื้นที่ใกล้เคียงกับ 2 ต้น ที่พบระเบิดก่อนหน้านี้ โดยห่างกันประมาณ 1 กิโลเมตร และคาดว่าคนร้ายเป็นกลุ่มเดียวกันกับที่วางระเบิดซีโฟร์ กับเสาไฟฟ้าแรงสูง 2 ต้นก่อนหน้านี้ และคงจะเป็นการวางระเบิดให้ระเบิดพร้อมกันในวันดังกล่าว อย่างไรก็ตามทราบว่าการไฟฟ้าฝ่ายผลิตแห่งประเทศไทย ได้สั่งการไปยังโรงไฟฟ้า เขื่อน และระบบสายส่งทั่วประเทศ ที่อยู่ในความรับผิดชอบให้เพิ่มระดับการป้องกันภัยขั้นสูงสุดแล้ว</p>
<p>ก่อนหน้านี้เมื่อวันที่ 13 เมษายน ที่ผ่านมา ตำรวจภูธรพระอินทร์ราชา รับแจ้งเหตุ คนร้ายลอบวางระเบิดเสาส่งกระแสไฟฟ้าขนาด 230 กิโลโวลต์ ของการไฟฟ้าฝ่ายผลิตแห่งประเทศไทย บริเวณกลางทุ่งนา ม.8 ต.เชียงรากน้อย อ.บางปะอิน 2 ต้น ซึ่งถูกวางระเบิดด้วยระเบิดซีโฟร์ จุดชนวนด้วยนาฬิกาปลุก โดยต่อเชื่อมวงจรไฟฟ้าถึงกัน รวม 2 ลูก จากการตรวจสอบในเบื้องต้นพบว่า เสาต้นที่ 1 ระเบิดทำงานเสาไฟฟ้าขาด 1 ขา และยังมีระเบิดซีโฟร์ ขนาดน้ำหนัก 1 ปอนด์ ที่ยังไม่ทำงานอีก 1 ลูก ส่วนเสาส่งไฟฟ้าต้นที่ 2 ระเบิดซีโฟร์ ทำงานจนระเบิดขาของเสาส่ง 2 ขา และยังมีระเบิดที่ยังไม่ทำงานขนาดน้ำหนัก อีก 1 ปอนด์  </p>
<p>สำหรับการเกิดเหตุระเบิด มีรายงานข่าวแจ้งว่า น่าจะเกิดในคืนวันที่ 10 เม.ย. ต่อเนื่องเข้าวันที่ 11 เมษายน ที่ผ่านมา เนื่องจากการสอบสวนเจ้าหน้าที่ รปภ. บริษัทแห่งหนึ่งใกล้ที่เกิดเหตุ ยืนยันว่าได้ยินเสียงระเบิดมาจากที่เกิดเหตุในคืนวันที่ 10 รอยต่อกับ 11 เมษายน ที่ผ่านมา แต่ไม่มีใครสนใจ</p></body>
</news>
