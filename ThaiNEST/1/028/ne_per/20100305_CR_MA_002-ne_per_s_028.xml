<teiHeader>
<fileDesc>
<titleStmt>
  <title>อนุมัติหมายจับคนขับจยย.ปาบึ้มแบงก์กรุงเทพ เป็นหนุ่มสูงหน้าตาดี ตั้งค่าหัว2แสน  </title>
  <author>มติชนออนไลน์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2010-03-05 07:21:21  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.matichon.co.th/news_detail.php?newsid=1267801004&catid=17  </bibl>
</sourceDesc>
</fileDesc>
</teiHeader>
<news>
<headline>อนุมัติหมายจับคนขับจยย.ปาบึ้มแบงก์กรุงเทพ เป็นหนุ่มสูงหน้าตาดี ตั้งค่าหัว2แสน</headline>
<lead></lead>
<neck></neck>
<body><p>เมื่อวันที่ 5 มี.ค. รายงานข่าวแจ้งว่า ในวันนี้พนักงานสอบสวน สน.ยานนาวา ขออนุมัติหมายจับผู้ร่วมก่อเหตุปาระเบิดหน้าธนาคารกรุงเทพ สาขาสีลม ตามภาพจากกล้องวงจรปิดโดยเป็นคนขี่รถจักรยานยนต์ ข้อหาร่วมกันมีเครื่องกระสุนปืนไว้ในครอบครอง หลังจากก่อนหน้านี้ศาลอนุมัติหมายจับมือปาระเบิดตามภาพสเก๊ตช์ไปแล้ว</p>
<p>จากนั้น เมื่อเวลา 19.20 น.  <persName>พล.ต.ท.สัณฐาน ชยนนท์</persName> ผบช.น. <persName>พล.ต.ต.สุเมธ เรืองสวัสดิ์</persName> รอง ผบช.น. เรียกประชุมฝ่ายสืบสวนกรณีการเกิดเหตุระเบิด 4 จุดของธนาคารกรุงเทพ ในพื้นที่กรุงเทพฯและปริมณฑล ที่กองบัญชาการตำรวจนครบาลโดยหลังประชุม ผบช.น. ได้นำรูปคนร้ายมาเผยแพร่โดยเป็นชายใส่เสื้อแขนยาวสีดำ กางเกงสีดำ และรถจักรยานยนต์ยี่ห้อฮอนด้า รุ่นคลิก สีดำหัวขาว พร้อมหมายจับ</p>
<p>ผบช.น. กล่าวว่า ศาลได้อนุมัติหมายจับคนร้ายที่ จ.123/2553 ในข้อหาร่วมกันมีและใช้กระสุนปืน (ระเบิด) ที่นายทะเบียนออกให้ไม่ได้และใช้วัตถุระเบิดเป็นเหตุให้อันตรายแก่ผู้อื่น เป็นภาพที่ได้จากกล้องวงจรปิดที่เดินกล้องหลายๆ แห่ง ซึ่งพยานหลักฐานเชื่อว่าเป็นคนร้าย โดยเบาะเป็นลักษณะพิเศษ ใส่หมวกลักษณะเปิดคล้ายของเยอรมนี โดยเป็นภาพของคนขี่รถจักรยานยนต์ ส่วนภาพคนที่ซ้อนและขว้างระเบิดได้ภาพสเก๊ตช์ไปแล้ว แต่ยังไม่ได้ภาพต้องดูกล้องให้หมดก่อน "หากได้เบาะแสให้แจ้งตำรวจผู้เกี่ยวข้อง หากจับได้จนนำไปสู่การจับกุมจะได้รางวัล 200,000 บาท ซึ่งรถไม่ได้ปิดแผ่นป้ายทะเบียน ซึ่งรถคันนี้ก่อเหตุ 2 ที่ คือที่สีลมกับพระประแดง ส่วนที่ธนาคารกรุงเทพ สาขาพระราม 2 พื้นที่ สน.ท่าข้ามกับหน้าธนาคารกรุงเทพ สาขาถนนศรีนครินทร์ สภ.สำโรงเหนือ ยังบอกไม่ได้" <persName>พล.ต.ท.สัณฐาน</persName>กล่าว</p>
<p><persName>พล.ต.ท.สัณฐาน</persName>กล่าวว่า สำหรับคนร้ายในภาพอายุประมาณ 30-33 ปี ลักษณะหน้าตาดี ใส่หมวกแบบเปิดหู ผมหยักศกด้านหลังมีปอยคล้ายหางเต่า สูงประมาณ 170 เซนติเมตร</p>
<p>ผู้สื่อข่าวรายงานว่า สำหรับหมายจับดังกล่าว ระบุว่า เป็นชายไทย ไม่ทราบชื่อ ตามภาพจากกล้องวงจรปิดได้ร่วมกันกระทำผิดโดยทำหน้าที่เป็นคนขี่รถจักรยานยนต์พาชายไม่ทราบชื่อตามภาพสเก๊ตช์คนร้ายที่ 0296/2553 ตามหมายจับของศาลอาญากรุงเทพใต้ ที่ จ.107/2553 ไปขว้างระเบิดที่หน้าธนาคารกรุงเทพ สาขาสีลม ถนนสีลม และพากันหลบหนีไป
</p></body>
</news>
