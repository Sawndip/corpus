<teiHeader>
<fileDesc>
<titleStmt>
  <title>“นครบาล” เน้นคำสั่ง ศอฉ.ควบคุมม็อบแดง!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-12 12:56:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000050968  </bibl>
</sourceDesc>
</fileDesc>
</teiHeader>
<news>
<headline>“นครบาล” เน้นคำสั่ง ศอฉ.ควบคุมม็อบแดง!</headline>
<lead>โฆษก บช.น.เผยยังไม่ได้รับมอบหมายให้สลายม็อบแดง ส่งชุดสืบประสานกองปราบฯ เร่งติดตามจับกุมแกนนำตามหมายจับโดยเร็ว เน้นจับตาความเคลื่อนไหวผู้ชุมนุม วางกำลังควบคุมฝูงชนพื้นที่กรุงเทพฯ และปริมณฑล 12 จุด รักษาสถานการณ์ให้สงบเรียบร้อย</lead>
<neck></neck>
<body><p>วันนี้ (12 เม.ย.) เมื่อเวลา 11.00 น. ที่กองบัญชาการตำรวจนครบาล (บช.น.) <persName>พล.ต.ต.ปิยะ อุทาโย</persName> โฆษกบช.น. กล่าวถึงแนวทางการปฏิบัติภารกิจรักษาความสงบเรียบร้อย และรักษาความปลอดภัยสถานที่สำคัญต่างๆ ในพื้นที่ กทม. หลังมีการถอนกำลังทหารออกจากพื้นที่การชุมนุม ว่า การทำหน้าที่ของตำรวจยังยึดสายการบังคับบัญชาตามโครงสร้างการจัดของศูนย์ อำนวยการแก้ไขสถานการณ์ฉุกเฉิน (ศอฉ.) โดยขึ้นตรงต่อกองทัพภาคที่ 1 จำนวนทั้งสิ้น 11,821 นาย โดยปฏิบัติหน้าที่ในพื้นที่ 53 กองร้อย และอยู่ที่จุดพักคอยอีก 39 กองร้อย รวมทั้งหมด 92 กองร้อย</p>
<p><persName>พล.ต.ต.ปิยะ</persName>กล่าวว่า เจ้าหน้าที่ตำรวจได้รับมอบให้ปฏิบัติภารกิจที่สำคัญใน 2 ส่วน ภารกิจที่แรก คือ การรักษาความปลอดภัยในชีวิตและทรัพย์สินประชาชนภายใต้สถานการณ์การชุมนุม โดยจัดชุดเคลื่อนที่เร็วตลอด 24 ชั่วโมง ทั้งระดับ สน.ทั้ง 88 สน.ที่มีชุดสายตรวจจักรยานยนต์ชุดละ 5 นาย รวม 440 นาย ตรวจลาดตระเวนแหล่งชุมชน</p>
<p>ส่วนระดับกองบังคับการทั้ง 9 บก.จัดชุดจู่โจมเคลื่อนที่เร็ว บก.ละ 1 ชุด ชุดละ 33 นายรวม 297 นาย พร้อมตั้งจุดตรวจทั้งทางเข้าออก กทม. 8 จุดตลอด 24 ชั่วโมง พื้นที่ชั้นกลางเส้นทางที่ใช้เข้าออกพื้นที่ชุมนุม 13 จุด พื้นที่ชั้นในที่มีการชุมนุมทั้งที่บริเวณสะพานผ่านฟ้าและราชประสงค์ 31 จุด และจุดตรวจ 84 สน. สน.ละ 2 จุด พร้อมจัดการจราจรบรรเทาความเดือดร้อนของประชาชนในเขตพื้นที่ชุมนุม</p>
<p><persName>พล.ต.ต.ปิยะ</persName>กล่าวว่า ส่วนภารกิจที่สองในการดูแลแก้ไขปัญหาการเคลื่อนไหวของกลุ่มผู้ชุมนุม โดยวางกำลังควบคุมฝูงชนพื้นที่กรุงเทพฯ และปริมณฑลรวม 12 จุดโดยเน้นรักษาสถานการณ์ให้สงบเรียบร้อย โดยตั้งศูนย์ปฏิบัติการส่วนหน้าทุกจุดเพื่อให้แก้ไขสถานการณ์ได้ทันท่วงที ส่วนการจัดชุดเจรจาต่อรอง เพื่อคลี่คลายปัญหาและประสานงานผู้ชุมนุมก็มีนโยบายให้จัดเจ้าหน้าที่เจรจา ทุกกองร้อย ส่วนการสืบสวนติดตามจับกุมแกนนำตามหมายจับ โดยให้ประสานกองบังคับการปราบปรามและเร่งรัดดำเนินการโดยเร็ว และตั้งชุดพนักงานสอบสวนเฉพาะกิจเพื่อดำเนินคดีที่เกิดขึ้น</p>
<p>“อย่างไรก็ตาม แม้จะมีการถอนกำลังทหารออกจากพื้นที่การชุมนุม แต่ตำรวจก็ยังปฏิบัติหน้าที่ร่วมกับทหารดูแลทั้งในส่วนของพื้นที่การชุมนุม และสถานที่สำคัญเช่นเดิม ยืนยันว่ายังไม่มีการถอนกำลังแม้แต่จุดเดียว ซึ่งจุดที่ใกล้การชุมนุมต้องถอนกำลังทหารออกไป เพื่อกันเหตุปะทะ โดยตำรวจก็ต้องเข้าไปดูแล ถ้าตำรวจไม่ทำก็คงไม่มีใครทำ แต่หากมีการขอคืนพื้นที่การชุมนุมก็จะปฏิบัติการตามกรอบขั้นตอนของกฎหมาย ชัดเจน และคำนึงถึงความปลอดภัยของประชาชนเป็นหลัก แต่ยืนยันว่าจนถึงขณะนี้ยังไม่ได้รับมอบหมายภารกิจสลายการชุมนุม ส่วนทรัพย์สินของทหารที่ถูกกลุ่มผู้ชุมนุมยึดทำลายไปนั้น ทางตำรวจก็จะส่งชุดเจรจาต่อรองส่งกลับคืนหน่วยงานทหาร” <persName>พล.ต.ต.ปิยะ</persName>กล่าว</p></body>
</news>
