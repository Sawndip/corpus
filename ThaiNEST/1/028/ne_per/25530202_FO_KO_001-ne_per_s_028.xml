<teiHeader>
<fileDesc>
<titleStmt>
  <title>ฆ่าปาดคอนักศึกษาสาวปี4ม.ภาคอีสานหมกห้อง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2553-02-02 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20100202/46922/%e0%b8%86%e0%b9%88%e0%b8%b2%e0%b8%9b%e0%b8%b2%e0%b8%94%e0%b8%84%e0%b8%ad%e0%b8%99%e0%b8%b1%e0%b8%81%e0%b8%a8%e0%b8%b6%e0%b8%81%e0%b8%a9%e0%b8%b2%e0%b8%aa%e0%b8%b2%e0%b8%a7%e0%b8%9b%e0%b8%b54%e0%b8%a1.%e0%b8%a0%e0%b8%b2%e0%b8%84%e0%b8%ad%e0%b8%b5%e0%b8%aa%e0%b8%b2%e0%b8%99%e0%b8%ab%e0%b8%a1%e0%b8%81%e0%b8%ab%e0%b9%89%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>ฆ่าปาดคอนักศึกษาสาวปี4ม.ภาคอีสานหมกห้อง</headline>
<lead>นักศึกษาสาว ปี 4 ม.ภาคตะวันออกเฉียงเหนือถูกฆ่าปาดคอหมกศพขึ้นอืดในห้อง เพื่อนเห็นขาดเรียนสองวันเปิดห้องดูถึงผงะ แม่บ้านเผยได้ยินพูดโทรศัพท์บอกปลายทาง อยากเจอให้มาหาที่ห้อง ตร.เชื่อฝีมือผู้ชายใกล้ชิดที่มาติดพัน วางแผนฆ่าชิงทรัพย์</lead>
<neck></neck>
<body><p> เมื่อเวลา 12.30 น.วันที่ 2 กุมภาพันธ์ 2553 <persName>พ.ต.ท.ภูมี อีคะละ</persName> สารวัตรเวรสอบสวน สภ.เมืองขอนแก่น ได้รับแจ้งมีเหตุฆ่ากันตายที่ศิริลักษณ์อพาร์ทเม้นท์ เลขที่ 199/21 หน้ามหาวิทยาลัยภาคตะวันออกเฉียงเหนือ บ้านกอก ต.ในเมือง อ.เมือง จ.ขอนแก่น จึงรายงานให้ <persName>พ.ต.อ.สุจินต์ นิจพาณิช</persName> ผกก.สภ.เมืองขอนแก่นทราบ พร้อมกับแจ้งประสานไปยังตำรวจวิทยาการที่ 23 ขอนแก่น และแพทย์เวร รพ.ศรีนครินทร์ร่วมตรวจสอบ
            ที่เกิดเหตุภายในห้องพักเลขที่ 122 ชั้นสอง พบศพ <persName>น.ส.เปรมฤดี โฮชิน</persName> อายุ  22 ปี ชาว ต.บ้านลาน อ.บ้านไผ่ จ.ขอนแก่น นศ.ปี 4 ภาควิชาการบัญชี ม.ภาคตะวันออกเฉียงเหนือ เสียชีวิตสภาพสวมกางเกงชั้นในสีดำ ใส่เสื้อยืดแขนสั้นสีขาว นอนคว่ำหน้าเสียชีวิตอยู่บนที่นอนภายในห้องพัก โดยมีผ้าห่มคลุมร่างอยู่</p>
<p>   ตรวจสอบสภาพศพ พบว่าตามลำตัวมีคราบเลือดแห้งกรังเปรอะเปื้อนเต็มไปหมด บริเวณลำคอด้านขวามีรอยแผลเหวอะยาวประมาณ 10 ซม.แผลบาดลึกถึงหลอดลมจนขาด คาดว่าจะถูกคนเฉือนด้วยของมีคม ชันสูตรเบื้องต้นคาดว่า เสียชีวิตมาแล้วไม่ต่ำกว่า  2 วัน
            สอบสวน<persName>นางจารุณี บุญนนท์</persName> อายุ 40 ปี แม่บ้านของหอพักให้การว่า เวลา 12.00 น.ก่อนพบศพ มีเพื่อนนักศึกษาหญิง 3 คน มาสอบถามหา <persName>น.ส.เปรมฤดี</persName> เนื่องจากไม่ได้ไปเรียนหลายวันแล้ว และเมื่อไปเคาะประตูห้องเรียกหลายครั้งแต่ไม่มีเสียงตอบรับ จึงได้ใช้กุญแจสำรองเปิดเข้าไปก็พบว่า น.ส.เปรมฤดี ถูกนอนเสียชีวิตอยู่บนที่นอน จึงรีบแจ้งตำรวจตรวจสอบ</p>
<p>  <persName>นางจารุณี</persName> ให้การว่า ก่อนหน้านี้สองวัน เมื่อเวลาประมาณ 15.30 น.วันที่ 31 ม.ค.ที่ผ่านมา ขณะทำความสะอาดอยู่บนชั้นสองของหอพักใกล้กับห้องของ <persName>น.ส.เปรมฤดี</persName> ก็ได้ยินเสียงเพลงมาจากในห้อง ยังได้ทักว่าเพลงเพราะ ซึ่ง <persName>น.ส.เปรมฤดี</persName>ได้มายืนพูดคุยเรื่องเพลงที่เปิดอยู่ด้วย จากนั้นไม่นานได้มีโทรศัพท์เรียกเข้าที่มือถือ <persName>น.ส.เปรมฤดี</persName>ได้ไปเบาเสียงเพลงลง ได้ยินพูดคุยกับปลายสายว่า  “ถ้าตัวเองจะมาก็มาหาอยู่ที่ห้อง”จากนั้นเสียงพูดคุยก็เงียบหายไป พอทำความสะอาดเสร็จจึงได้เดินทางกลับบ้าน จึงไม่ทราบว่ามีผู้ชายคนไหนเข้ามาหา
 ขณะที่ <persName>น.ส.เฉลิมขวัญ โพธิ์เพชร</persName> อายุ 22 ปี นักศึกษาสาว ม.ภาคฯเพื่อนสนิทให้การว่า <persName>น.ส.เปรมฤดี</persName> เป็นคนหน้าตาดี นิสัยร่าเริง จึงมีเพื่อนและมีผู้ชายมาติดพันมาก  แต่ละวันจะมีผู้ชายมาหาไม่ซ้ำหน้า มีทั้งตำรวจและทหาร เมื่อไม่นานมานี้ก็มีผู้ชายคนหนึ่งที่คบกันมาหาถึงห้องก่อนจะมีปากเสียงกัน ส่วนวันเกิดเหตุ <persName>น.ส.เปรมฤดี</persName> บอกว่าจะมีแฟนมาหา แต่ไม่ทราบว่าคนไหน</p>
<p><persName>พ.ต.อ.สุจินต์</persName> กล่าวว่า จากการชันสูตรพลิกศพของแพทย์นิติเวช และการหาหลักฐานของเจ้าหน้าที่ตำรวจพบว่า ทรัพย์สินที่เป็นเงินสดและโทรศัพท์มือถือพร้อมด้วยสร้อยคอทองคำหนัก 2 บาทหายไป ส่วนที่เกิดเหตุไม่มีร่องรอยการต่อสู้ จึงคาดว่าคนร้ายรายนี้น่าจะมีความสนิทสนมกับเหยื่อและเตรียมการมาอย่างดี  เมื่อมาหาถึงห้องได้รอช่วงที่ <persName>น.ส.เปรมฤดี</persName> ไม่ทันระวังตัว นอนเล่นหรือนอนหลับบนที่นอน ลงมือใช้มีดที่เตรียมมาด้วยปาดคอจนเสียชีวิตก่อนจะขโมยทรัพย์สินหลบหนีไป  เบื้องต้นตั้งปมฆาตกรรมไว้ 2 ประเด็นคือ ชิงทรัพย์ และชู้สาว</p></body>
</news>
