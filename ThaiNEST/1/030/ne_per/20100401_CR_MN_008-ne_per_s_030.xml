<teiHeader>
<fileDesc>
<titleStmt>
  <title>2 โจรแมนมากๆ ชิงทรัพย์ยายวัย 71 ยิงขาลาก  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-01 16:18:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045415  </bibl>
</sourceDesc>
</fileDesc>
</teiHeader>
<news>
<headline>2 โจรแมนมากๆ ชิงทรัพย์ยายวัย 71 ยิงขาลาก</headline>
<lead>สองโจรสุดโฉด ขับ จยย.ประกบคุณยายข้าราชการบำนาญวัย 71 ปี ขณะเตรียมตัวขับรถไปทำงาน คนร้ายพยายามเปิดประตูหยิบกระเป๋า แต่คุณยายเห็นก่อนจึงคว้าร่มตี จนโจรแสดงความเป็นแมน ชักปืนยิง 3 นัด เข้าที่ขา 1 นัด แล้วหยิบกระเป๋าหนีไป ตร.เชื่อคนร้ายเป็นคนในพื้นที่เพราะรู้จักเส้นทางหลบหนีเป็นอย่างดี</lead>
<neck></neck>
<body><p>วันนี้ (1 เม.ย.) เมื่อเวลา 12.30 น. <persName>พ.ต.ต.หญิง บำรุงรัตน์ สีตลาศัย</persName> พนักงานสอบสวน (สบ 2) สน.ตลิ่งชัน รับแจ้งมีเหตุคนร้ายใช้อาวุธปืนชิงทรัพย์ทำให้มีผู้ได้รับบาดเจ็บ ที่บริเวณหน้าบ้านเลขที่ 215 หมู่บ้านมหาดไทย 2 ซอย 4 แขวงบางระมาด เขตตลิ่งชัน จึงรายงานให้ผู้บังคับบัญชาทราบ แล้วรุดไปตรวจสอบที่เกิดเหตุพร้อมด้วย <persName>พ.ต.อ.พงศ์อานันต์ คล้ายคลึง</persName> ผกก.สน.ตลิ่งชัน <persName>พ.ต.ท.สุกิจ อรุณฤกษ์ถวิล</persName> รอง ผกก.สส.สน.ตลิ่งชัน <persName>พ.ต.ท.อัศวิน เมฆสุขใส</persName> สว.สส.สน.ตลิ่งชัน เจ้าหน้าที่ฝ่ายสืบสวน สน.ตลิ่งชัน</p>
<p>ที่เกิดเหตุเป็นทาวน์เฮาส์สูง 2 ชั้น เจ้าหน้าที่พบเพียงกองเลือดอยู่บริเวณหน้าบ้าน ส่วนผู้บาดเจ็บทราบว่า ถูกชาวบ้านช่วยนำส่งโรงพยาบาลธนบุรี 2 ไปก่อนหน้านี้ ทราบชื่อต่อมาคือ <persName>นางผ่องใส คุ้มปรีดี</persName> อายุ 71 ปี ข้าราชการบำนาญ อดีต ผจก.สถานธนานุบาล หน่วยบริการราชการส่วนท้องถิ่น กระทรวงมหาดไทย มีบาดแผลถูกอาวุธปืนไม่ทราบขนาดยิงที่ขาขวาจำนวน 1 นัด เบื้องต้นแพทย์ช่วยเหลือจนปลอดภัย</p>
<p>จากการสอบสวน <persName>นางผ่องใส</persName> ให้การว่า ตนเกษียณอายุราชการแล้ว แต่ทางราชการได้ให้ช่วยงานต่อ โดยก่อนเกิดเหตุ ขณะที่ตนลงจากรถไปเพื่อล็อคประตูบ้านเพื่อที่จะขับรถออกไปทำงาน ก็ได้มีคนร้าย 2 คนขับขี่ จยย.แบบผู้หญิงเข้ามาประกบรถของตน โดยจำได้ว่า คนขับสวมหมวกกันน็อกแบบเต็มใบ สวมเสื้อแจ๊กเก็ตสีเทา จากนั้นคนซ้อนท้ายซึ่งสูงประมาณ 170 ซม.รูปร่างผอม ก็พยายามเปิดประตูด้านคนขับ เพื่อจะหยิบกระเป๋าของตน แต่ตนหันไปเห็นพอดีจึงคว้าร่มที่พกมาด้วยตีคนร้ายไปหลายครั้ง จนคนร้ายชักปืนออกมายิงเข้าที่ขา 3 นัด แต่กระสุนถูกขาตนแค่นัดเดียว หลังจากนั้น คนร้ายหยิบกระเป๋า ก่อนเร่งเครื่องหลบหนีไปทางหน้าหมู่บ้าน จนกระทั่งเพื่อนบ้านผ่านมาเห็นตนถูกยิงจึงช่วยนำส่งโรงพยาบาล</p>
<p>ด้าน <persName>พ.ต.อ.พงศ์อานันต์</persName> กล่าวว่า จากการสอบสวนเบื้องต้น ทราบว่า คนร้ายได้ทรัพย์สินไปเป็นจำนวนเงินหลายพันบาท นอกจากนี้ ยังพบว่าคนร้ายพยายามขับรถวนอยู่หลายรอบ จึงเชื่อคนร้ายน่าจะมาดูลาดเลาไว้ก่อน และเป็นคนในพื้นที่ชำนาญช่องทางเป็นอย่างดี เพราะเลือกหมู่บ้านที่ไม่มียามเฝ้าทางเข้าออก อย่างไรก็ตาม หลังเกิดเหตุได้แจ้งเจ้าหน้าที่สกัดจับแล้วแต่ยังไม่พบตัวคนร้าย แต่ได้กำชับฝ่ายสืบสวนออกติดตามตัวแล้ว คาดว่าน่าจะจับกุมตัวได้ไม่ยาก</p></body>
</news>
