<teiHeader>
<fileDesc>
<titleStmt>
  <title>โจรกรุงบุกเดี่ยวชิงทอง 100 บาท  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-26 07:24:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56281  </bibl>
</sourceDesc>
</fileDesc>
</teiHeader>
<news>
<headline>โจรกรุงบุกเดี่ยวชิงทอง 100 บาท</headline>
<lead>บุกเดี่ยวชิงทองกว่าล้านบาท โจรกรุงเหิมควงปืนจี้เจ้าของร้านทอง กวาดทรัพย์สินทองคำหนักประมาณ 100 บาทไปได้สบาย ๆ ก่อนวิ่งหนีขึ้นแท็กซี่หายเข้ากลีบเมฆ ตร.เชื่อคนร้ายมาดูลาดเลาก่อนลงมือ มึนหลักฐานสำคัญกล้องวงจรปิด 2 ตัวในร้านเสียหมด</lead>
<neck></neck>
<body><p>เมื่อเวลา 10.30 น. วันที่ 25 มี.ค. <persName>พ.ต.ท.แบ๊งค์ บัวนวล</persName> สวส.สน.บางเขน รับแจ้งเหตุคนร้ายใช้อาวุธปืนบุกเข้าไปชิงร้านทอง “เจริญมณี” เลขที่ 9/78 ซอยลาดปลาเค้า 80 แขวงอนุสาวรีย์ เขตบางเขน รีบไปตรวจสอบพร้อม <persName>พล.ต.ต.สาโรจน์ พรหมเจริญ</persName> ผบก.น.2 <persName>พ.ต.อ.เจริญ ศรีศศลักษณ์</persName> รอง ผบก. <persName>พ.ต.อ.พัฒนา เพศนาวิน</persName> ผกก. เจ้าหน้าที่ฝ่ายสืบสวน และพฐ. ที่เกิดเหตุเป็นอาคารพาณิชย์ 4 ชั้น ชั้นล่างเปิดเป็นร้านขายทอง โดยมี<persName>นายมนตรี มหาเจริญศิริ</persName> อายุ 72 ปี เจ้าของร้านยืนรอเจ้าหน้าที่ด้วยสีหน้ายังไม่หายตื่นตระหนก ก่อนจะให้การว่า เมื่อเวลา 10.00 น. ขณะที่ตนยืนอยู่หน้าเคาน์เตอร์ จู่ ๆ มีคนร้ายเป็นชาย สูง 180 ซม. ตัดผมรองทรง อายุประมาณ 30 ปี สวมเสื้อยืดแขนยาวลายทางสีชมพู กางเกงสี่ส่วนลายพรางทหาร สวมแว่นตาสีชา ไม่สวมหมวก เดินตรงเข้า มาในร้าน</p>
<p>ผู้เสียหาย กล่าวต่อว่า ตอนแรกก็นึกว่าลูกค้า แต่เมื่อเข้ามาใกล้คนร้ายไม่พูดพร่ำทำเพลงชักปืนแบบออโตเมติกออกมาจี้ตน พร้อมบอกให้อยู่ในความสงบ ก่อนจะเดินเข้ากวาดทองเส้นละ 2 บาท กับ 5 บาท ที่อยู่ในตู้โชว์ไปหลายเส้น รวมน้ำหนักประมาณ 100 บาท มูลค่ากว่า 1 ล้านบาท นอกจากนี้ยังหยิบเอาคอมพิวเตอร์โน้ตบุ๊ก และโทรศัพท์มือถือไปด้วย ทั้งนี้หลังก่อเหตุเสร็จคนร้ายวิ่งออกจากร้านเรียกแท็กซี่ที่จอดอยู่ปากซอย ลาดปลาเค้า 80 หลบหนีไปอย่างรวดเร็ว</p>
<p><persName>พล.ต.ต.สาโรจน์</persName> กล่าวว่า จากการสอบถามเจ้าของร้านยืนยันว่าไม่เคยพบเห็นตัวคนร้ายมาก่อน เชื่อว่าคนร้ายอาจมาดูลาดเลาก่อนลงมือ รู้ว่าช่วงเวลาดังกล่าวมีเจ้าของร้านนั่งอยู่ที่หน้าเคาน์เตอร์คนเดียว ทั้งนี้จากการตรวจสอบกล้องวงจรปิดภายในร้านพบว่ามีอยู่ 2 ตัว แต่ตัวบันทึกภาพเสียทั้งคู่ อย่างไรก็ตามได้สั่งให้ฝ่ายสืบสวนออกตรวจสอบกล้องวงจรปิดในบริเวณใกล้เคียง เพื่อหาดูว่าสามารถบันทึกภาพคนร้ายขณะกำลังเดินเข้าไปก่อเหตุได้หรือไม่</p></body>
</news>
