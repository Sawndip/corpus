<teiHeader>
<fileDesc>
<titleStmt>
  <title>จ่อฟ้องราเกซอีกสำนวน-ขอศาลรับไว้ก่อนเพราะใกล้หมดอายุความ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-01 13:20:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045278  </bibl>
</sourceDesc>
</fileDesc>
</teiHeader>
<news>
<headline>จ่อฟ้อง<persName>ราเกซ</persName>อีกสำนวน-ขอศาลรับไว้ก่อนเพราะใกล้หมดอายุความ</headline>
<lead>อัยการคดีเศรษฐกิจฯ จ่อ ยื่นฟ้อง “<persName>ราเกซ</persName>” ทุจริตปล่อยกู้บีบีซีอีกสำนวน ต้น พ.ค.นี้ หลังยื่นฟ้องแล้ว 4 สำนวนรวมมูลค่าความเสียหาย กว่า 5,000 พันล้าน</lead>
<neck></neck>
<body><p>วันนี้ (1 เม.ย.) <persName>นายเศกสรรค์ บางสมบุญ</persName> อธิบดีอัยการฝ่ายคดีเศรษฐกิจและทรัพยากร กล่าวถึงความคืบหน้าการยื่นฟ้อง <persName>นายราเกซ สักเสนา</persName> อดีตที่ปรึกษา<persName>นายเกริกเกียรติ ชาลีจันทร์</persName> อดีตกรรมการผู้จัดการใหญ่ ธนาคารกรุงเทพฯพาณิชย์การ จำกัด (มหาชน) หรือ บีบีซี กระทำผิด พ.ร.บ.หลักทรัพย์และตลาดหลักทรัพย์ พ.ศ.2535 เบียดบังทรัพย์สินธนาคารไปโดยทุจริตในการปล่อยกู้สินเชื่อ ว่า หลังจากที่อัยการทยอยยื่นฟ้องคดี<persName>นายราเกซ</persName> ตั้งแต่เดือน พ.ย.52 เรื่อยมาถึง มี.ค.53 รวม 4 สำนวนทั้งในศาลอาญากรุงเทพใต้ และศาลอาญา ขณะนี้อัยการเตรียมยื่นฟ้อง<persName>นายราเกซ</persName>อีกสำนวนต่อศาลอาญา ต้นเดือน พ.ค.นี้ ซึ่งการฟ้องคดีใกล้หมดอายุความแล้วโดยท้ายคำฟ้องทุกคดีอัยการ ขอให้ศาลประทับรับฟ้องคดีไว้ก่อน เพราะอัยการยังไม่ได้รับหนังสือตอบกลับจากทางการแคนาดาที่แจ้งขอฟ้อง<persName>นายราเก ซ</persName>ในสำนวนบีบีซีคดีอื่นด้วย นอกเหนือจากสำนวนทุจริตปล่อยกู้สินเชื่อให้ บริษัท ซิตี้เทรดดิ้ง คอร์ปอเรชั่น จำกัด (มหาชน) ที่ใช้เป็นสำนวนในการยื่นคำร้องขอส่งผู้ร้ายข้ามแดน</p>
<p>ผู้สื่อข่าวรายงานว่า สำหรับสำนวนที่อัยการ ยื่นฟ้อง <persName>นายราเกซ</persName> ไปแล้ว 4 สำนวน รวมมูลค่าความเสียหายร่วม 5,000 ล้านบาท ประกอบด้วย สำนวนแรกที่ยื่นฟ้องปล่อยกู้ บมจ.ซิตี้เทรดดิ้ง ต่อศาลอาญากรุงเทพใต้ มูลค่า 1,657 ล้านบาท ศาลรับฟ้องเป็นคดีดำที่ อ.3054/2552 ซึ่งศาลนัดตรวจหลักฐาน 19 เม.ย.นี้ สำนวนที่สอง ยื่นฟ้องอนุมัติสินเชื่อให้กับบริษัท สตาร์ลัค ฟุตแวร์ (บี.วี.ไอ) จำกัด จำนวน 139,008,393.23 บาท ไปโดยทุจริต ศาลอาญารับเป็นคดีดำที่ อ.302/2553 ซึ่งศาลนัดตรวจหลักฐาน 31 พ.ค.นี้</p>
<p>สำนวนที่สาม ยื่นฟ้องอนุมัติสินเชื่อระยะสั้นให้ <persName>นายอัคนัน คาช็อคกี้</persName> นักธุรกิจซาอุดีอาระเบีย โดยใช้บัตรผ่านนรายการอนุมัติสินเชื่อผ่านระบบคอมพิวเตอร์ลูกค้าบีบีซี และประเมินราคาหลักทรัพย์ค้ำประกันเกินมูลค่าจริง ความเสียหายรวมทั้งสิ้น 2,003,344,485.67 บาท ศาลอาญารับเป็นคดีดำที่ อ.691/2553 สำนวนที่สี่ ยื่นฟ้องอนุมัติสินเชื่อแบบเร่งด่วน บริษัท ซัพพอร์ต ซิสเต็มส์ จำกัด โดยใช้บัตรผ่านรายการ รวม 266 ครั้ง มูลค่า 1,988,718,475.91 บาทศาลอาญารับเป็นคดีดำที่ อ.692/2553 โดยศาลอาญา ประทับรับฟ้องคดี อ.691/2553 และ อ.692/2553 ไว้ แต่ให้รอการพิจารณาคดีไว้ก่อนเพื่อให้อัยการ รายงานความคืบหน้าเกี่ยวกับหนังสือที่ขออนุญาตทางการแคนาดาฟ้อง<persName>นายราเกซ</persName> คดีอื่นๆ
</p></body>
</news>
