<teiHeader>
<fileDesc>
<titleStmt>
  <title>แท็กซี่หลับในชน10ล้อไฟคลอกอนาถ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-02 10:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57717  </bibl>
</sourceDesc>
</fileDesc>
</teiHeader>
<news>
<headline>แท็กซี่หลับในชน10ล้อไฟคลอกอนาถ</headline>
<lead>แท็กซี่หลับในชน10ล้อ ไฟคลอกดับอนาถ เบื้องต้นยังไม่รู้ว่าเป็นใครมาจากไหน</lead>
<neck></neck>
<body><p>วันนี้( 2 เม.ย.) <persName>พ.ต.ท.ไพศาล พึ่งรุ่ง</persName> พงส.(สบ.2) สภ.ปลายบาง จ.นนทบุรี รับแจ้งเหตุรถแท็กซี่ชนท้ายรถบรรทุก 10 ล้อ จนเกิดเพลิงไหม้และมีผู้เสียชีวิต ที่เชิงสะพานข้ามคลองมหาสวัสดิ์ ถนนกาญจนาภิเษก(ฝั่งขาออก) แขวงทวีวัฒนา เขตตลิ่งชัน ไปตรวจสอบพร้อมแพทย์นิติเวช รพ.ศิริราช เจ้าหน้าที่มูลนิธิปอเต๊กตึ๊ง ที่เกิดเหตุบริเวณช่องทางคู่ขนานริมฟุตบาท พบรถแท๊กซี่โตโยต้า อัลติส สีเหลือง ทะเบียน ทม 5808 กรุงเทพฯ ของบริษัทสบายใจแท็กซี่ ชนติดอยู่ที่ท้ายรถบรรทุก 10 ล้อ อีซูซุ สีเทา ทะเบียน 80-5755 กาญจนบุรี ไฟเกิดลุกท่วมทั้งคัน เจ้าหน้าที่ช่วยกันฉีดน้ำยาเคมีดับเพลิงอย่างเร่งด่วน แต่ไม่สามารถช่วยคนขับรถแท็กซี่ได้ทัน ถูกไฟคลอกเสียชีวิตดำเป็นตอตะโก</p>
<p>จากการสอบสวน <persName>นายอโนทัย ชัยมงคล</persName> อายุ 23 ปี คนขับรถ 10 ล้อ ทราบว่าได้ขับรถบรรทุกทรายจากกาญจนบุรี เพื่อนำไปส่งปลายทางย่านบางบัวทอง มาถึงที่เกิดเหตุ ได้มีรถแท็กซี่คันดังกล่าวพุ่งชนท้ายอย่างจังจนเกิดเพลิงไหม้ดังกล่าว เบื้องต้นเจ้าหน้าที่คาดว่า ผู้ตายน่าจะหลับใน เนื่องจากพยานแวดล้อมให้การตรงกันว่า ผู้ตายขับขี่มาด้วยความเร็วสูง ก่อนพุ่งเข้าชนท้ายรถบรรทุกทรายอย่างจัง โดยไม่มีการเบรกแต่อย่างใด ขณะนี้อยู่ระหว่างตรวจสอบว่าผู้ตายเป็นใคร เนื่องจากเอกสารต่างๆ ถูกไฟไหม้ไปหมด</p></body>
</news>
