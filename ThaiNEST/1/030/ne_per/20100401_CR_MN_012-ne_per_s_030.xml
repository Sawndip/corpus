<teiHeader>
<fileDesc>
<titleStmt>
  <title>รวบมือทำเว็บ นปช.ยูเอสเอ โพสต์หมิ่นเบื้องสูงถ่ายสดผ่านทีวีแดง  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-01 19:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045570  </bibl>
</sourceDesc>
</fileDesc>
</teiHeader>
<news>
<headline>รวบมือทำเว็บ นปช.ยูเอสเอ โพสต์หมิ่นเบื้องสูงถ่ายสดผ่านทีวีแดง</headline>
<lead>ตำรวจสอบสวนกลาง บุกจับผู้ทำเว็บไซต์ นปช.ยูเอสเอ ใช้ห้องพักคอนโด ซอยวัดศรีบุญเรือง จัดรายการ “ทางออกประเทศไทย” มีข้อความดูหมิ่นอาฆาตมาดร้ายพระมหากษัตริย์อันเป็นเท็จ ถ่ายทอดสดผ่านทีวีเสื้อแดง สารภาพทำผิดจริง ตำรวจเตรียมขยายผลจับผู้ร่วมขบวนการที่เหลืออีก 2-3 คน</lead>
<neck></neck>
<body><p>เวลา 17.30 น.วันนี้ (1 เม.ย.) <persName>พล.ต.ท.ไถง ปราศจากศัตรู</persName> ผู้บัญชาการตำรวจสอบสวนกลาง(ผบช.ก.) พร้อมกำลังเจ้าหน้าที่ตำรวจกองบังคับการปราบปรามการกระทำความผิดเกี่ยวกับ อาชญากรรมทางเทคโนโลยี (บก.ปอท.) นำหมายจับศาลอาญาเลขที่ 767/2553 ลงวันที่ 1 เม.ย.เข้าจับกุม <persName>นายธันย์ฐวุฒิ</persName> หรือ <persName>หนุ่ม ทวีวโรดมกุล</persName> อายุ 38 ปี อยู่บ้านเลขที่ 27/90 ม.1 ต.คลองสี่ อ.คลองหลวง จ.ปทุมธานี ที่ห้องพักเลขที่ 803 อาคารอัสสกานต์คอนโดมิเนียม ตั้งอยู่เลขที่ 19/50 อาคาร 9 ซอยรามคำแหง 107 หรือซอยวัดศรีบุญเรือง ถนนสุขาภิบาล 3 แขวงลาดพร้าว เขตบางกะปิ กทม.</p>
<p><persName>พล.ต.ท.ไถง</persName> เปิดเผยว่า สืบเนื่องจากเจ้าหน้าที่ตำรวจตรวจสอบ พบว่า ในรายการ “ทางออกประเทศไทย” มีข้อความในลักษณะหมิ่นประมาท หรือดูหมิ่นอาฆาตมาดร้ายพระมหากษัตริย์อันเป็นเท็จ นำเข้าสู่ระบบคอมพิวเตอร์เผยแพร่ในเว็บไซต์ www.norporchorusa.com และ www.norporchorusa2.com และถ่ายทอดสดผ่านสถานีโทรทัศน์เพื่อประชาชน พีเพิลชาแนล ซึ่งตั้งอยู่ที่อาคารอิมพีเรียลเวิลด์ ลาดพร้าว ชั้น 5 ถนนลาดพร้าว แขวงและเขตวังทองหลาง ทางเจ้าหน้าที่ตำรวจ บก.ปอท.จึงทำการสืบสวนเส้นทางจราจรคอมพิวเตอร์จนพบว่า ห้องพักดังกล่าวเป็นจุดเผยแพร่ และนำข้อมูลดังกล่าวเข้าสู่ระบบเว็บไซต์ จึงได้ขออนุมัติหมายค้น และหมายจับจากศาลอาญา เพื่อเข้าจับกุมทำการจับกุมผู้ต้องหาทันที</p>
<p><persName>พล.ต.ท.ไถง</persName> กล่าวต่อว่า จากการสอบสวนเบื้องต้นผู้ต้องหาให้การรับสารภาพว่า เป็นผู้นำข้อความดังกล่าวไปเผยแพร่จริง โดยผู้ต้องหามีอาชีพรับออกแบบเว็บไซต์ และเป็นผู้ทำเว็บไซต์ นปช.ยูเอสเอ มานาน 5 เดือนแล้ว โดยมีตำแหน่งเป็นแอดมินผู้ดูแลเว็บไซต์ ใช้ชื่อนามแฝงในเว็บ ว่า “<persName>เรดอีเกิ้ล</persName>” หรือ<persName>อินทรีแดง</persName> นอกจากนี้ ยังมีผู้เกี่ยวข้องกับการนำข้อความดังกล่าวเผยแพร่อยู่อีกประมาณ 2-3 คน และกำลังขยายผลเพิ่มเติมอีก 2-3 จุด แต่ที่เกิดเหตุเป็นจุดใช้สำหรับการเผยแพร่</p>
<p>“เว็บหมิ่นประมาทส่วนใหญ่จะมีการจดทะเบียนในต่างประเทศ แต่ก็มีบางเว็บที่จดทะเบียนในประเทศไทย ซึ่งเจ้าหน้าที่กำลังตรวจสอบและกำลังจะขยายผลจับกุม แต่เหตุการณ์นี้ไม่เกี่ยวข้องกับการชุมนุมของกลุ่มคนเสื้อแดงที่สะพานผ่าน ฟ้าแน่นอน” <persName>พล.ต.ท.ไถง</persName>กล่าว</p>
<p>เบื้องต้นเจ้าหน้าที่ตำรวจแจ้งข้อหาตามประมวลกฎหมายอาญามาตรา 112 ในความผิดฐาน ดูหมิ่น หมิ่นประมาท หรือแสดงความอาฆาตมาดร้ายพระมหากษัตริย์ พระราชินี รัชทายาท หรือผู้สำเร็จราชการแทนพระองค์ และความผิดตาม พ.ร.บ.ความผิดเกี่ยวกับคอมพิวเตอร์ มาตรา 14 (3) ฐานนำเข้าสู่ระบบคอมพิวเตอร์ ซึ่งข้อมูลคอมพิวเตอร์ใดๆ อันเป็นความผิดเกี่ยวกับความมั่นคงแห่งราชอาณาจักร หรือเป็นผู้ให้บริการ จงใจ สนับสนุน หรือยินยอมให้มีการกระทำความผิดดังกล่าวข้างต้นในระบบคอมพิวเตอร์เช่นว่า นั้น และควบคุมผู้ต้องหาและของกลางเครื่องคอมพิวเตอร์ไว้เพื่อดำเนินคดีตามกฎหมาย ต่อไป</p></body>
</news>
