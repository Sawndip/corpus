<teiHeader>
<fileDesc>
<titleStmt>
  <title>ตร.รอหลักฐานชัดออกหมายจับมือบึ้มมูลนิธิรัฐบุรุษ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-01 13:19:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045277  </bibl>
</sourceDesc>
</fileDesc>
</teiHeader>
<news>
<headline>ตร.รอหลักฐานชัดออกหมายจับมือบึ้มมูลนิธิรัฐบุรุษ!</headline>
<lead>“นครบาล” ประชุมความพร้อมเสื้อแดงชุมนุมใหญ่ 3 เม.ย.นี้ ยังไม่สั่งเพิ่มกำลัง พบ เมื่อวานม็อบแดงแค่หมื่น ส่วนความคืบหน้าเหตุระเบิดมูลนิธิรัฐบุรุษ ยังไม่ออกหมายจับคนร้ายรอรวบรวมหลักฐานให้ชัด ด้าน ตร.191 เผย ต่อวันมีโทรแจ้งเหตุวัตถุต้องสงสัย-ระเบิด เกือบร้อยครั้งต่อวัน โทรแกล้ง 600 กว่าสาย</lead>
<neck></neck>
<body><p>วันนี้ (1 เม.ย.) เมื่อเวลา 11.00 น.ที่กองบัญชาการตำรวจนครบาล <persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล (บช.น.) เปิดเผยถึงสถานการณ์การชุมนุมของกลุ่ม นปช.และสถานการณ์ต่างๆที่เกิดขึ้น ว่า ขณะนี้ได้มีการประชุมเตรียมความพร้อมในกรณีที่กลุ่ม นปช.จะนัดรวมพลใหญ่ในวันที่ 3 เม.ย.ซึ่งทางสันติบาลได้รายงานเข้ามาว่าประชาชนในจังหวัดต่างๆรวมทั้ง ปริมณฑล มีการตอบรับพอสมควร ทำให้ต้องประเมินสถานการณ์วันต่อวัน ส่วนยอดสูงสุดของกลุ่มผู้ชุมนุม เมื่อเวลาประมาณ 3 ทุ่ม ของวันที่ 31 มี.ค. คือ 10,000 คน ซึ่งเจ้าหน้าที่ก็ได้วางกำลังเหมือนทุกครั้ง นอกจากนี้ เมื่อคืนที่ผ่านมา ไม่พบว่ามีเหตุร้ายแรงใดๆเกิดขึ้น มีเพียงบริเวณงานกาชาดที่มีกลุ่มมิจฉาชีพก่อเหตุลักทรัพย์ผู้ที่มาเที่ยวงาน ซึ่งสามารถจับกุมได้ 2 ราย</p>
<p><persName>พล.ต.ต.ปิยะ</persName> กล่าวอีกว่า จากการตรวจสอบแผนประทุษกรรมของคนร้าย พบว่า จะเลือกก่อเหตุในร้านที่มีการขายสินค้าลดราคา ร้านที่มีการจับสลาก หรือสอยดาว ซึ่งจะมีประชาชนหนาแน่น โดยคนร้ายจะแฝงตัวเข้าไปเบียดกับผู้ที่มาเที่ยวงาน และอาศัยจังหวะที่คนหนาแน่นก่อเหตุล้วงกระเป๋า เพราะประชาชนไม่ค่อยระมัดระวังตัว ขณะนี้ได้มีการปรับแผนในบางส่วน โดยได้มอบพื้นที่ให้กับ ศปก.ส่วนหน้าของตำรวจทั้งหมด ให้เพิ่มสายตรวจเดินเท้าออกตรวจตราพื้นที่ที่ห่างจากจุดชุมนุมไปอีก 400 เมตร จากเดิมที่ดูแลเพียงพื้นที่รอบการชุมนุม เพื่อป้องกันการยิงระเบิดแบบวิถีโค้ง หรือการลักลอบปาระเบิดต่างๆ โดยให้ปฏิบัติร่วมกับฝ่ายสืบสวน</p>
<p>ด้าน <persName>พ.ต.อ.สมนึก น้อยคง</persName> ผกก.ศูนย์วิทยุ 191 กล่าวว่า ปกติแล้วศูนย์วิทยุ 191 ได้ให้บริการประชาชนในการรับแจ้งเหตุ ด่วน เหตุร้ายอยู่แล้ว ทั้งนี้ที่ผ่านมาตั้งแต่มีการประกาศใช้ พ.ร.บ.ความมั่นคง นั้น ทางศูนย์วิทยุ 191 ได้รับแจ้งเหตุทั้งหมด 17,6790 ครั้ง เฉลี่ยวันละ 8,418 สาย ได้รับแจ้งเหตุด่วนเหตุร้าย 24,836 ครั้ง เฉลี่ยวันละ 1,182 สาย ได้รับแจ้งเหตุพบวัตถุต้องสงสัยและวัตถุระเบิด 91 ครั้ง เฉลี่ยวันละ 4-5 สาย โดยแบ่งเป็นเหตุพบวัตถุต้องสงสัย 78 ครั้ง พบวัตถุระเบิด 1 ครั้ง เหตุระเบิด 10 ครั้ง และขู่วางระเบิด 2 ครั้ง ส่วนการโทรศัพท์เข้ามาขอรับบริการข้อมูลอื่นๆจาก 191 มีทั้งหมด 107,497 ครั้ง เฉลี่ยวันละ 5,118 สาย และที่โทรเข้ามาโดยไม่เกี่ยวกับการแจ้งเหตุมีจำนวน 44,457 ครั้ง เฉลี่ยวันละ 2,117 สาย โทรเล่น 660 สายต่อวัน และสายหลุดหรือวางสายไปก่อน 1,456 สายต่อวัน</p>
<p><persName>พ.ต.อ.สมนึก</persName> กล่าวอีกว่า การรับแจ้งเหตุระเบิดเป็นสิ่งที่เพิ่มเติมเข้ามา ซึ่งหลังจากที่ได้รับแจ้งว่าพบวัตถุต้องสงสัย หรือระเบิด จะส่งเจ้าหน้าที่สายตรวจให้ไปดูก่อน หากพบว่ามีจริงก็จะกันพื้นที่ไม่ให้ประชาชนเข้ามาใกล้ ก่อนแจ้งหน่วยเก็บกู้ให้มาดำเนินการและแจ้งให้ผู้บังคับบัญชาทราบ ซึ่งเมื่อช่วงเช้าที่ผ่านมามีการรับแจ้งพบวัตถุต้องสงสัยบริเวณหลังกระทรวง กลาโหม แต่เมื่อไปตรวจสอบแล้วก็ไม่พบสิ่งผิดปกติใดๆ</p>
<p>เมื่อผู้สื่อข่าวถามว่า กรณีที่กลุ่มผู้ชุมนุมประกาศว่าจะรวมตัวกันเดินทางไปบุกสถานีโทรทัศน์ NBT ทางเจ้าหน้าที่มีการวางกำลังอย่างไรบ้าง โฆษก บช.น.กล่าวว่า ก็วางกำลังตามปกติ คงยังไม่มีการเพิ่มกำลังใดๆ ส่วนความคืบหน้าคดีปาระเบิดที่หน้ามูลนิธิรัฐบุรุษ ขณะนี้อยู่ระหว่างการรวบรวมหลักฐาน เพราะการจะออกภาพสเกตช์แล้วขออนุมัติศาลออกหมายจับจะต้องมีหลักฐานที่รัดกุม ชัดเจน แต่เบื้องต้นพบว่าคนร้ายที่ก่อเหตุปาระเบิดมูลนิธิรัฐบุรุษ เป็นกลุ่มเดียวกันกับที่ก่อเหตุปาระเบิดหน้าสถานีโทรทัศน์กองทัพบกช่อง 5 ส่วนจะเชื่อมโยงกับเหตุอื่นๆหรือไม่อยู่ระหว่างการตรวจสอบของเจ้าหน้าที่ ฝ่ายสืบสวน สำหรับการเฝ้าระวังนั้นเจ้าหน้าที่กองกำลังทั้งทหารและตำรวจที่ดูแลสถานที่ ราชการสามารถติดอาวุธทั้งหมด ซึ่งเป็นแผนการปฏิบัติของ ศอ.รส.</p></body>
</news>
