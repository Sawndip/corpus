<teiHeader>
<fileDesc>
<titleStmt>
  <title>บึ้มอีก! จรัญฯ 57 รั้วบ้าน “บรรหาร” ชาวบ้านเจ็บ 1  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-29 01:02:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000043225  </bibl>
</sourceDesc>
</fileDesc>
</teiHeader>
<news>
<headline>บึ้มอีก! จรัญฯ 57 รั้วบ้าน “<persName>บรรหาร</persName>” ชาวบ้านเจ็บ 1</headline>
<lead>คนร้ายปาระเบิด “เอ็ม 67” ใส่กำแพงบ้าน “<persName>บรรหาร</persName>” ระเบิดตกใส่ทางเท้าเป็นหลุมลึก 10 ซม. ชาวบ้านโดนสะเก็ดระเบิดบาดเจ็บ 1 ราย นำส่ง รพ.วชิระแล้ว ผู้เห็นเหตุการณ์เผยเห็นคนร้าย 2 คนใช้ จยย.เป็นพาหนะก่อเหตุ ขณะทหารไม่มาประจำการตามปกติ</lead>
<neck></neck>
<body><p>วันนี้ (28 มี.ค.) เมื่อเวลา 22.30 น. <persName>ร.ต.อ.พิรุณ ถวัลย์ธัญญา</persName> ร้อยเวร สน.บางพลัด ได้รับแจ้งเหตุระเบิดบริเวณหน้าบ้านเลขที่ 293, 295, 297, 299 ถนนจรัญสนิทวงศ์ แขวงบางบำหรุ เขตบางพลัด กรุงเทฯ ซึ่งเป็นบ้านของ<persName>นายบรรหาร ศิลปอาชา</persName> อดีตหัวหน้าพรรคชาติไทย มีผู้ได้รับบาดเจ็บ 1 ราย</p>
<p>ที่เกิดเหตุอยู่บริเวณทางเท้าริมรั้วบ้าน<persName>นายบรรหาร</persName> ใกล้กับสะพานลอย พบหลุมลึกประมาณ 10 เซนติเมตร และกิ่งไม้หักตกอยู่ ห่างไปประมาณ 5 เมตร พบวัตถุที่คาดว่าเป็นชิ้นส่วนระเบิดตกอยู่ ส่วนผู้บาดเจ็บทราบชื่อว่า <persName>นางวรรณา หาญกระสินธุ์</persName> อายุ 38 ปี บาดเจ็บบริเวณขาขวาถูกสะเก็ดระเบิด เจ้าหน้าที่นำส่งโรงพยาบาลวชิรพยาบาล แล้ว</p>
<p>ชาวบ้านที่อยู่ใกล้เคียงที่เกิดเหตุบอกว่า ตามปกติจะมีทหารมาประจำที่จุดนี้ทุกคืน แต่วันนี้ไม่มีทหารมา ตนได้ยินเสียงระเบิดดังมากจึงไม่กล้าออกมาดู และไม่รู้ว่าระเบิดมาจากทางไหน เบื้องต้น เจ้าหน้าที่คาดว่าระเบิดที่ใช้ก่อเหตุเป็นระเบิดแบบขว้างเอ็ม 67 โดยมีเจ้าหน้าที่ตำรวจจาก สน.บางพลัด 20 นายมาตรวจที่เกิดเหตุ และไปประสานเจ้าหน้าที่พิสูจน์หลักฐานมาตรวจสอบแล้ว</p>
<p>ต่อมาผู้เห็นเหตุการณ์รายหนึ่งเปิดเผยว่า ก่อนเกิดเหตุเห็นคนร้าย 2 คนขับขี่จักรยานยนต์มาและปาระเบิดใส่กำแพงบ้านที่เกิดเหตุแล้วขับขี่หลบหนี ไป สำหรับบริเวณที่เกิดเหตุดังกล่าวอยู่ใกล้ซอยบ้าน<persName>นายบรรหาร ศิลปอาชา</persName> อดีตหัวหน้าพรรคชาติไทย ซึ่ง<persName>นายบรรหาร</persName>พร้อมเจ้าหน้าที่ตำรวจจำนวนหนึ่งได้เดินทางไปสังเกตการณ์และ ตรวจสอบที่เกิดเหตุแล้ว</p>
<p>ผู้สื่อข่าวรายงานเพิ่มเติมว่า <persName>พล.ต.ต.อำนวย นิ่มมะโน</persName> รอง ผบช.น.มาตรวจจุดเกิดเหตุหน้าบ้าน<persName>นายบรรหาร</persName>ร่วมกับเจ้าหน้าที่ประมาณ 15 นาที หลังจากนั้นได้กล่าวว่า เบื้องต้นคาดว่าเป็นระเบิดเอ็ม 67 ลักษณเดียวกับที่ใช้ปาธนาคารกรุงเทพ และมีสาเหตุเดียวกันคือการสร้างสถานการณ์ เพียงแต่ว่าต่างสถานที่กัน และมีคนเดินผ่านมาจึงมีผู้บาดเจ็บ แต่ได้ตรวจสอบแล้ว พบว่าบาดเจ็บเพียงเล็กน้อย ซึ่งเจ้าหน้าที่จะสอบปากคำผุ้บาดเจ็บเพิ่มเติมว่าพบเห็นคนร้ายหรือไม่ รวมทั้งบริเวณนี้มีกล้องวงจรปิดอยู่หลายจุด จะนำมาตรวจสอบหาคนร้ายต่อไป</p>
<p>ผู้สื่อข่าวถามว่า ปกติมีเจ้าหน้าที่ตำรวจทหารประจำอยู่ ทำไมขณะเกิดเหตุจึงไม่มีอยู่ <persName>พล.ต.ต.อำนวย</persName> กล่าวว่า เจ้าหน้าที่บางส่วนใหญ่อยู่ในบ้านพัก<persName>นายบรรหาร</persName> และจะมีสายตรวจมาตรวจเป็นระยะๆ คาดว่าคนร้ายอาศัยช่วงที่เจ้าหน้าที่ไม่อยู่ลงมือก่อเหตุแล้วหนีไป</p>
<p>อนึ่ง ตั้งแต่ช่วงหัวค่ำวานนี้ (27 มี.ค.) ในพื้นที่กรุงเทพมหานครได้เกิดเหตุความรุนแรงอย่างต่อเนื่องคือ เวลาประมาณ 18.45 น. เกิดเหตุคนร้ายขว้างระเบิดลูกเกลี้ยงเอ็ม 67 หน้า ททบ.5 ส่งผลทำให้มีผู้ได้รับบาดเจ็บเป็นทหาร และประชาชนรวม 5 ราย จากนั้นในเวลา 21.30 น. เจ้าหน้าที่ก็ได้รับแจ้งเหตุการยิง ระเบิด เอ็ม 79 ใส่สถานีโทรทัศน์เอ็นบีที ช่อง 11 ส่งผลให้มีผู้ได้รับบาดเจ็บ 3 ราย เป็นทหาร 2 รปภ.1</p>
<p>นอกจากนี้ ในช่วงเช้ามืดที่ผ่านมา เวลาประมาณ 04.00 น. ก็เกิดเหตุคนร้ายลอบยิงระเบิดชนิดเอ็ม 79 เข้าไปภายในกรมทหารราบที่ 11 รักษาพระองค์ (ร.11 รอ.) ย่านบางเขน ขณะที่ในช่วงเย็นวันนี้ เวลาประมาณ 16.00น. เกิดเหตุยิงกราดใส่แบงก์กรุงเทพ สาขาสะพานขาว 5 นัด ทำให้กระจกด้านหน้าเสียหาย ทว่าไม่มีผู้ได้รับบาดเจ็บแต่อย่างใด</p></body>
</news>
