<teiHeader>
<fileDesc>
<titleStmt>
  <title>ตร.เชื่อคนร้ายบึ้มมูลนิธิป๋ากลุ่มเดียวกันกับระเบิดป่วนกรุง!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-31 15:46:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044697  </bibl>
</sourceDesc>
</fileDesc>
</teiHeader>
<news>
<headline>ตร.เชื่อคนร้ายบึ้มมูลนิธิป๋ากลุ่มเดียวกันกับระเบิดป่วนกรุง!</headline>
<lead>“นครบาล” ยังตรึงกำลัง รปภ.ทำเนียบ จัดกำลัง 8 กองร้อยดูแล ส่วนการชุมนุมของ “เสื้อแดง” ช่วง 1-2 วัน พบผู้ชุมนุมเริ่มน้อยลง ส่วนเหตุระเบิดมูลนิธิ<persName>ป๋าเปรม</persName> ตร.คาดคนร้ายน่าเป็นกลุ่มเดียวกันกับเหตุระเบิดที่ผ่านมา หลังตรวจพบกระเดื่องนิรภัยของเอ็ม 67 มีร่องรอยการขูดหมายเลขและใช้สีเมจิกระบายทับ พร้อมสั่งเฝ้าติดตามพฤติกรรมผู้ต้องสงสัยก่อเหตุป่วนกรุง 4-5 คน</lead>
<neck></neck>
<body><p>วันนี้ (31 มี.ค.) เมื่อเวลา 11.00 น.ที่กองบัญชาการตำรวจนครบาล <persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล เปิดเผยถึงสถานการณ์การชุมนุมของกลุ่ม นปช.และสถานการณ์ต่างๆ ที่เกิดขึ้น ว่า ขณะนี้การประชุมที่รัฐสภาได้เสร็จสิ้นเรียบร้อยแล้ว การปฏิบัติหน้าที่ดูแลรักษาความปลอดภัยมีเพียงเจ้าหน้าที่ตำรวจเท่านั้น และไม่มีเครื่องกีดขวางใดๆ กำลังเจ้าหน้าที่ตำรวจบริเวณรัฐสภามีทั้งหมด 8 กองร้อย เป็นกำลังตำรวจจากนครบาลและตำรวจจากหน่วยอื่น และยังมีอีก 9 กองร้อยอยู่ในพื้นที่การชุมนุมที่พร้อมจะสนับสนุนในกรณีที่มีเหตุ นอกจากนี้ ในที่ประชุม ศปก.น.ยังได้ข้อสรุปว่า จากการตรวจสอบข้อมูลของการชุมนุมตั้งแต่เมื่อช่วง 1-2 วันที่ผ่านมา พบว่า จำนวนของผู้ที่มาชุมนุมนั้นลดน้อยลง โดยเฉพาะอย่างยิ่งในเวลากลางวันจะเหลือจำนวนผู้ชุมนุมประมาณ 5,000 คน ส่วนในเวลากลางคืนยอดสูงสุดจากเมื่อคืนที่ผ่านมามีจำนวน 8,000 คน ดังนั้น จะมีบางจุดในถนนราชดำเนินนอก และเส้นทางต่อเนื่อง แยกสวนมิสกวัน มีจำนวนคนค่อนข้างเบาบาง ก็จะมอบหมายให้ฝ่ายจราจรเข้าไปประสานให้กลุ่มผู้ชุมนุมลดพื้นที่ เพื่อคืนพื้นที่การจราจรให้กับประชาชนที่สัญจรไปมา รวมทั้งเพื่อประโยชน์ของงานกาชาดด้วย</p>
<p><persName>พล.ต.ต.ปิยะ</persName> กล่าวต่อว่า สำหรับเหตุต่างๆ ที่เกิดขึ้น เมื่อคืนที่ผ่านมา ทั้งกรณีที่หน้ามูลนิธิรัฐบุรุษ และระเบิดปิงปองบริเวณท้องสนามหลวง ทางเจ้าหน้าที่ตำรวจได้เร่งหาเบาะแสของคนร้าย โดยเบื้องต้นได้มีความคืบหน้าไปพอสมควร สิ่งที่น่าสังเกต ก็คือ กระเดื่องนิรภัยของระเบิดชนิด เอ็ม 67 จะมีร่องรอยการขูดลบหมายเลข และใช้สีเมจิกสีน้ำเงินระบายทับ ซึ่งเหมือนกับหลายเหตุที่มีการพบกระเดื่อง เป็นไปได้ว่าคนร้ายน่าจะเป็นกลุ่มเดียวกัน นอกจากนี้ยังมีการแจ้งว่า คล้ายกับระเบิดที่พบในรถยนต์ของผู้ต้องหาที่หลบหนี หลังก่อเหตุยิงระเบิดอาร์พีจีใส่กระทรวงกลาโหม</p>
<p>“สำหรับเมื่อคืนก็มีการจัดงานกาชาด มีประชาชนเข้ามาร่วมงานจำนวนมากพอสมควร แต่มีจำนวนน้อยกว่าทุกปีที่ผ่านมา เนื่องจากสถานการณ์ที่ยังไม่สงบ ประกอบกับการจราจรที่เป็นไปอย่างยากลำบาก นอกจากนี้ ยังมีเหตุเกิดขึ้น 4 เหตุ เป็นลักทรัพย์ ซึ่งในวันนี้เจ้าหน้าที่ตำรวจจะนำภาพของบุคคลที่มีแนวโน้มที่จะก่อเหตุไปติด ที่บริเวณงานกาชาด เพื่อให้ประชาชนได้ระมัดระวัง ซึ่งคนร้ายมักจะเลือกก่อเหตุเหยื่อที่เป็นผู้หญิง นอกจากนี้ ยังมีการปรับกำลังบางส่วน หากกลุ่มผู้ชุมนุมมีการเคลื่อนขบวนไปที่หน้ารัฐสภา หรือ กกต.ซึ่งได้มอบหมายให้ พล.ต.ต.สาโรจน์ พรหมเจริญ ผบก.น.2 จัดกำลังดูแลความสงบเรียบร้อย และทาง ศปก.น.ก็ได้จัดกำลังเสริมดูแลในบริเวณใกล้เคียง” <persName>พล.ต.ต.ปิยะ</persName> กล่าว</p>
<p><persName>พล.ต.ต.ปิยะ</persName> กล่าวอีกว่า <persName>พล.ต.อ.ปทีป ตันประเสริฐ</persName> รรท.ผบ.ตร.ยังได้มอบหมายให้รอง ผบ.ตร.ที่คุมแต่ละภาคมาตรวจเยี่ยมกำลังตำรวจที่ปฏิบัตหน้าที่ในแต่ละหน่วย ด้วย เพื่อเป็นขวัญและกำลังใจ สำหรับเมื่อคืนที่ผ่านมา มีการปรับจุดตรวจหลายจุด เพื่อเพิ่มมาตรการรักษาความปลอดภัยให้เข้มงวดขึ้น เนื่องจากมีรายงานว่ามีคนบางกลุ่มไปตามชุมชนต่างๆ ที่มีการติดป้ายข้อความให้ชุมนุมโดยสงบ ไม่ชอบการชุมนุม หรือยุติความรุนแรง โดยคนกลุ่มดังกล่าวจะไปดึงป้ายต่างๆ ออก ซึ่งเกรงว่าอาจจะเกิดการกระทบกระทั่งกัน ทั้งนี้ หากเจ้าหน้าที่พบการดึงป้ายต่างๆ ก็จะดำเนินการจับกุมทันที เพราะถือว่าเป็นการทำลายทรัพย์สินของผู้อื่น วันนี้ตั้งแต่เวลา 12.00-17.00 น.จะมีการจัดงานถวายการระลึกถึง<persName>พระบาทสมเด็จพระนั่งเกล้าเจ้าอยู่หัว</persName> ที่บริเวณลานพลับพลามหาเจษฎาบดินทร์ ก็ได้มีการเตรียมความพร้อมในการถวายการอารักขา ซึ่งอาจจะต้องมีการรื้อเต็นท์ของกลุ่มผู้ชุมนุมในบางจุด ซึ่งขณะนี้คาดว่าน่าจะเรียบร้อยแล้ว เนื่องจากว่าหน่วยเก็บกู้วัตถุระเบิดต้องเข้าไปตรวจหาวัตถุระเบิด ซึ่งทหารกับตำรวจต้องร่วมกันดูแล</p>
<p>“ส่วนการข่าวที่ว่าที่มีการเฝ้าติดตามพฤติกรรมของผู้ต้องสงสัยประมาณ 4-5 คน ขณะนี้ทางสำนักงานตำรวจแห่งชาติได้มอบหมายให้ บช.ก.และสันติบาลเป็นผู้ดูแล ส่วนตำรวจท้องที่ในนครบาลจะทำหน้าที่กดดันเฉพาะกลุ่มที่มีการรวมตัวกันขึ้น รถไปก่อเหตุตามที่ต่างๆ เท่านั้น ทั้งนี้จากที่มีการเรียกประชุมระดับ ผบก.และรอง ผบก.เมื่อวานที่ผ่านมา ถึงการกำหนดความสำคัญของสถานที่ต่างๆ ทั้งสถานที่ที่เป็นสัญลักษณ์ทางการเมือง และบ้านพักบุคคลสำคัญ ขณะนี้ก็ได้มีการส่งเรื่องมาถึง พล.ต.ท.สัณฐาน ชยนนท์ ผบช.น.แล้วซึ่งมีการจัดกลุ่มสถานที่ที่คนร้ายมักจะก่อเหตุเอาไว้ดังนี้ 1.สถานที่ที่มีเจ้าหน้าที่ทหารรักษาการณ์อยู่ 2.องค์กรเอกชน 3.องค์กรสื่อสารมวลชน 4.องค์กรอิสระ 5.บ้านพักบุคคลสำคัญ ซึ่งตามสถานที่ต่างๆ ทั้งหมดได้มีการวางกำลังอย่างเข้มงวด เพื่อป้องกันไม่ให้เกิดเหตุต่างๆ ซ้ำซ้อนขึ้นอีก” <persName>พล.ต.ต.ปิยะ</persName>กล่าว</p>
<p>มีรายงานว่า เหตุการณ์คนร้ายปาระเบิดเข้าใส่มูลนิธิรัฐบุรุษ <persName>พล.อ.เปรม ติณสูลานนท์</persName>นั้น จากการตรวจสอบภาพจากกล้องวงจรปิดพบว่า น่าจะเป็นคนร้ายรายเดียวกับที่ก่อเหตุปาระเบิดเข้าใส่สถานีวิทยุโทรทัศน์กอง ทัพบกช่อง 5 (สนามเป้า) โดยภาพจากกล้องวงจรปิดดังกล่าว สามารถจับภาพได้ทั้งรถจักรยานยนต์ของคนร้ายที่ยี่ห้อเดียวกัน สีเดียวกัน รวมทั้งลักษณะของหมวกนิรภัย(กันน็อก) และเสื้อแจ็คเก็ต ก็มีลักษณะเดียวกัน นอกจากนี้ ระเบิดที่ใช้ยังเป็นระเบิดเอ็ม 67 ชนิดเดียวกัน และก่อเหตุในเวลาไล่เลี่ยกันด้วย</p></body>
</news>
