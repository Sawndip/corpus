<teiHeader>
<fileDesc>
<titleStmt>
  <title>ผบช.น.เผยรู้ตัวมือยิงบึ้มก.กลาโหมแล้ว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-23 12:25:18  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=217623  </bibl>
</sourceDesc>
</fileDesc>
</teiHeader>
<news>
<headline>ผบช.น.เผยรู้ตัวมือยิงบึ้มก.กลาโหมแล้ว</headline>
<lead>ผู้บัญชาการตำรวจนครบาล เผย รู้ตัวมือยิงระเบิดใส่กระทรวงกลาโหมแล้ว รอหลักฐานสมบูรณ์ ก่อนขอหมายจับ ลั่นไม่มีจับแพะแน่นอน</lead>
<neck></neck>
<body><p><persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล ได้นำภาพสเกตช์ของคนร้ายยิงระเบิด RPG ใส่กระทรวงกลาโหม เมื่อคืนวันที่ 20 มี.ค.เปิดเผยต่อสื่อมวลชนแล้ว โดยคนร้ายทั้ง 2 คน มีรูปร่างสูงใหญ่ทั้งคู่ สูงประมาณ 180 ซ.ม. ตัดผมสั้นเกรียน 1 คน และสวมหมวกแก๊ป 1 คน ทั้งนี้เจ้าหน้าที่ระบุได้ภาพสเกตช์มาจากการสอบปากคำพยานบุคคล และจากการตรวจสอบภาพวงจรปิด ขณะที่คนร้ายหลบหนี โดยมีความใกล้เคียงกว่า 80% ทั้งนี้ยังระบุด้วยว่า ทางเจ้าหน้าที่ตำรวจรู้ตัวคนร้ายที่ก่อเหตุแล้ว ส่วนจะเกี่ยวข้องกับคนมีสี หรือไม่มีสี นั้น ยังจะขอปฏิเสธไม่ตอบคำถาม โดยระบุเพียงว่า พนักงานสอบสวนยังอยู่ระหว่างการรวบรวมพยานหลักฐานว่า มีเหตุเชื่อมโยงกับเหตุระเบิดที่อื่นหรือไม่ ขณะเดียวกันคาดว่า จะสามารถออกหมายจับคนร้ายได้ในเร็วนี้ </p>
<p>อย่างไรก็ตาม ผู้บัญชาการตำรวจนครบาล ยังกล่าวยืนยันด้วยว่า ทางเจ้าหน้าที่ตำรวจมีความโปร่งใสในการปฏิบัติหน้าที่ โดยจะไม่มีการจับแพะเด็ดขาด</p></body>
</news>
