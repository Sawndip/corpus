<teiHeader>
<fileDesc>
<titleStmt>
  <title>ศชต.ให้เปิดช่อง ผ่อง ตร.รบจนล้าย้ายพ้น 3 จังหวัด  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-30 07:40:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57009  </bibl>
</sourceDesc>
</fileDesc>
</teiHeader>
<news>
<headline>ศชต.ให้เปิดช่อง ผ่อง ตร.รบจนล้าย้ายพ้น 3 จังหวัด</headline>
<lead>หาคนไถ่บาป"<persName>จ่าเพียร</persName>-ตร.ใต้"ยังไร้คนผิด ศชต.ออกตัวเสนอไอเดียขอกันอัตราเกษียณอายุทุกปี เปิดช่องตำรวจได้ผ่องถ่ายไปหน่วยอื่นยันขอสิทธิวันทวีคูณตามระเบียบสำนัก นายกฯ อีกด้านพร้อมเคลื่อนไหวฟ้องศาลปกครองหากเมิน เผยร้อง ก.ตร.ขอสิทธิแล้วตั้งแต่ 18 ธ.ค. โจรใต้ยังเหิมจ่อยิงผู้ใหญ่บ้านที่ยะลา ดับกลางงานแต่ง ลอบบึ้ม ชรบ.รือ เสาะ แต่จั่วลม ก่อนกระหน่ำยิง หน.ไฟฟ้าย่อยทุ่งยางแดง ดับที่ปัตตานี</lead>
<neck></neck>
<body><p>เมื่อเวลา 12.15 น. วันที่ 29 มี.ค. <persName>พ.ต.ท.ประวิทย์ เขียวไสว</persName> สวส.สภ.เมือง ยะลา รับแจ้งเหตุยิงกันตาย ภายในงานแต่งงาน บริเวณบ้านเลขที่ 59/1 บ้านซากอ หมู่ 4 ต.ท่าสาป อ.เมือง จึงพร้อม<persName>นายอภินันท์ ซื่อทานุวงศ์</persName> รอง ผวจ. ฝ่ายความมั่นคง <persName>พ.ต.อ. ปิยวัฒน์ เฉลิมศรี</persName> ผกก. กำลังเจ้าหน้าที่ ตำรวจ ทหาร รีบไปตรวจสอบที่เกิดเหตุพบศพ<persName>นายอับดุลรอเซะ ลิดอง</persName> อายุ 46 ปี ผู้ใหญ่บ้านหมู่ 4 ต.ท่าสาป  นอนเสียชีวิตอยู่บนแคร่ ใกล้กับโต๊ะเลี้ยงอาหารในงาน สภาพศพถูกยิงด้วยปืนไม่ทราบขนาด เข้าขมับซ้ายทะลุท้ายทอย จำนวน 3 นัด สมองกระจาย  </p>
<p>สอบสวน<persName>นางรอฮายา สะมะแอ</persName> อายุ 39 ปี ภรรยาผู้ตาย ทราบว่า ขณะที่ผู้ตาย กำลังนั่งอยู่ภายในเต็นท์ประกอบอาหาร ภายในงานแต่งเพื่อนบ้าน ได้มีคนร้ายเป็นชายวัยรุ่น 2 คน แฝงตัวมากับผู้คนที่มาร่วมในงานเข้าไปประชิดตัวคนตายแล้วชักปืน จ่อยิงในระยะเผาขนจนผู้ตายล้มลง ก่อนคนร้ายจะวิ่งไปขี่รถจยย.หลบหนีไป</p>
<p>ส่วนที่ จ.นราธิวาส ร<persName>.ต.ท.อุกฤษฏ์ สังฆะมณี</persName> ร้อยเวร สภ.รือเสาะ รับแจ้งเหตุระเบิดที่บริเวณป่ารกทึบทางเข้าโรงเรียนต้นตันหยง  บ้านสะโล หมู่ 7 ต.รือเสาะ จึงพร้อมชุดเก็บกู้วัตถุระเบิด รีบไปตรวจสอบที่เกิดเหตุ พบบริเวณป่ารกทึบริมถนนมีหลุมลึก 2 ฟุต กว้าง 5 ฟุต และมีเศษซากชิ้นส่วนระเบิดแสวงเครื่องแบบเคโม ที่คนร้ายประกอบ ใส่ไว้ในกล่องเหล็ก หนัก 5 กก. จุดชนวนการตั้งปลุกจากโทรศัพท์มือถือตกกระจายเกลื่อนจึงเก็บไว้เป็นหลักฐาน สอบสวนทราบว่าคนร้ายเตรียมดักสังหารชุด ชรบ. ที่เตรียมมาตั้งจุดตรวจเส้นทาง แต่ได้ยกเลิกตั้งจุดตรวจ ก่อนเลยรอดตายหวุดหวิด</p>
<p>ต่อมาเมื่อเวลา 16.45 น. วันเดียวกัน <persName>พ.ต.อ.วสุพล บาลี</persName> ผกก.สภ.ทุ่งยางแดง จ.ปัตตานี รับแจ้งเหตุยิงกันบริเวณสามแยก ตลาดนัดบ้านปาแดปาลัส หมู่ 5 ต.ปากู จึงไปตรวจสอบที่เกิดเหตุพบรถปิกอัพ ยี่ห้ออีซูซุ  ทะเบียน กค 2199 ปัตตานี ภายในรถบริเวณที่นั่งคนขับพบ <persName>นายปรีชา เพชรสังฆาต</persName> อายุ 51 ปี ถูกยิงด้วยปืนไม่ทราบขนาดเข้าศีรษะและลำตัว รวม 3 นัด  สอบสวนทราบว่า ผู้ตายเป็นเจ้าหน้าที่การไฟฟ้า ระดับ 7 หน.การไฟฟ้าส่วนภูมิภาค สาขาย่อย อ.ทุ่งยางแดง ก่อนเกิดเหตุขณะที่ผู้ตายขับรถกลับบ้านพัก เมื่อมาถึงตลาดนัดจึงได้ชะลอรถ ได้มีคนร้าย 2 คนขี่รถจยย.ตามประกบแล้วชักปืนกระหน่ำยิงจนเสียชีวิต แล้วหลบหนีไป </p>
<p>ขณะที่การเยียวยาของครอบครัวเอกสมญา  ก็ยังดำเนินการต่อ โดยที่<persName>พล.ต.ท.วุฒิ ลิปตพัลลภ</persName> ผบช.สตม.ได้รับการรายงานตัวของ <persName>ส.ต.ท.โรจนินทร์ ภูวพงษ์พิทักษ์</persName> ลูกชาย <persName>พล.ต.อ.สมเพียร เอกสมญา</persName> อดีต ผกก.สภ. บันนังสตา จ.ยะลา ซึ่งย้ายเข้ามารับราชการในสังกัด สตม. ในตำแหน่ง ผบ.หมู่ ฝ่ายอำนวยการ สตม. จ.สงขลา พร้อมกับมอบเงินจำนวน 167,650 บาท ให้กับครอบครัว โดยมี<persName>นางพิมพ์ชนา ภูวพงษ์พิทักษ์</persName> ภรรยา<persName>จ่าเพียร</persName> เป็นผู้รับมอบ ด้าน<persName>นางพิมพ์ชนา</persName> กล่าวว่ารู้สึกดีใจและอบอุ่นมาก และขอฝากลูกชายคนเล็กไว้ที่ สตม. ด้วย ดีใจที่ลูกได้มาทำงานที่พ่อของเขาเคยทำอยู่และขอฝากให้เจ้าหน้าที่ตำรวจ ตม.ทุกคนช่วยดูแลลูกชายของตนด้วย</p>
<p>ที่สำนักงานตำรวจแห่งชาติ <persName>พล.ต.ท. สมโชค เจริญพร</persName> รอง ผบช.สกพ. เป็นประธานการประชุมการแก้ปัญหาการบริหารงานบุคคลของ ศชต. โดยมีตัวแทนจากทุกกองบัญชาการร่วมประชุมเสนอแนะแนวทางการแก้ปัญหา ขณะที่มีตัวแทนตำรวจจาก ศชต.ร่วมประชุมหลายคน นำโดย <persName>พล.ต.ต. เดชณรงค์ สุทธิชาญบัญชา</persName> รองผบช.ศชต. <persName>พล.ต.ต.สันติ มะลิขาว</persName> ผบก.ศูนย์ฝึกอบรม ศชต. <persName>พล.ต.ต.สายันห์ กระแสแสน</persName> ผบก.ภ. จว.ยะลา <persName>พ.ต.อ.นฤชา สุวรรณลาภา</persName> ผกก. สภ.ปะนาเระ จ.ปัตตานี <persName>ด.ต.แชน วรงค์ไพสิฐ</persName> ผบ.หมู่งานเก็บกู้และทำลายวัตถุระเบิด บก.ภ.จว.นราธิวาส โดยใช้เวลาประชุมร่วม 3 ชั่วโมง</p>
<p><persName>พล.ต.ต.สันติ</persName> กล่าวว่า วันนี้เป็นการประชุมชุดย่อยเพื่อหารือกันเรื่อสิทธิประโยชน์ของตำรวจใน จังหวัดชายแดนภาคใต้ หลังจากที่ชุดใหญ่ที่มี <persName>พล.ต.อ.ปทีป ตันประเสริฐ</persName>  รรท.ผบ.ตร. ประชุมไปเมื่อสัปดาห์ที่ผ่านมา  ซึ่งวันนี้ ศชต.ได้เสนอสิทธิประโยชน์ด้านกำลัง พลให้กับตำรวจใน ศชต.ไปหลายประเด็น อาทิ การขอแก้ระเบียบการให้เงินเพิ่มสู้รบ (พสร.) ที่จากเดิมกำหนดว่าแต่ละคนมีสิทธิในเงินส่วนนี้ไม่เกิน 4 ครั้ง เท่านั้น แต่เนื่องจากตำรวจในพื้นที่ ศชต.มีโอกาสเกิดเหตุปะทะ ลอบทำร้ายหลายครั้ง จึงขอเพิ่มสิทธิการรับเงิน พสร. ตามครั้งที่ประสบเหตุจริง</p>
<p><persName>พล.ต.ต.สันติ</persName>  กล่าวต่อว่า นอกจากนี้ได้เสนอเรื่องการหมุนเวียนกำลังพล โดยขอกำหนดว่าให้ตำรวจชั้นประทวนอยู่ในพื้นที่ 5 ปีจึงจะโยกย้ายออกนอกหน่วยได้ ระดับรองสารวัตร 4 ปี สารวัตรถึงรองผู้บังคับการ 3 ปี โดยทุกคนต้องผ่านการประเมินการทำงาน เอาผลงานมาแสดง ถึงจะย้ายได้ แต่หากผิดวินัยถูกกักยาม ลงทัณฑ์ ก็ต้องเพิ่มจำนวนปีที่ต้องอยู่ในพื้นที่ ห้ามย้ายจนกว่าจะครบ ซึ่งต่อไปทุกคนจะรู้กำหนดว่าทำงานอยู่กี่ปี ถึงจะหมุนเวียนได้ โดยเรื่องนี้ได้เสนอ ตร.ไปว่า ต่อไปทุก บช.ให้กันอัตราเกษียณของแต่ละปีเก็บไว้ให้คนจาก ศชต. หมุนออกไป และต้องเปลี่ยนคนใหม่เข้ามา โดยคนที่เข้ามานั้น ศชต.จะไม่รับไว้ทันทีต้องผ่านการทดลองงาน 6 เดือนก่อนถึงจะรับและแต่งตั้งย้อนหลัง</p>
<p>ผบก.ศูนย์ฝึกอบรม ศชต. กล่าวอีกว่า ทั้งนี้เพื่อให้เกิดระบบหมุนเวียนกำลังพล เป็นขวัญกำลังใจให้ตำรวจในพื้นที่ ศชต.ที่ทุกวันนี้หลายคนมักถามผู้บังคับบัญชาว่าทำงานมานานเมื่อไหร่จะย้าย ได้ โดยที่ผู้บังคับบัญชาก็ไม่สามารถให้คำตอบได้ นอกจากนี้ยังทำให้ตำรวจ ศชต.มีกำลังพลใหม่ ๆ เข้ามาที่มีศักยภาพมีคุณภาพตรงตามความต้องการ สอด รับการแก้ปัญหาในพื้นที่</p>
<p>สำหรับการนับวันทวีคูณเพื่อพิจารณาแต่งตั้งเลื่อนตำแหน่งสูงขึ้น นั้น ศชต.เสนอไปว่าเรายึดตามระเบียบสำนักนายกรัฐมนตรีว่าด้วยบำเหน็จความชอบเจ้า หน้าที่ผู้ปฏิบัติงานในจังหวัดชายแดนภาคใต้ พ.ศ. 2550 โดยเราได้เสนอรายละเอียดต่าง ๆ ไป และมีข้อกำหนดว่าคนที่จะได้สิทธิต้องผ่านการประเมินผลงาน ต้องอยู่ในพื้นที่จริง ไม่ใช่คนที่เอาชื่อมาฝากเพื่อเดินทางลัดแล้วตัวไปอยู่ที่อื่น นอกจากนี้ทราบว่าสำนักงานกำลังพล กำลังเสนอหลักเกณฑ์ แนวทาง เรื่องการเลื่อนตำรวจชั้นประทวนใน ศชต.ที่ปฏิบัติงานด้วยความเสี่ยง มุ่งมั่น ให้ขึ้นเป็นนายตำรวจสัญญาบัตรด้วย  ทั้งนี้คณะกรรมการชุดนี้ จะเสนอให้คณะกรรมการชุดใหญ่ของ รรท.ผบ.ตร. พิจารณาต่อไป แต่อย่างไรก็ตามตำรวจ ศชต.เห็นว่าหาก ตร.เห็นชอบกับแนวทางสิทธิประโยชน์ โดยเฉพาะเรื่องการแต่งตั้งนั้น อยากให้ออกเป็นกฎ ก.ตร.เสียเลย เพื่อให้เป็นแนวทางระเบียบปฏิบัติที่ชัดเจน</p>
<p>ด้าน <persName>พ.ต.อ.นฤชา</persName> กล่าวว่า เมื่อวันที่ 18 ธ.ค. 52 ที่ผ่านมา มีตำรวจ ศชต.กลุ่มหนึ่งประมาณ 100 คน ทำหนังสือร้องทุกข์ต่อ ก.ตร. เรื่องขอให้ ตร.ดำเนินการตามสิทธิตามระเบียบสำนักนายกรัฐมนตรีว่าด้วยบำเหน็จ ความชอบเจ้าหน้าที่ผู้ปฏิบัติงานในจังหวัด ชายแดนภาคใต้ พ.ศ.2550  ซึ่ง รวมถึงวันทวีคูณและสิทธิอื่น ๆ ทั้งนี้หากถึงวันที่ 18 เม.ย. แล้ว ตร.ยังไม่ดำเนินการให้สิทธิตามระเบียบนี้ก็มีการคุยกันว่าจะมีการยื่นฟ้อง ศาลปกครอง</p></body>
</news>
