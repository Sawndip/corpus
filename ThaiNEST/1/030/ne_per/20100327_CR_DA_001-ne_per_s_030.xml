<teiHeader>
<fileDesc>
<titleStmt>
  <title>สั่งตาย! “โหน่ง โพธาราม”  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-27 03:30:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56446  </bibl>
</sourceDesc>
</fileDesc>
</teiHeader>
<news>
<headline>สั่งตาย! “<persName>โหน่ง โพธาราม</persName>”</headline>
<lead></lead>
<neck></neck>
<body><p>วันนี้(26 มี.ค.) <persName>ร.ต.ท.จรูญ รอดเนียม</persName> ร้อยเวร สภ.โพธาราม จ.ราชบุรี รับแจ้งมีผู้ถูกยิงเสียชีวิต ที่บริเวณร้านชานมไข่มุก ถนนสายโรงพยาบาลโพธาราม-บ้านฆ้อง หมู่ 8 ต.คลองตาคต อ.โพธาราม จึงไปตรวจสอบพร้อม <persName>พ.ต.อ.ธนู ฮวบประเสริฐ</persName> ผกก. <persName>พ.ต.ท.สรวัชร์ ศรีบุตตะ</persName> รอง ผกก.ป. <persName>พ.ต.ท.อัมพร รักผกา</persName> สวป. แพทย์รพ.โพธาราม และมูลนิธิสว่างราชบุรี</p>
<p>ที่เกิดเหตุพบศพ<persName>นายเอกชัย ชัยเดชกำจร</persName> หรือ<persName>โหน่ง โพธาราม</persName> อายุ 25 ปี ลูกชายอดีตนายตำรวจใหญ่รายหนึ่ง อยู่บ้านเลขที่ 43/2 ถนนหลังอำเภอโพธาราม เขตเทศบาลเมืองโพธาราม สภาพศพมีบาดแผลถูกยิงด้วยอาวุธปืนขนาด 9 ม.ม. ที่บริเวณใบหน้า รวม 5 นัดเป็นแผลฉกรรจ์ ใบหน้าฉีกขาด เลือดไหลนองพื้นส่งกลิ่นคาวคละคลุ้ง ส่วนที่พื้นพบปลอกกระสุนขนาดเดียวกันตกอยู่ 5 ปลอก จึงเก็บรวบรวมไว้เป็นหลักฐาน</p>
<p>จากการสอบสวนในเบื้องต้นทราบว่า ก่อนเกิดเหตุ<persName>นายเอกชัย</persName> กำลังเตรียมตัวออกจากบ้านพักไปฝึกซ้อมฟุตบอล ที่สนามโรงเรียนโพธาวัฒนาเสนีย์  และระหว่างทางได้แวะที่ร้านชานมไข่มุก เพื่อหาแฟนสาวนั่งรออยู่ในร้าน แต่ขณะกำลังนั่งคุยกัน ได้มีกระบะโตโยต้า วีโก้ แคป สีดำ ขับมาจอดที่หน้าร้าน จากนั้นได้มีชายวัยรุ่น รูปร่างเตี้ย ผมหยักโสก สวมเสื้อยืดสีเทา นุ่งกางเกง สีน้ำตาล เดินลงจากรถ ในมือถืออาวุธปืนตรงเข้ามายิงใส่<persName>นายเอกชัย</persName> ในระยะประชั้นชิดจำนวนหลายนัด จนล้มลงนอนกับพื้น เสียชีวิตทันที</p>
<p>จากนั้นคนร้ายได้กระชากกระเป๋าสะพาย ภายในบรรจุบัตรเครคิต เงินสด และอาวุธปืนของผู้ตายติดมือวิ่งหนีไปขึ้นรถกระบะ ที่มีเพื่อนติดเครื่องยนต์รออยู่หลบหนีไปอย่างรวดเร็ว ท่ามกลางสายตาของประชาชนที่อยู่ในบริเวณเป็นจำนวนมาก</p>
<p>ในเบื้องต้นนั้นเจ้าหน้าที่ได้ตั้งประเด็นการสังหารโหดในครั้งนี้ไว้ 2 ประเด็น คือเกิดจากชู้สาว และขัดแย้งธุรกิจบางอย่าง เนื่องจากเมื่อปีที่แล้ว ผู้ตายเคยถูกลอบยิงมาแล้วครั้งหนึ่งที่ร้านเกิดเหตุ แต่รอดตายมาได้อย่างหวุดหวิด และผู้ตายพยายามระวังตัวมาตลอด จนกระทั่งมาถูกลอบยิงเสียชีวิต อย่างไรก็ตาม เจ้าหน้าที่จะได้สอบสวนหาสาเหตุที่แน่ชัดอีกครั้ง เพื่อไว้ใช้เป็นแนวทางติดตามคนร้ายมาดำเนินคดีต่อไป</p></body>
</news>
