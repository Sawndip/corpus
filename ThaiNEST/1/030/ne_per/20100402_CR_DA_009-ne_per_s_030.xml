<teiHeader>
<fileDesc>
<titleStmt>
  <title>คาดฝีมือ“มะรอโซ”ยิงชาวบ้าน 6 ศพ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-02 19:47:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57827  </bibl>
</sourceDesc>
</fileDesc>
</teiHeader>
<news>
<headline>คาดฝีมือ“<persName>มะรอโซ</persName>”ยิงชาวบ้าน 6 ศพ</headline>
<lead>จนท.คาดฝีมือ “<persName>มะรอโซ จันทรวาดี</persName>” ค่าหัว 2.5 ล้าน ยิงชาวบ้าน 6 ศพ ดับสยองเชิงเขาบูโด ส่งกำลังล่าตัว</lead>
<neck></neck>
<body><p>วันนี้ (2 เม.ย.) ผู้สื่อข่าวรายงานว่า <persName>พ.ต.อ.จำลอง งามเนตร</persName> ผกก.สภ.บาเจาะ จ.นราธิวาส นำกำลังเข้าตรวจสอบจุดเกิดเหตุ คนร้ายใช้อาวุธปืนสงครามกราดยิงชาวบ้านเสียชีวิต 6 ศพ บริเวณบนถนนลูกรังเชิงเขาบูโด บ้านบาดง หมู่ 6 ต.บาเจาะ อ.บาเจาะ จ.นราธิวาส เหตุเกิดเมื่อวันที่ 1 เม.ย.ที่ผ่านมา เพื่อเก็บรวบรวมหลักฐานอย่างละเอียดอีกครั้ง และสามารถตรวจพบหลักฐานเป็นปลอกกระสุนปืนเอ็ม 16 และอาก้า เพิ่มเติมอีกจำนวนหนึ่ง</p>
<p>นอกจากนี้ ยังเข้าตรวจสอบเหตุคนร้ายใช้อาวุธปืนสงครามยิงถล่มร้านน้ำชา ไม่มีเลขที่ ของ <persName>นายเยาะมะ สะแม</persName> ซึ่งสร้างติดอยู่กับบ้านพักเลขที่ 34/1 หมู่ 4 ต.ลูโบ๊ะสาวอ อ.บาเจาะ เมื่อเวลา 22.30 น. วันที่ 1 เม.ย.ที่ผ่านมา ทำให้ <persName>นายหะแว ตาเกอารี</persName> <persName>นายฮารง ตาเกอารี</persName> ซึ่งทั้งคู่เป็นพี่น้องกัน และ <persName>นายนิเย๊ะ ต่วนเวาะ</persName> เสียชีวิต</p>
<p>ส่วนผู้บาดเจ็บประกอบด้วย <persName>นางซือมะ มูนา</persName> เจ้าของร้าน ซึ่งเป็นภรรยาของ<persName>นายเยาะมะ</persName> <persName>นายแวอาเซ็ง วาเต๊ะ</persName> <persName>นายฮาเล็ม ยาสะมะแม</persName> <persName>นายอิสมะแอ ตะมารา</persName> <persName>นายสือแม อูมารอ</persName> <persName>นายมะรา สาและ</persName> <persName>นายซูอารี อาแวสาและแม</persName> ส่วนรายที่ 8 และ 9 ยังไม่ทราบชื่อ เนื่องจากหลังจากแพทย์ปฐมพยาบาลเบื้องต้นแล้วเสร็จ บุคคลทั้ง 2 ได้เดินทางกลับบ้านพักทันที เบื้องต้นจากการตรวจสอบพบปลอกกระสุนปืนเอ็ม 16 และอาก้า ตกอยู่เป็นจำนวนมาก อย่างไรก็ตาม คาดว่า ทั้ง 2 เหตุการณ์เป็นฝีมือของกลุ่ม<persName>นายมะรอโซ จันทรวาดี</persName> อายุ 30 ปี ซึ่งมีรางวัลนำจับ 2.5 ล้านบาท ทั้งนี้ เจ้าหน้าที่ได้สนธิกำลังออกติดตามตรวจค้นบ้านพักต้องสงสัยของสมาชิกแนวร่วม กลุ่มผู้ไม่หวังดีในพื้นที่ ต.บาเจาะ อ.บาเจาะ ในทางลับหลายจุดแล้ว</p>
<p>ส่วนที่ศูนย์ประชาสัมพันธ์ กองอำนวยการรักษาความมั่นคงภายในภาค 4 ส่วนหน้า (กอ.รมน.ภาค 4 สน.) ค่ายสิรินธร ต.เขาตูม อ.ยะรัง จ.ปัตตานี <persName>พ.อ.บรรพต พูลเพียร</persName> หัวหน้าศูนย์ประชาสัมพันธ์ ในฐานะโฆษก กอ.รมน.ภาค 4 สน. เปิดเผยว่า จากทั้ง 2 เหตุการณ์ นับว่าเป็นการกระทำที่โหดเหี้ยมต่อราษฎรที่ไม่มีทางสู้ เชื่อว่าเป็นการตอบโต้ปฎิบัติการเชิงรุกด้านมวลชนในพื้นที่อย่างต่อเนื่อง จนทำให้กลุ่มผู้ก่อเหตุสูญเสียมวลชนบางส่วน หรืออาจจะตอบโต้หลัง <persName>นายมูฮัมมัด นาวารี แมยู</persName> แกนนำคนสำคัญ ถูกยิงเสียชีวิตจากเหตุการณ์ปะทะ ทั้งนี้ ขอเตือนให้ประชาชนระมัดระวังตัวมากขึ้น เพราะช่วงนี้คนร้ายมักก่อเหตุต่อเป้าหมายที่อ่อนแอ</p></body>
</news>
