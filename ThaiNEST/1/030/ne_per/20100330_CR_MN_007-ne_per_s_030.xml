<teiHeader>
<fileDesc>
<titleStmt>
  <title>ศาลยกฟ้องคดี “เอเอสทีวีผู้จัดการ” หมิ่น “พ.อ.(ส)” เอี่ยวยิง “สนธิ”  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 14:04:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044019  </bibl>
</sourceDesc>
</fileDesc>
</teiHeader>
<news>
<headline>ศาลยกฟ้องคดี “เอเอสทีวีผู้จัดการ” หมิ่น “พ.อ.(ส)” เอี่ยวยิง “<persName>สนธิ</persName>”</headline>
<lead>ศาลยกฟ้องคดี “<persName>พ.อ.สุนัย ประภูชะเนย์</persName>” ยื่นฟ้องเอเอสทีวีผู้จัดการรายวัน หมิ่นมีส่วนพัวพันลอบสังหาร “<persName>สนธิ</persName>” ยกข้อความตามคำฟ้องที่ลงตีพิมพ์ ไม่อาจเข้าใจได้ว่า อักษร ย่อ พ.อ.(ส) หมายถึงผู้ใด และเป็นเรื่องจริงตามที่ลงตีพิมพ์หรือไม่ จึงยังไม่เป็นข้อความหมิ่นประมาท</lead>
<neck></neck>
<body><p>วันนี้ (30 มี.ค.) ผู้สื่อข่าวรายงานว่า ศาลอาญาได้นัดไต่สวนมูลฟ้อง คดีดำที่ อ.2784/2552 ระหว่าง <persName>พ.อ.สุนัย ประภูชะเนย์</persName> โจทก์ ได้ยื่นฟ้องบริษัท เอเอสทีวีผู้จัดการ จำกัด จำเลยที่ 1 กับ <persName>นายตุลย์ ศิริพิพัฒน์</persName> จำเลยที่ 2 หมิ่นประมาท ใส่ความกล่าวหาให้ร้าย เมื่อวันที่ 29 มี.ค.ที่ผ่านมา</p>
<p>ตามคำฟ้องระบุว่า เมื่อวันที่ 20 ก.ค.2552 เวลากลางวัน จำเลยที่ 1 เป็นนิติบุคคลประเภทบริษัท จำกัด มีวัตถุประสงค์ดำเนินธุรกิจประเภทสื่อสารสิ่งพิมพ์ มีจำเลยที่ 2 เป็นบรรณาธิการผู้พิมพ์ผู้โฆษณา จำเลยทั้งสองได้สมคบกันเสนอข่าวอันเป็นเท็จใส่ความกล่าวหาให้ร้ายโจทก์ใน หนังสือพิมพ์ เอเอสทีวีผู้จัดการ ฉบับลงวันจันทร์ที่ 20 ก.ค.2552 หน้าที่ 11 ตอนหนึ่งว่า “การลอบสังหารนายสนธิ เป็นคดีอาชญากรรมอุกฉกรรจ์ เนื่องจากเป็นการลอบสังหารบุคคลที่มีบทบาทหน้าที่ในการเคลื่อนไหวทางการ เมืองในภาคประชาชน ที่ได้เสียสละด้วยความกล้าหาญ โค่นล้ม พ.ต.ท.ทักษิณ ชินวัตร ให้พ้นไปจากอำนาจ เนื่องจาก พ.ต.ท.ทักษิณ ขณะบริหารประเทศได้ใช้อำนาจในการกอบโกยหาประโยชน์ เพื่อความร่ำรวยแก่ตนเอง และญาติพี่น้อง ตลอดถึงพวกพ้อง จนถูกศาลฎีกาแผนกคดีอาญาของผู้ดำรงตำแหน่งทางการเมืองพิพากษาให้จำคุก 2 ปี ในคดีที่ดินรัชดาฯ”</p>
<p>“ก่อการวางแผนและเคลื่อนไหวทุกด้าน เพื่อทำลายความมั่นคงของประเทศ เช่น สร้างความเข้าใจแก่สถาบันกษัตริย์ และสถาบันตุลาการ ว่า อยู่เบื้องหลังการโค่นล้มอำนาจของตน... นช.ทักษิณ และลิ่วล้อที่รับจ้างสร้างความไม่สงบและทำลายความมั่นคงให้แก่ชาติบ้านเมือง ยังเดินหน้าสร้างเวรกรรมต่อไป เพื่อไปสู่แผนการยึดประเทศไทย ในเป้าหมายล้มล้างสถาบันชาติและกษัตริย์”</p>
<p>“เรื่องนี้ยืนยันได้ตามปรากฏหลักฐานในชั้นสืบสวนว่า มีตัวจักรสำคัญ คือ พ.อ.(ส) หัวหน้าทีมลอบสังหารเป็นสะพานเชื่อมระหว่าง นช.ทักษิณ กับกลุ่มอำนาจใหม่ ทั้งสองขั้วอำนาจต้องการเก็บนายสนธิ เพราะฝ่ายหนึ่งแค้นที่ถูกนายสนธิโค่นลงจากอำนาจ และอีกฝ่ายก็เห็นว่า นายสนธิ เป็นกำแพงที่จะกั้นไม่ให้เข้าสู่อำนาจ จึงลงขันฆ่านายสนธิ โดยเชื่อว่า มี พ.อ.(ส) เป็นสะพานเชื่อมของขั้วอำนาจทั้งสองในภารกิจปิดบัญชีแค้นครั้งนี้”</p>
<p>โดยเมื่อวันที่ 29 มี.ค.เวลา 09.00 น.ศาลอาญาได้นัดไต่สวนมูลฟ้อง ซึ่งในวันดังกล่าว ศาลงดไต่สวนมูลฟ้อง แล้วพิพากษายกฟ้องจำเลยทั้งสอง เนื่องจากข้อความตามคำฟ้องที่ลงพิมพ์ในหนังสือพิมพ์เอเอสทีวีผู้จัดการ บุคคลทั่วไปที่อ่านข้อความย่อมไม่อาจทราบหรือเข้าใจได้ว่า อักษร ย่อ พ.อ.(ส) หมายถึงผู้ใดและเป็นเรื่องจริงตามที่ลงพิมพ์หรือไม่ ดังนั้น ลำพังเพียงข้อความตามที่ปรากฎในหนังสือพิมพ์เอเอสทีวีผู้จัดการ จึงยังไม่เป็นข้อความหมิ่นประมาทโจทก์</p></body>
</news>
