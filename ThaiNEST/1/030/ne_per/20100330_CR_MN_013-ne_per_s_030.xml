<teiHeader>
<fileDesc>
<titleStmt>
  <title>เด้ง รอง ผกก.บางพลัด เซ่นบึ้ม-ออกภาพสเกตช์มือยิงแบงก์กรุงเทพ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 17:40:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044248  </bibl>
</sourceDesc>
</fileDesc>
</teiHeader>
<news>
<headline>เด้ง รอง ผกก.บางพลัด เซ่นบึ้ม-ออกภาพสเกตช์มือยิงแบงก์กรุงเทพ</headline>
<lead>นครบาล สั่งเน้นจุดตรวจเป้าหมายล่อแหลมต่อการก่อเหตุ กดดันแก๊งมีประวัติก่ออาชญากรรม พร้อมมีคำสั่งให้ ผบก.น.7 เด้ง “<persName>พ.ต.ท.ศุภมิตร สุขเจริญ</persName>” ไปปฏิบัติหน้าที่ อก.บก.น.7 อย่างไม่มีกำหนด และเพิ่มหน้าที่ บก.จร.ดูแลโทลล์เวย์ ทางด่วนทุกจุด ทางคู่ขนานลอยฟ้า ป้องกันเหตุร้าย ออกภาพสเกตช์มือยิงแบงก์กรุงเทพ สะพานขาว</lead>
<neck></neck>
<body><p>วันนี้ (30 มี.ค.) เมื่อเวลา 16.00 น.ที่กองบัญชาการตำรวจนครบาล (บช.น.) <persName>พล.ต.ท.สัณฐาน ชยนนท์</persName> ผู้บัญชาการตำรวจนครบาล (ผบช.น.) มีคำสั่งเรียกประชุมระดับผู้บังคับบัญชาสังกัด บช.น.ประกอบด้วย รอง ผบช.น.ทุกนาย รวมทั้งระดับ ผบก.และรอง ผบก.ทั้งหมด ที่ห้องปารุสกวัน 1 เกี่ยวกับหัวข้อเรื่องการปรับแผนและมาตราการการก่อเหตุป่วนเมือง และเหตุระเบิด โดยใช้เวลาประชุมประมาณ 2 ชั่วโมง</p>
<p>ภายหลังเสร็จสิ้นการประชุม <persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล (บช.น.) เปิดเผยว่า ในวันนี้ได้เรียก ผบก.และรอง ผบก.ที่คุมงานด้านสายตรวจและฝ่ายสืบสวน เข้ามาประชุมเพื่ออธิบายรายละเอียด 3 ประการ ที่ได้มอบหมายไปเมื่อคืนที่ผานมา และประเมินผลตั้งแต่ที่มีการปรับแผนไปแล้ว ซึ่งถือว่าได้ผลพอสมควรในการปรับการตั้งจุดตรวจ และการกดดันต่างๆ โดยเรื่องแรกเป็นเรื่องของการเคลียร์จุดตรวจเดิมทั้งหมดของสถานีตำรวจ โดยเน้นพื้นที่เป้าหมายที่น่าจะมีการก่อเหตุมากที่สุดเป็นหลัก วางระบบสายตรวจทั้งนอกเครื่องแบบและที่เสริมเข้าไป คือ ในเครื่องแบบ พร้อมอาวุธ เพื่อป้องกันอันตรายในชีวิตและทรัพย์สินให้กับพี่น้องประชาชน เรื่องที่ 2 เป็นเรื่องงานสืบสวนโดยเน้นให้ไปกดดัน กลุ่มบุคคลหรือแก๊งต่างๆที่มีประวัติ และมีแนวโน้มว่าจะก่อเหตุอาชญากรรม</p>
<p><persName>พล.ต.ต.ปิยะ</persName> กล่าวอีกว่า เรื่องที่ 3 คือ ให้ทุกหน่วยไปวางระบบในการกำกับงานที่ชัดเจน โดยเฉพาะอย่างยิ่งทั้งก่อนเกิดเหตุและหลังเกิดเหตุ เช่น กรณีเหตุในท้องที่ สน.บางพลัด เมื่อมีเหตุเกิดซ้ำแล้วไม่ดำเนินการตามขั้นตอนของการปฏิบัติ จึงมีคำสั่งให้ <persName>พล.ต.ต.ไพศาล เชื้อรอต</persName> ผบก.น.7 สั่งย้าย <persName>พ.ต.ท.ศุภมิตร สุขเจริญ</persName> รอง ผกก.ปป.สน.บางพลัด ซึ่งมีหน้าที่รับผิดชอบโดยตรง ไปปฏิบัติราชการที่ อก.บก.น.7 และให้ <persName>พ.ต.ท.กฤชพล พิชิตภัย</persName> รอง ผกก.ปป.สน.ศาลาแดง มาปฏิบัติหน้าที่แทน โดยไม่มีกำหนดจนกว่าสถานการณ์จะคลี่คลาย ในท้องที่อื่นๆ เช่นเดียวกันหากปล่อยปละละเลยให้เกิดเหตุร้ายแรงซ้ำซ้อนในพื้นที่จะต้องถูก สั่งปรับย้าย แต่การปรับย้ายนั้นไม่ใช่เกิดเหตุแล้วสั่งย้ายทันที จะต้องดูขั้นตอนการปฏิบัติงาน และมาตรการในการป้องกันเหตุด้วย</p>
<p>ส่วนกรณีของ <persName>พ.ต.ท.เชษฐา สว่างสุข</persName> รอง ผกก.ปป.สน.บางยี่ขัน ไม่ได้มีการสั่งปรับย้ายเพียงแต่ <persName>พ.ต.ท.เชษฐา</persName> ติดภารกิจต้องไปเข้าโรงเรียน จึงมีคำสั่งให้ <persName>พ.ต.ท.สุรสิทธิ์ สุทธิพันธุ์</persName> รอง ผกก.ปป.สน.บางเสาธง มาปฏิบัติหน้าที่แทน เนื่องจาก สน.บางเสาธง ไม่มีพื้นที่เสี่ยง ซึ่งผบช.น.ได้มอบนโยบายให้ทุก บก.ในกรณีที่ไม่มีผู้ปฏิบัติหน้าที่อยู่ให้สามารถปรับเอา สน.ที่ไม่มีเหตุมาปฏิบัติหน้าที่ได้ชั่วคราว</p>
<p>“ในส่วนที่เพิ่มเติม คือ พล.ต.ท.สัณฐาน ชยนนท์ ผบช.น.ได้มอบหมายให้ทุก บก.และทุก สน.ไปกำหนดลำดับความสำคัญในพื้นที่ เช่น ในท้องที่ของตัวเองมีสถานที่สำคัญใดบ้างที่มีแนวโน้มความเสี่ยงมากที่สุด แล้วให้เร่งดำเนินการ นอกจากนี้ ยังได้เพิ่มภารกิจสำคัญของ บก.จร.ในการดูแลพื้นที่สูงทั้งหมด ไม่ว่าจะเป็นโทล์เวย์ ทางด่วนทุกจุด และทางคู่ขนานลอยฟ้า ส่วนที่จะต้องมีการเพิ่มเติมต่อไปอีก คือ ผบช.น.ได้มีนโยบายให้ทุก บก.ปรับรอง ผบก.ที่รับผิดชอบงานด้านปราบปรามโดยตรงห้ามซ้ำซ้อนกับงานอื่น ซึ่งภายหลังจากเสร็จสิ้นการประชุมจะให้เลือก รอง ผบก.ที่มีความสามารถมากที่สุดในการดูแลงานด้านสายตรวจมารับผิดชอบโดยตรง และมีการคาดโทษเอาไว้ว่า หากบกพร่องต่อหน้าที่ก็จะให้รองฝ่ายอำนวยการ 4 คน ที่อยู่ในบก.น.ไปปรับเปลี่ยน” <persName>พล.ต.ต.ปิยะ</persName> กล่าว</p>
<p>ออกภาพสเกตช์มือยิงแบงก์กรุงเทพ สะพานขาว</p>
<p>ต่อมา เมื่อเวลา 16.40 น. <persName>พล.ต.ต.วิชัย สังข์ประไพ</persName> ผบก.น.1 เปิดเผยความคืบหน้าคดีที่คนร้ายป่วนเมืองใช้อาวุธปืนยิงใส่ธนาคารกรุงเทพ สาขาสะพานขาว ถนนหลานหลวง ท้องที่ สน.นางเลิ้ง จำนวน 5 นัด กระจกแตกเป็นรูพรุนเหตุเกิดค่ำวันที่ 28 มี.ค.ที่ผ่านมา ว่า ภายหลังสอบสวนรวบรวมพยานหลักฐานในที่เกิดเหตุ และสอบปากคำพยานแวดล้อมพยานที่เห็นเหตุการณ์เสร็จสิ้น พร้อมตรวจสอบภาพคนร้ายที่ปรากฎในกล้องวงจรปิดจุดต่างๆ รอบบริเวณ ซึ่งสามารถนำไปสู่การออกภาพสเก็ตช์คนร้ายที่ก่อเหตุได้แล้ว เป็นมือปืนที่ยิงใส่ธนาคารกรุงเทพฯสาขาดังกล่าว โดยรูปในภาพสเกตช์นั้น เป็นชายไทย ตัดผมสั้น ผิวดำแดง สูงประมาณ 165 เซ็นติเมตร อายุประมาณ 30 ปี สวมหมวกแก๊ปสีแดง สวมเสื้อแจ็คเก็ตสีเขียว กางเกงยีนส์ มีผ้าคาดปากสีแดง</p>
<p>ตั้งรางวัลนำจับ 2 แสน</p>
<p><persName>พล.ต.ต.วิชัย</persName> กล่าวอีกว่า ได้มีการตั้งรางวัลสำหรับผู้ที่แจ้งเบาะแสและรางวัลนำจับคนร้าย เป็นเงิน 2 แสนบาท โดยเจ้าหน้าที่ตำรวจ สน.นางเลิ้ง จะแจกจ่ายภาพสเก็ตช์ไปยังพื้นที่ต่างๆ เพื่อติดตามจับกุมตัวคนร้ายมาดำเนินคดีต่อไป</p>
<p>ขณะเดียวกัน ได้สั่งการพนักงานสอบสวนรวบรวมพยานหลักฐานทางคดีให้ครบถ้วนสมบูรณ์ที่สุดนำ ไปสู่การขออนุมัติหมายจับจากศาลต่อไป</p>
<p>สำหรับคนร้ายที่ปรากฎในภาพสเกตช์นี้เป็นหนึ่งคนร้ายที่ลงมือยิง โดยซ้อน รถ จยย.มาจอดบริเวณฝั่งตรงข้ามธนาคาร จากนั้นเดินข้ามถนนมาหน้าธนาคาร แล้วพูดกับพยานในที่เกิดเหตุว่า ให้หลบออกไปตนเองจะยิงธนาคารกรุงเทพ จากนั้นชักปืนออกมายิงใส่ธนาคาร 5 นัดและวิ่งหนีไปยังฝั่งตรงข้าม</p></body>
</news>
