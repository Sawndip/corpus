<teiHeader>
<fileDesc>
<titleStmt>
  <title>จำคุก“หมอวิชัย”ปาเจโร่  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-25 13:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56241  </bibl>
</sourceDesc>
</fileDesc>
</teiHeader>
<news>
<headline>จำคุก“<persName>หมอวิชัย</persName>”ปาเจโร่</headline>
<lead>คุก 1 ปี ปรับ 6.5ล้าน “<persName>หมอวิชัยปาเจโร่</persName>” ลักลอบนำเข้าเลี่ยงภาษี-ปลอมทะเบียน เมื่อปี 2541 ศาลปรานีให้โอกาสกลับตัว รอลงโทษ 1 ปี</lead>
<neck></neck>
<body><p>ที่ห้องพิจารณาคดี 614 ศาลอาญา ถ.รัชดาภิเษก เวลา 09.00 น. วันที่ 25 มี.ค. ศาลอ่านคำพิพากษาคดีหมายเลขดำที่ อ.3595/2549 ที่พนักงานอัยการคดีเศรษฐกิจ และทรัพยากร 1 เป็นโจทก์ยื่นฟ้อง <persName>นพ.วิชัย ชัยจิตวณิชกุล</persName> อดีต ส.ส.อุดรธานี พรรคไทยรักไทย ซึ่งเป็น 1 ใน 111 อดีตกรรมการบริหารพรรคไทยรักไทย เป็นจำเลย ในความผิดฐานกระทำผิด พ.ร.บ.ศุลกากร พ.ศ.2496 มาตรา 27 ทวิ และประมวลกฎหมายอาญามาตรา 268</p>
<p>ตามฟ้องโจทก์สรุปว่า เมื่อระหว่างเดือน ธ.ค.40-วันที่ 20 มี.ค.41 ต่อเนื่องกัน จำเลยซื้อ หรือรับรถยนต์ยี่ห้อมิตซูบิชิ รุ่นปาเจโร่ 1 คัน ราคา 904,111 บาท ค่าอากรนำเข้าอีก 723,289 บาท รวมราคา 1,627,400 บาท โดยรู้อยู่แล้วว่า เป็นรถนำเข้ามาในราชอาณาจักร แต่หลีกเลี่ยงอากรนำเข้า และจำเลยใช้แผ่นป้ายทะเบียน ป้ายแดง หมายเลข ก.-7999 อันเป็นเอกสารราชการที่มีผู้ทำปลอมขึ้นกับรถยนต์คันดังกล่าว และขับไปตามสถานที่ต่าง ๆ โดยประการที่น่าจะทำให้เกิดความเสียหาย และกรมการขนส่งทางบก และประชาชน ซึ่งเจ้าพนักงานตำรวจได้ยึดรถของกลาง หมายเลขตัวรถ วี 45-4300497 และป้ายทะเบียนปลอมจำนวน 2 แผ่น เหตุเกิดที่ ต.หนองบัว อ.เมือง และ อ.เพ็ญ จ.อุดรธานี จำเลยให้การปฏิเสธ</p>
<p>ศาลพิเคราะห์คำเบิกความ และพยานหลักฐานทั้งสองฝ่ายแล้วเห็นว่า ที่จำเลยอ้างว่า หัวคะแนนของจำเลยจะนำรถยนต์ของกลางมาขายให้ และเมื่อตรวจสอบเอกสารแล้วไม่มีการชำระอากร จำเลยจึงไม่รับซื้อ แต่ทางนำสืบปรากฏว่า ได้มีการนำรถยนต์ดังกล่าวมาจอดไว้เป็นครั้งคราวที่บ้านพักของจำเลยที่ จ.อุดรธานี กระทั่งเดือน มี.ค.41 เจ้าหน้าที่ตำรวจกองปราบได้ตรวจยึดรถของกลางที่บ้านเลขที่ 329/42 ซ.วิลล่า ต.หนองบัว อ.เมือง จ.อุดรธานี และจากการตรวจสอบพบว่า เป็นรถที่นำเข้ามาในราชอาณาจักรโดยหลีกเลี่ยงอากร ติดแผ่นป้ายทะเบียนปลอม ส่วนสติ๊กเกอร์ของกรมธรรม์ บริษัท นารายณ์ ประกันภัย เมื่อตรวจสอบแล้ว พบว่า เป็นเอกสารประกันภัยที่ออกให้กับ <persName>นายมนัส ค้ำชู</persName> ไม่ใช่ชื่อจำเลย นอกจากนี้ มีพยานเห็นว่า คนขับรถของจำเลย ได้ขับรถของกลางไปใช้เป็นครั้งคราวเช่นเดียวกับจำเลย ซึ่งครั้งหนึ่งเคยขับรถไปจอดเยื้องหน้าคลินิก อ.เพ็ญ จ.อุดรธานี ของจำเลยด้วย โดยโจทก์มีภาพถ่ายเป็นหลักฐานด้วย อีกทั้งยังปรากฏว่า ด้านหน้ากระจก และหลังรถติดสติ๊กเกอร์ระบุชื่อ-ตำแหน่งของจำเลยไว้ด้วย แม้จำเลยจะอ้างว่า พิมพ์สติ๊กเกอร์จำนวนมากแจกให้ประชาชน และผู้สนับสนุนนั้น แต่ทางนำสืบจำเลยไม่ได้แสดงให้เห็นว่า มีรถคันอื่นติดสติ๊กเกอร์ด้วยแต่อย่างใด ขณะที่ป้ายแดง ทะเบียน ก.-7999 กทม. เมื่อกรมการขนส่งทางบกตรวจสอบแล้วพบว่า ไม่ใช่ป้ายทะเบียนของทางราชการที่จะให้นำไปใช้ได้ จึงเป็นการปลอมแปลงป้ายทะเบียน เพื่อหลีกเลี่ยงการตรวจสอบ และชำระอากร เชื่อว่า จำเลยกระทำผิดจริงตามฟ้อง อันเป็นการกระทำผิดหลายกรรม ให้เรียงกระทงลงโทษทุกกรรม</p>
<p>พิพากษาว่า จำเลยกระทำผิด พ.ร.บ.ศุลกากรฯ มาตรา 27 วิ ฐานรับของซึ่งหลีกเลี่ยงอากร ให้ปรับ 6,509,602.50 บาท ฐานใช้เอกสารปลอม ตามมาตรา 268 วรรคแรก จำคุก 1 ปี ปรับ 2,000 บาท จำเลยไม่ต้องโทษมาก่อน สมควรให้โอกาสกลับตัว โทษจำคุกจึงให้รอการลงโทษไว้ 1 ปี หากจำเลยไม่ชำระค่าปรับ ให้กักขังแทนค่าปรับ แต่ไม่เกิน 1 ปี และให้จ่ายเงินร้อยละ 20 ของค่าปรับให้เจ้าหน้าที่ซึ่งจับกุม พร้อมทั้งคืนรถยนต์ของกลางแก่เจ้าของ</p>
<p>ภายหลัง <persName>นพ.วิชัย</persName> กล่าวสั้น ๆ ว่า จะอุทธรณ์หรือไม่ ต้องปรึกษาทนายความอีกครั้ง หากจะติดใจคงเป็นประเด็นค่าปรับจำนวนมาก</p></body>
</news>
