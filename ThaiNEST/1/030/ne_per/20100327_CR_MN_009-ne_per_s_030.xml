<teiHeader>
<fileDesc>
<titleStmt>
  <title>คนร้ายป่วนหนัก ยิงระเบิดถล่มช่อง 11 ทหาร-รปภ.เจ็บ 3 ราย  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-27 22:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000042891  </bibl>
</sourceDesc>
</fileDesc>
</teiHeader>
<news>
<headline>คนร้ายป่วนหนัก ยิงระเบิดถล่มช่อง 11 ทหาร-รปภ.เจ็บ 3 ราย</headline>
<lead>เกิดเหตุคนร้ายสร้างสถานการณ์หนักขึ้น ก่อเหตุปาระเบิดใส่สถานีโทรทัศน์เอ็นบีที ช่อง 11 เป็นระเบิดเอ็ม 79 คาดยิงมาจากโทลล์เวย์ เยื้องสโมสรกองทัพบก บาดเจ็บ 3 ราย เป็นทหาร 2 รปภ.1 อาการปลอดภัยหมดแล้ว</lead>
<neck></neck>
<body><p>วันนี้ (27 มี.ค.) เมื่อเวลา 21.30 น. <persName>ร.ต.ท.ทวีศักดิ์ ดาวเรือง</persName> ร้อยเวรสอบสวน สน.สุทธิสาร ได้รับแจ้งเหตุคนร้ายลอบยิงระเบิดชนิดเอ็ม 79 เข้าใส่สถานีโทรทัศน์แห่งประเทศไทย ช่อง 11 ถนนวิภาวดี แขวงและเขตดินแดง กทม. จึงรายงานผู้บังคับบัญชาและรุดไปตรวจสอบที่เกิดเหตุพร้อมด้วย <persName>พล.ต.ต.อนันต์ ศรีหิรัญ</persName> รอง ผบช.น. <persName>พล.ต.ต.สาโรจน์ พรหมเจริญ</persName> ผบก.น.2 <persName>พ.ต.อ.ไพศาล วงศ์วัชรมงคล</persName> ผกก.สน.สุทธิสาร หน่วยเก็บกู้วัตถุระเบิด บก.ตปพ.บช.น. และเจ้าหน้าที่กองพิสูจน์หลักฐาน</p>
<p>ที่เกิดเหตุอยู่บริเวณหน้าห้องส่งสัญญาณติดกับฝ่ายข่าว ห่างจากถนนประมาณ 200 เมตร เจ้าหน้าที่ได้นำเชือกมากั้นไม่ให้ประชาชนและผู้สื่อข่าวเข้าไปใกล้ เนื่องจากอาจจะเกิดอันตราย ทั้งนี้ แรงระเบิดทำให้เต็นท์ที่อยู่ด้านหน้าห้องส่งสัญญาณฉีกขาดและเป็นรูพรุน เนื่องจากถูกสะเก็ดระเบิด ซึ่งเต็นท์ดังกล่าวเป็นที่สำหรับให้ทหารของ ศอ.รส.และเจ้าหน้าที่ รปภ.ของสถานีพักผ่อนเพื่อดูแลความปลอดภัย นอกจากนี้ยังมีรถยนต์ยี่ห้อโตโยต้า รุ่นโคโรลล่า สีแดง หมายเลขทะเบียน 6ฬ 5511 กทม. ถูกสะเก็ดระเบิดจนฝากระโปรงหน้ารถเป็นรู</p>
<p>จากการตรวจสอบของหน่วยเก็บกู้พบว่า เป็นระเบิดชนิด เอ็ม 79 โดยเหตุระเบิดครั้งนี้ทำให้มีผู้บาดเจ็บ จำนวน 3 ราย ถูกนำตัวส่ง รพ.พระมงกุฎเกล้า ทราบชื่อต่อมาคือ <persName>พลทหารโสภณ แสนตา</persName> อายุ 21 ปี ได้รับบาดเจ็บที่แขนขวา <persName>พลทหารสุภีร์ นามอาสา</persName> อายุ 21 ปี ได้รับบาดเจ็บที่ช่องท้อง ทั้ง 2 รายเป็นทหารสังกัดกรมทหารราบที่ 11 รักษาพระองค์ และ<persName>นายภัทรพล วิเศษชัย</persName> อายุ 25 ปี รปภ.ของช่อง 11 ถูกสะเก็ดระเบิดเข้าที่บริเวณปาก แพทย์ได้ทำการช่วยเหลือจนทั้งหมดอาการปลอดภัยแล้ว</p>
<p>จากการสอบสวน<persName>พลทหารนิรันด์ ปัทโสจันทร์</persName> อายุ 21 ปี พลทหารสังกัด ร.11 ที่รักษาการณ์อยู่บนดาดฟ้าของอาคารช่อง 11 กล่าวว่า ก่อนเกิดเหตุตนยืนรักษาการณ์อยู่บนดาดฟ้า ช่วงที่เกิดเหตุได้ยินเสียงดังคาดว่าเป็นระเบิดแน่นอนเพราะเคยได้รับการฝึก อบรมมา จึงส่องไฟจากดาดฟ้าไปบนโทลล์เวย์ ก็พบรถเก๋งสีดำ 1 คัน และรถเก๋งไม่ทราบสี ยี่ห้อ รุ่น และทะเบียนขับไล่กันมา 2-3 คัน บนโทลล์เวย์ฝั่งขาเข้า ซึ่งน่าจะเป็นคันที่ยิงระเบิดออกมา แต่ตนเห็นไม่ชัดเจน เนื่องจากมีไฟส่องทางสว่างมากและมีเสาไฟบัง</p>
<p>ด้าน <persName>พล.ต.ต.สาโรจน์</persName>กล่าวว่า จากการตรวจสอบของหน่วยเก็บกู้พบว่าเป็นระเบิดชนิดเอ็ม 79 โดยคนร้ายน่าจะยิงมาจากบนโทลล์เวย์ เยื้องกับสโมสรกองทัพบก ซึ่งเหตุการณ์ที่เกิดขึ้นน่าจะเป็นเพียงการสร้างสถานการณ์ เนื่องจากถ้าคนร้ายต้องการยิงอาคารฝ่ายข่าวของช่อง 11 โดยตรงก็สามารถทำได้อย่างง่ายดาย คนร้ายคงไม่ได้หมายเอาชีวิต โดยปกติแล้วจะมีทหารรักษาความปลอดภัยที่ด้านหน้า แต่หลังจากที่เกิดเหตุระเบิดที่ช่อง 5 ก็ได้สั่งการให้ทหารทั้งหมดสับเปลี่ยนกำลังเข้ามาอยู่ด้านใน เพื่อไม่ให้เป็นการล่อเป้ากลุ่มคนร้าย เบื้องต้นได้ให้เจ้าหน้าที่ตำรวจตรวจสอบภาพจากกล้องวงจรปิดทั้งหมดแล้ว เพื่อติดตามหาตัวคนร้ายมาดำเนินคดีต่อไป</p></body>
</news>
