<teiHeader>
<fileDesc>
<titleStmt>
  <title>ตร.ยันไม่พกอาวุธ ไม่ใช้กำลังกับม็อบ เน้นเจรจาชุมนุมสันติ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-27 14:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000042767  </bibl>
</sourceDesc>
</fileDesc>
</teiHeader>
<news>
<headline>ตร.ยันไม่พกอาวุธ ไม่ใช้กำลังกับม็อบ เน้นเจรจาชุมนุมสันติ</headline>
<lead>ม็อบแดงจัดขบวนรถบรรทุก 6 ล้อ จยย. กระบะ วิ่งสร้างความเดือดร้อนจราจรอัมพาต แบ่งบางส่วนแยกย้ายตามวัด กดดันทหารถอนกำลัง ขณะที่ โฆษก บช.น. ยันเจ้าหน้าที่จะไม่ใช้กำลังกับผู้ชุมนุมอย่างเด็ดขาด ไม่มีการพกอาวุธ มีเพียงโล่รักษาความปลอดภัยแต่ละจุดเข้มงวด</lead>
<neck></neck>
<body><p>วันนี้ (27 มี.ค.) ผู้สื่อข่าวรายงานสถานการณ์การชุมนุมของกลุ่มคนเสื้อแดงว่า เมื่อเวลา 10.30 น. <persName>นายอริสมันต์ พงษ์เรืองรอง</persName> แกนนำ นปช. <persName>นายสุพร อัตถาวงศ์</persName> หรือ<persName>แรมโบ้อีสาน</persName> และ<persName>นายพายัพ ปั้นเกตุ</persName> อดีต ส.ส.ไทยรักไทย จ.สิงห์บุรี นำกลุ่มผู้ชุมนุมจากลานพระรูปทรงม้าประมาณ 2,000 คน เข้าปิดล้อมอาคารรัฐสภา โดยมี <persName>พล.ต.ต.วิชัย สังข์ประไพ</persName> ผบก.น.1 นำกำลังเจ้าหน้าที่ตำรวจ เข้าเจรจาต่อรอง แต่มีเหตุกระทบกระทั่งกับเจ้าหน้าที่เล็กน้อย</p>
<p>“<persName>ไพร่แดง</persName>” เผา รธน.ปี 50 ประท้วง</p>
<p>ส่วนบริเวณแยกพิชัย โดย <persName>เจ๋ง ดอกจิก</persName> นำผู้ชุมนุมคนเสื้อแดงกว่า 500 คน เข้ามาสมทบกับกลุ่มผู้ชุมนุมที่อาคารรัฐสภา โดยมี <persName>พ.ต.อ.สุทิน ทรัพย์พ่วง</persName> รอง ผบก.น.8 นำกำลังเจ้าหน้าที่เจรจา ซึ่งเจ้าหน้าที่สามารถยื้อกลุ่มผู้ชุมนุมได้ประมาณครึ่งชั่วโมง จนต้องปล่อยให้เข้าไป จากนั้นผู้ชุมนุมทั้งสองกลุ่มเดินทางมาถึงอาคารรัฐสภา พร้อมทั้งปิดล้อมไว้ จากนั้นแกนนำแจ้งให้ประชาชนประกบตำรวจและทหารเพื่อส่งเข้ากลับ กรม กอง พร้อมทั้งขอเข้าตรวจสอบว่ามีเจ้าหน้าที่ทหารยังรักษาการณ์อยู่หรือไม่ ซึ่งทาง <persName>พล.ต.ต.วิชัย</persName> ได้เจรจาให้ส่งตัวแทน 20 รายเข้าไปดูในอาคารรัฐสภา แต่<persName>นายอริสมันต์</persName>ไม่ยอม และยืนยันว่าจะนำผู้ชุมนุมเข้าไปทั้งหมด ในส่วนของแกนนำคนอื่นๆเกรงว่าหากปล่อยให้ผู้ชุมนุมเข้าไปตามที่<persName>นายอริสมันต์</persName> ประกาศจะควบคุมไม่อยู่ จึงให้<persName>นายอริสมันต์</persName>พร้อมตัวแทนเข้าไปตรวจว่ายังมีทหารตั้งกำลังหรือไม่ ซึ่งพบว่ามีเพียงเจ้าหน้าที่ทหาร 4-5 นาย ควบคุมรถฉีดน้ำเท่านั้น</p>
<p>นอกจากนี้ยังมีตัวแทนบางส่วนเข้าตรวจสอบที่สวนสัตว์เขาดิน แต่กำลังทหารถอนกำลังออกไปก่อนหน้านี้แล้ว เมื่อทำการตรวจค้นแล้ว กลุ่มผู้ชุมนุมได้นำรัฐธรรมนูญปี 2550 มาเผาหน้าพระบรมราชานุสาวรีย์พระบาทสมเด็จพระปกเกล้าเจ้าอยู่หัว รัชกาลที่ 7 ท่ามกลางเสียงโห่ร้องของผู้ชุมนุมตลอดเวลา</p>
<p>ต่อมาเวลา 11.00 น. ผู้ชุมนุมจัดขบวนทัพโดยมีรถบรรทุก 6 ล้อ รถกระบะ และ จักรยานยนต์ ซึ่งส่วนใหญ่เป็นวิน จยย.และเด็กแว๊น กว่า 2,000 คน ขับมุ่งหน้าจากถนนเพชรบุรี และดินแดง มารวมตัวกันบริเวณถนนศรีอยุธยา หน้าโรงพยาบาลสงฆ์ ทำให้เจ้าหน้าที่ ขสมก. วิทยุสั่งห้ามรถเมล์หยุดวิ่ง ซึ่งส่งผลกระทบทำให้ประชาชนที่ใช้รถประจำทางได้รับความเดือดร้อน นอกจากนี้ ถนนสายดังกล่าวและใกล้เคียงกลายเป็นอัมพาตตลอดสาย</p>
<p>ยังกล้ายกตีนตบเขตพระราชฐาน</p>
<p>ระหว่างทางมีชาวบ้านสวมเสื้อแดงมาให้กำลังใจประปราย โดยเฉพาะพ่อค้าหาบเร่แผงลอย รปภ.และคนงานก่อสร้าง จากนั้นขบวนคนเสื้อแดงมุ่งหน้าไปยังสวนสัตว์เขาดิน เพื่อขอตรวจค้นอาวุธเจ้าหน้าที่ทหารและขับไล่ให้กลับ กรม กอง ตามที่แกนนำได้ประกาศไว้ ขณะผ่านวังสวนจิตร เจ้าหน้าที่ตำรวจจราจร เจ้าหน้าที่ กทม. และกลุ่มผู้ชุมนุมบางส่วนได้ขอร้องให้ผู้ชุมนุมอยู่ในความสงบห้ามบีบแตรรถ หรือเขย่าตีนตบเพราะเป็นเขตพระราชฐาน แต่ผู้ชุมนุมบางส่วนยังคงฝ่าฝืนคำสั่งหยิบตีนตบมาเขย่าและตะโกนด่าทอ<persName>นาย อภิสิทธิ์ เวชชาชีวะ</persName> นายกฯให้ยุบสภาอยู่ตลอดเวลา</p>
<p>จากนั้นหัวขบวนก็เข้ามาถึงลานพระบรมรูปทรงม้า และทยอยเข้าไปสมทบกับผู้ชุมนุมบางส่วนที่สวนสัตว์เขาดิน ส่วนบริเวณสองข้างทางคนงานกำลังเร่งก่อสร้างร้านค้าในงานกาชาด ขณะที่บริเวณ บช.น. เจ้าหน้าที่ปราบปราบจลาจลได้นำแท่งคอนกรีตและลวดหนามมาขึงไว้เพื่อป้องกัน ไม่ให้กลุ่มผู้ชุมนุมบุกเข้ามาได้</p>
<p>ม็อบกระจายตามวัด จ้องกดดันทหารถอนกำลัง</p>
<p>ขณะเดียวกัน ที่กองบัญชาการตำรวจนครบาล เมื่อเวลา 13 00 น. <persName>พล.ต.ต.ปิยะ อุทาโย</persName> โฆษก บช.น. กล่าวถึงสถานการณ์การชุมนุมของกลุ่มคนเสื้อแดง ว่า ตนได้รับมอบหมายจากศูนย์อำนวยการรักษาความสงบเรียบร้อย (ศอ.รส.) ให้รายงานสถานการณ์ปัจจุบันให้กับพี่น้องประชาชนได้รับทราบเริ่มตั้งแต่ เมื่อเช้ากลุ่มผุ้ชุมนุมได้รวมตัวกันบริเวณสะพานผ่านฟ้า จากนั้นได้แยกย้ายกันไปตามจุดต่างๆ โดยมีภารกิจกดดันเจ้าหน้าที่ทหารให้ถอนกำลังจากจุดพักกำลังพลต่างๆ กลับเข้าสู่ที่ตั้ง ซึ่งผู้ชุมนุมได้แยกขบวนออกไปประมาณ 7-8 จุด เช่น วัดตรีทศเทพ วัดบวรนิเวศวิหาร วัดโสมนัสฯ วัดแคนางเลิ้ง สนามม้านางเลิ้ง สวนสัตว์เขาดิน และมหาวิทยาลัยเทคโนโลยีราชมงคลพระนคร วิทยาเขตพณิชยการพระนคร</p>
<p>ย้ำม็อบอย่าฝ่าฝืน กม. ทำลายทรัพย์สิน</p>
<p><persName>พล.ต.ต.ปิยะ</persName>กล่าวว่า จุดพักต่างๆ มีเจ้าหน้าที่ตำรวจและทหาร พักกำลังพลอยู่ บางจุดไม่มีเจ้าหน้าที่ ทหาร ซึ่งมีการเจรจากันเรื่อยมา เพื่อป้องกันการกระทบกระทั่งกัน จากนั้นทหารได้ถอนกำลังเข้าสู่ที่ตั้งแล้วหลายจุด เช่น สนามม้านางเลิ้ง วัดตรีทศเทพ วัดบวรนิเวศน์ สวนสัตว์เขาดิน รัฐสภาและในหลายๆ จุดนั้น ทาง ศอ.รส.ได้ลดแรงกดดัน นำเจ้าหน้าที่ทหารเข้าสู่ที่ตั้งก่อน และให้เจ้าหน้าที่ตำรวจดูแลความสงบเรียบร้อยแทนทหารทั้งหมดแล้ว อย่างไรก็ตามขณะนี้ <persName>พล.ต.ต.วิชัย สังข์ประไพ</persName> ผบก.น.1 กำลังเจรจาต่อรองกับกลุ่มผู้ชุมนุม ที่พยายามรื้อเครื่องกีดขวางต่างๆ เพื่อตรวจสอบอาวุธเจ้าหน้าที่ ซึ่ง <persName>พล.ต.ต.วิชัย</persName> ได้ขอให้ส่งตัวแทนมาเท่านั้น และอย่าฝ่าฝืนกฎหมาย การบุกรุกเข้าไปยังสถานที่ราชการ หรือทำลายสิ่งของสาธารณะ เป็นการกระทำที่ผิดกฎหมาย</p>
<p><persName>พล.ต.ต.ปิยะ</persName>กล่าวอีกว่า ขณะนี้เหตุการณ์ทุกพื้นที่เท่าที่ตรวจสอบยังไม่มีการกระทำที่ผิดกฎหมาย ซึ่งยังอยู่ในขั้นตอนการเจรจาต่อรองอยู่ ส่วนด้านการจราจรนั้นพบว่าบริเวณทางด่วนอาจณรงค์ พื้นที่โดยรอบถนนราชดำเนิน ทางลงสะพานปิ่นเกล้า สะพานพระราม 8 สู่ถนนราชดำเนินยังเคลื่อนตัวไม่สะดวก ก็คงต้องอาศัยเวลา</p>
<p>“ขอยืนยันอีกครั้งว่า เจ้าหน้าที่จะไม่ใช้กำลังกับผู้ชุมนุมอย่างเด็ดขาด ไม่มีการพกอาวุธ การยืนกำลังเพื่อเป็นการรักษาแนว และเจรจาต่อรอง จะมีเพียงโล่เท่านั้น ทุกจุดไม่ว่าฐานที่ตั้ง หรือจุดที่วางกำลังอยู่ ซึ่งมีทั้งหมด 41 กองร้อย รวมทั้งกำลัง ณที่ตั้งอีกจำนวนหนึ่ง” โฆษก บช.น.กล่าว</p>
<p>บึ้มกรมศุลฯ มุ่งเช็กขัดแย้งภายในองค์กรหรือไม่</p>
<p><persName>พล.ต.ต.ปิยะ</persName> กล่าวถึงคดีระเบิดที่เกิด กทม.หลายจุดว่า ส่วนใหญ่เป็นระเบิดขนาดเอ็ม 67 ที่ผ่านมาก็มีหลักฐานเป็นกระเดื่องที่เก็บมาตรวจสอบ ซึ่งกำลังตรวจสอบกันอยู่ว่ามีส่วนเชื่อมโยงกับเรื่องการเมืองหรือไม่ ซึ่งบางคดีเป็นการคดีอาญาปกติก็ได้ เช่นที่เหตุการณ์ลอบวางระเบิดที่ตลาดปัฐวิกรณ์ แขวงการทางธนบุรี และคดียิงบ้านนักธุรกิจ ท้องที่ทองหล่อ ซึ่งเป็นเรื่องส่วนตัวหลายคดี ส่วนคดีปาระเบิดในกรมศุลกากรนั้นต้องตรวจสอบว่าเป็นเรื่องความขัดแย้งภายใน องค์กรหรือไม่เพราะหน่วยงานดังกล่าวไม่ได้เกี่ยวข้องกับความขัดแย้งทางการ เมือง</p></body>
</news>
