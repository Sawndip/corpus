<teiHeader>
<fileDesc>
<titleStmt>
  <title>จนท.นำแผงกันออกจากสภา-จราจรใช้ได้ปกติ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-26 08:59:09  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=218126  </bibl>
</sourceDesc>
</fileDesc>
</teiHeader>
<news>
<headline>จนท.นำแผงกันออกจากสภา-จราจรใช้ได้ปกติ</headline>
<lead>จนท.นำแผงเหล็กกั้น เส้นทางเข้าอาคารรัฐสภา ถ.แยกอู่ทองใน-ลานพระบรมรูปทรงม้า ขณะที่ถนนสามารถใช้การได้ตามปกติแล้ว</lead>
<neck></neck>
<body><p>บรรยากาศบริเวณหน้าอาคารรัฐสภา เจ้าหน้าที่ตำรวจได้นำแผงเหล็กมากั้นเส้นทางที่จะผ่านหน้าอาคารรัฐสภา ตั้งแต่แยกอู่ทองในไปจนถึงลานพระบรมรูปทรงม้า พร้อมทั้งนำรถผู้ต้องหามาจอดขวางเป็นแนวกั้นไว้อีกชั้นหนึ่ง และไม่
อนุญาตให้รถยนต์ส่วนบุคคลที่ไม่มีส่วนเกี่ยวข้องผ่านเข้าออกโดยเด็ดขาด เพื่อรักษาความปลอดภัย และป้องกันบุคคลไม่หวังดี เข้ามาสร้างความวุ่นวาย ส่วนด้านการจราจรบริเวณโดยรอบอาคารรัฐสภา สามารถใช้การได้ตามปกติ
หลังศูนย์อำนวยการรักษาความสงบเรียบร้อย หรือ ศอ.รส. มีคำสั่งให้ถอนกำลังทหาร แท่นปูน และลวดหนาม รวมถึงรถน้ำและรถดับเพลิง ออกจากเส้นทางที่จะเข้าสู่อาคารรัฐสภา แต่อย่างไรก็ตาม ด้วยความไม่ประมาท เจ้าหน้าที่ตำรวจ
ได้มีการตั้งด่านตรวจค้นอาวุธ และบุคคลต้องสงสัยโดยรอบ เพื่อป้องกันเหตุการณ์ความรุนแรงที่อาจจะเกิดขึ้น</p>
<p>ขณะที่ บรรยากาศโดยทั่วไป บริเวณถนนราชวิถี ด้านที่ติดกับอาคารรัฐสภา ช่วงที่ผ่านมา เป็นไปด้วยความสงบเรียบร้อย
โดยมีเจ้าหน้าที่ตำรวจและทหาร รวม 20 นาย ที่ตั้งเต็นท์ เพื่อตรวจสอบรถและบุคคลต้องสงสัย บริเวณด้านหน้าสวนสัตว์ดุสิตเพียงจุดเดียวเท่านั้น ส่วนการจราจรบริเวณนี้ แม้จะเป็นเวลาเร่งด่วน แต่รถก็ยังสามารถเคลื่อนตัวได้ดี โดยประชาชนที่ใช้บริการรถโดยสารประจำทางส่วนใหญ่กล่าวว่า รู้สึกดีใจที่ถนนราชวิถี ได้กลับมาใช้งานได้ตามปกติอีกครั้ง เพราะถ้าหากยังมีการปิดและไม่อนุญาตให้ใช้ ก็จะต้องเปลี่ยนเส้นทาง และเสียค่าใช้จ่ายในการเดินทางเพิ่มมากขึ้น สำหรับสวนสัตว์ดุสิต หรือ เขาดิน ในวันนี้ ยังคงปิดให้บริการโดยเจ้าหน้าที่ยืนยันว่า ทางสวนสัตว์จะต้องทำความสะอาดพื้นที่และปรับสภาพภูมิทัศน์ ภายหลังจากถูกใช้เป็นที่พักชั่วคราวของทหาร ซึ่งคาดว่า เมื่อปรับปรุงพื้นที่เสร็จแล้ว จะเปิดให้บริการในวันพรุ่งนี้ได้ต่อไป</p></body>
</news>
