<teiHeader>
<fileDesc>
<titleStmt>
  <title>ซุก “ค.40” พุ่มไม้ใกล้ตลาดปัฐวิกรณ์ คาดเจอด่านโยนทิ้งกลัวโดนจับ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-27 16:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000042818  </bibl>
</sourceDesc>
</fileDesc>
</teiHeader>
<news>
<headline>ซุก “ค.40” พุ่มไม้ใกล้ตลาดปัฐวิกรณ์ คาดเจอด่านโยนทิ้งกลัวโดนจับ</headline>
<lead>ลูกกระสุน ค.40 อานุภาพเท่าเอ็ม 79 ซุกพุ่มไม้ใกล้ปั๊มน้ำมันคาลเท็กซ์ ห่างตลาดปัฐวิกรณ์เพียง 100 เมตร ขณะที่ตำรวจระบุ ค.40 ใช้ยิงจากเครื่องยิงแบบเอ็ม 203 ที่อยู่ใต้ปืนเอ็ม 16 มีอานุภาพคล้ายเอ็ม 79 คาดคนร้ายน่าเตรียมก่อเหตุ แต่พบด่านตรวจเลยโยนทิ้งกลัวถูกจับ กำลังเร่งตรวจสอบหาที่มาสังกัดหน่วยใด ใครเป็นคนเบิก</lead>
<neck></neck>
<body><p>วันนี้ (27 มี.ค.) เมื่อเวลา 06.30 น. <persName>พ.ต.ท.ขวัญชัย กองศักดิ์</persName> พนักงานสอบสวน (สบ 3) สน.บึงกุ่ม รับแจ้งว่าพบกระสุนปืนขนาดใหญ่ซุกอยู่ในพุ่มไม้ใกล้ปั๊มน้ำมันคาลเท็กซ์ ถนนนวมินทร์ แขวงคลองกุ่ม เขตบึงกุ่ม จึงรายงานให้ผู้บังคับบัญชาทราบ แล้วรุดไปตรวจสอบพร้อมด้วย <persName>พ.ต.อ.สมชาติ มาสำราญ</persName> รอง ผบก.น.4 <persName>พ.ต.อ.ธวัช วงศ์สง่า</persName> ผกก.สน.บึงกุ่ม <persName>พ.ต.ท.สุชัย พุ่มไพศาลชัย</persName> รอง ผกก.สส. สน.บึงกุ่ม <persName>พ.ต.ท.เกณฑ์ชยะ สกลชัย</persName> สว.สส สน.บึงกุ่ม และเจ้าหน้าที่ฝ่ายสืบสวน สน.บึงกุ่ม</p>
<p>ที่เกิดเหตุอยู่ในพุ่มไม้ริมทางเท้า ก่อนถึงตลาดปัฐวิกรณ์เพียง 100 เมตร เจ้าหน้าที่พบลูกกระสุนปืนขนาดใหญ่ คล้ายกับชนิดเอ็ม79 จำนวน 2 ลูก อยู่ในถุงพลาสติกสีขาว และถูกห่อด้วยกระดาษหนังสือพิมพ์อีกชั้น จากการตรวจสอบโดยละเอียดพบว่า หัวกระสุนเป็นสีดำ มีข้อความบรรทัดแรกเขียนว่า FUZE SF80 บรรทัดที่สอง CJD 001 ตรงกลางกระสุนเป็นสีทอง บรรทัดแรกเขียนว่า CTG 40 MM บรรทัดที่สอง HEDP S40 1A และด้านล่างเป็นสีเขียวเขียนว่า CJD 001 จึงเก็บรวบรวมส่งให้เจ้าหน้าที่กองพิสูจน์หลักฐานตรวจหาลายนิ้วมือแฝง</p>
<p>จากการสอบสวน<persName>นายถาวร เสาะสมบูรณ์</persName> อายุ 47 ปี พนักงานล้างรถของปั๊มน้ำมันดังกล่าว ให้การว่า เมื่อช่วงเช้าที่ผ่านมาตนเดินมาทำงานที่ปั้มน้ำมันตามปกติ เมื่อมาถึงจุดเกิดเหตุก็เห็นถุงพลาสติกดังกล่าววางอยู่ในสภาพปากถุงถูกมัด ไว้ ด้านในมีกระดาษหนังสือพิมพ์ห่อบางอย่างไว้ ด้วยความสงสัยจึงลองหยิบขึ้นมาดูก็รู้สึกว่าหนักผิดปกติ และเมื่อแกะหนังสือพิมพ์ออกก็พบกระสุนปืนดังกล่าวจึงรีบวางไว้ที่เดิมแล้ว โทรไปแจ้งตำรวจทันที</p>
<p>ด้าน <persName>พ.ต.ท.สุชัย พุ่มไพศาลชัย</persName> รอง ผกก.สส.สน.บึงกุ่ม กล่าวว่า จากการตรวจสอบเบื้องต้นพบว่า ลูกกระสุนที่พบนั้น เป็นชนิด ค.40 ที่ใช้ยิงจากเครื่องยิงแบบ เอ็ม 203 ที่อยู่ใต้ปืนเอ็ม 16 ซึ่งมีอานุภาพคล้ายกับกระสุนแบบ เอ็ม 79 ซึ่งจากการตรวจสอบอย่างละเอียดนั้นพบว่า กระสุนลูกแรกตัวหนังสือยังอยู่ครบ แต่อีกลูกมีรอยถูกขูดลบตัวหนังสือทิ้ง เชื่อว่าทำเพื่อป้องกันไม่ให้รู้แหล่งที่มาของกระสุนดังกล่าว อย่างไรก็ตามเจ้าหน้าที่ได้ตรวจสอบในบริเวณที่เกิดเหตุแล้วไม่พบกล้องวงจร ปิด และจากาการสอบสวนพยานไม่มีใครเห็นผู้ที่นำมาทิ้ง</p>
<p><persName>พ.ต.ท.สุชัย</persName> กล่าวต่อไปว่า เบื้องต้นคาดว่าเรื่องนี้ไม่น่าจะเกี่ยวข้องกับความขัดแย้งเรื่องตลาดปัฐวิ กรณ์ แต่คนร้ายน่าจะเตรียมไว้ก่อเหตุในช่วงนี้มากกว่า แต่อาจเป็นไปได้ว่าช่วงกลางดึกที่คนร้ายเตรียมจะนำกระสุนไปใช้ก่อเหตุนั้น อาจจะพบด่านตรวจของ สน.บึงกุ่ม ตั้งอยู่หน้าตลาดปัฐวิกรณ์ จึงโยนทิ้งไว้ข้างทางเพราะกลัวถูกตรวจพบ ซึ่งขณะนี้เจ้าหน้าที่กำลังตรวจสอบอยู่ว่า กระสุนชนิดนี้หลุดออกมาจากสังกัดใด และใครเป็นผู้เบิกมาใช้</p></body>
</news>
