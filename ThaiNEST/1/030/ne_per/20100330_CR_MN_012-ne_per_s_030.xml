<teiHeader>
<fileDesc>
<titleStmt>
  <title>กองปราบฯ สั่งจับตาขิงแก่ จปร.20 รับงานระเบิดกรุง!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 16:52:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044204  </bibl>
</sourceDesc>
</fileDesc>
</teiHeader>
<news>
<headline>กองปราบฯ สั่งจับตาขิงแก่ จปร.20 รับงานระเบิดกรุง!</headline>
<lead>กองปราบฯ ส่งทีมสืบลงพื้นที่หาข่าวเชิงลึก ตรวจสอบเหตุระเบิดรายวันรู้ข้อมูลบางอย่างแล้วเป็นกลุ่มไหน แบ่งคนร้ายเป็น 3 กลุ่ม แย้มตรวจเส้นทางการเงินผิดปกติของนายทหารบางกลุ่ม ได้เบาะแสบ้าง สั่งจับตาทหารนอกราชการรุ่น จปร. รุ่น 20 แม้เกษียณแล้ว แต่มีบทบาทในกองทัพ มีเครือข่าย-กำลังพร้อมจะก่อเหตุได้</lead>
<neck></neck>
<body><p>วันนี้ (30 มี.ค.) ที่ บก.ป. <persName>พ.ต.อ.สุพิศาล ภักดีนฤนาถ</persName> รักษาราชการแทน ผบก.ป.กล่าวถึงคดีระเบิดในกรุงเทพฯ หลายแห่ง ว่า ได้สั่งการให้ <persName>พ.ต.อ.พรศักดิ์ สุรสิทธิ์</persName> ผกก.1 บก.ป. <persName>พ.ต.ท.ธีรเดช ธรรมสุธีร์</persName> และ <persName>พ.ต.ท.อดินันท์ ชัยนันท์</persName> รอง ผกก.1 บก.ป.จัดชุดสืบสวนลงพื้นที่หาข่าวเชิงลึก เพื่อตรวจสอบว่าเหตุระเบิดต่างๆ ที่เกิดขึ้นนั้นมีความเชื่อมโยงกันหรือไม่อย่างไร โดยจะสืบสวนคนละส่วนกับชุดสืบสวนของ บช.น. ซึ่งเบื้องต้นได้ข้อมูลบางอย่างมาแล้วว่าเป็นกลุ่มไหน แต่จะต้องนำข้อมูลมาวิเคราะห์อีกครั้ง</p>
<p>ผู้สื่อข่าวรายงานว่า เบื้องต้นชุดสืบสวน กก.1 บก.ป. ได้แบ่งคนร้ายออกเป็น 3 กลุ่มตามอาวุธที่ใช้ ประกอบด้วย 1.กลุ่มที่ใช้อาวุธเครื่องยิงลูกระเบิด M-79 2.กลุ่มที่ใช้ระเบิดแบบขว้าง 3.กลุ่มที่ใช้อาวุธปืนในการยิงใส่สถานที่ราชการและธนาคารกรุงเทพ นอกจากนี้ยังรวบรวมข้อมูลกลุ่มที่สร้างสถานการณ์โดยการใช้ระเบิดปลอมรวมทั้ง ประทัดด้วย</p>
<p>ผู้สื่อข่าวรายงานด้วยว่า นอกจากนี้ ชุดสืบสวนยังได้ตรวจสอบความเคลื่อนไหวทางการเงินของกลุ่มนายทหารบางกลุ่ม ด้วยว่า มีการเคลื่อนไหวทางการเงินที่ผิดปกติหรือไม่ ซึ่งชุดสืบสวนเริ่มได้เบาะแสของกลุ่มผู้ก่อเหตุมาบ้างแล้ว โดยเฉพาะกลุ่มนายทหารนอกราชการ จปร. รุ่น 20 ซึ่งนายทหารกลุ่มนี้แม้ว่าจะเกษียณราชการไปแล้ว แต่ยังมีบทบาทในกองทัพ มีเครือข่ายและกำลังที่พร้อมจะก่อเหตุดังกล่าวได้</p></body>
</news>
