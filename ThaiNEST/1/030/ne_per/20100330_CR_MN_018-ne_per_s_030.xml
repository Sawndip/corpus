<teiHeader>
<fileDesc>
<titleStmt>
  <title>ตะครุบโจรกรุงวิ่งราวทรัพย์หน้า สตช.  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 22:38:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044375  </bibl>
</sourceDesc>
</fileDesc>
</teiHeader>
<news>
<headline>ตะครุบโจรกรุงวิ่งราวทรัพย์หน้า สตช.</headline>
<lead>ตำรวจปราบจลาจลยืนรักษาความสงบอยู่หน้าสำนัก งานตำรวจฯ รวบชายวิ่งราวทรัพย์หลังซิ่งฮอนด้าคลิก ความเร็วสูงจากแยกยมราช  ก่อนเสียหลักหน้า สตช.โดยนักท่องเที่ยวชาวอเมริกัน 3 คนนั่งสามล้อตามมาติดๆ เพื่อชี้ตัว  ก่อนส่งตัวให้ สน.ปทุมวัน</lead>
<neck></neck>
<body><p>วันนี้ (30 มี.ค.) เมื่อเวลา 19.00 น. ที่สำนักงานตำรวจแห่งชาติ (ตร.) ขณะที่ <persName>ด.ต.สุดล พันธ์มาลี</persName> และ <persName>จ.ส.ต.สิทธา เริ่มสูงเนิน</persName> ผู้บังคับหมู่งานป้องกันปราบปรามอาชญากรรม สภ.เมืองชัยภูมิ ทำหน้าที่หน่วยปราบจลาจลยืนรักษาความสงบเรียบร้อยบริเวณหน้าประตูทางออก ตร.ฝั่งถนนพระราม 1 พบเห็นชายฉกรรจ์ก่อเหตุใช้รถจักรยานยนต์วิ่งราวทรัพย์นักท่องเที่ยว ชาวอเมริกัน จึงร่วมกับตำรวจสันติบาลที่ยืนรักษาการณ์อยู่ใน ตร.ควบคุมตัวส่งตำรวจ สน.ปทุมวัน</p>
<p><persName>ด.ต.สุดล</persName> กล่าวว่า ขณะตนและ <persName>จ.ส.ต.สิทธา</persName>กำลังยืนเวรยาม ปจ.อยู่นั้น เห็นชายคนดังกล่าวทราบชื่อภายหลัง<persName>นายทนงศักดิ์</persName> ไม่ทราบนามสกุล อ้างว่าเป็นอดีตทหาร โดยแต่งตัวคล้ายตำรวจ ขับขี่รถจักรยานยนต์ยี่ห้อฮอนด้า รุ่นคลิก ไม่ติดแผ่นป้ายทะเบียน ด้วยความเร็วมาจากแยกราชประสงค์ ก่อนเสียหลักพุ่งขึ้นปีนฟุตปาธหน้าป้ายสำนักงานตำรวจแห่งชาติ ก่อนพุ่งชนแผงเหล็กหน้า ตร.จนเสียหลักล้มลง ระหว่างนั้นมีหญิงสัญชาติอเมริกัน 3 คน ซึ่งเป็นนักท่องเที่ยวโดยสารรถตุ๊กตุ๊กตามมาชี้ตัว สอบถามทราบว่าขณะนักท่องเที่ยวทั้ง 3 คนกำลังนั่งรถตุ๊กตุ๊กอยู่นั้นชายคนดังกล่าวได้ขี่รถมาประกบ แล้วกระชากกระเป๋าถือก่อนขับขี่รถหนีมาด้วยความเร็ว</p>
<p>ทั้งนี้ หลังเกิดเหตุ <persName>ร.ต.อ.สุรชัย ปลื้มจิตต์</persName> รอง สวป.สน.ปทุมวัน ซึ่งกำลังปฏิบัติหน้าที่ฝั่งตรงข้าม ตร.ได้เข้าควบคุมตัวชายคนดังกล่าวส่งพนักงานสอบสวน สน.ปทุมวัน</p></body>
</news>
