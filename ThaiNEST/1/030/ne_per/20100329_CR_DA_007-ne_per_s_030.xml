<teiHeader>
<fileDesc>
<titleStmt>
  <title>เชื่อหนอนบ่อนไส้ชิงเงินแบงก์  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-29 15:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56958  </bibl>
</sourceDesc>
</fileDesc>
</teiHeader>
<news>
<headline>เชื่อหนอนบ่อนไส้ชิงเงินแบงก์</headline>
<lead>ตำรวจปากน้ำโพเร่งล่าตัวคนร้ายบุกเดี่ยวชิงเงิน 8 ล้าน เชื่อคนในมีส่วนรู้เห็น คาดได้ตามาดำเนินคดีแน่</lead>
<neck></neck>
<body><p>เมื่อเวลา 10.00 น. วันที่ 29 มี.ค. <persName>พล.ต.ต สมพงษ์  คงเพรชศักดิ์</persName> รอง ผบช.ภ.6  พร้อมชุดสืบสวนลงพื้นที่ตรวจจุดเกิดเหตุคนร้ายบุกเดี่ยวเข้าจี้ชิงถุงเงิน จากพนักงานประจำรถขนเงินบริษัทกรุงไทยบริการ บริษัทในเครือธนาคารกรุงไทย ขณะกำลังนำถุงเงินขึ้นรถบริเวณหน้า ธนาคารทหารไทย สาขาถนนสายเอเซีย อ.เมือง จ.นครสวรรค์ ได้เงินสดจำนวน 8,000,000 บาทหลบหนีเมื่อวันที่ 26 มี.ค. ที่ผ่านมา พร้อมสั่งการให้ <persName>พ.ต.อ.สมพงษ์ เรืองประไพ</persName> ผกก.สภ.เมืองนครสวรรค์ <persName>พ.ต.ท.จิระศักดิ์ มหึเมือง</persName> รอง ผกก.ปป. สภ.เมืองนครสวรรค์ และ<persName>พ.ต.ท.ณัฐณวิทย์ สิทธาภิราย์</persName> รอง ผกก.สส.สภ.เมืองนครสวรรค์ นำตัว<persName>นายณัฐภัทร มีมา</persName> หัวหน้าชุดควบคุมการขนเงิน <persName>นายสราวุฒิ ไชยพรพัฒนา</persName> พนักงานขับรถ และ<persName>นายราเชนทร์ ทิมจันทร์</persName> พนักงานขนเงิน มาร่วมกันจำลองภาพเหตุการณ์ด้วย</p>
<p>ทั้งนี้แนวทางการสืบสวนในการจับกุมคนร้าย เจ้าหน้าที่เชื่อว่า น่าจะเป็นคนใน ทั้งจากธนาคารทหารไทย และบริษัทกรุงไทยบริการ เพราะรู้ขั้นตอนวิธีการขนเงินเป็นอย่างดี รู้ว่ามีกล้องวงจรปิดอยู่ตรงจุดไหนบ้าง และได้มาสังเกตการณ์บริเวณจุดชิงทรัพย์ล่วงหน้าก่อนแล้ว อีกทั้ง ยังเชื่อด้วยว่า น่าจะมีคนร้ายอีกคน ทำหน้าที่ขับรถยนต์มาจอดรอในที่ลับตา เพื่อขนเงินจากคนร้ายที่ลงมือปล้น ขับหลบหนีไปอีกทาง อย่างไรก็ตามชุดสืบสวน ได้ลงพื้นที่ทำงานร่วมกันตลอดทุกคืน สนธิกำลังกันทุกหน่วยออกหาข่าวทุกวัน มั่นใจว่า อีกไม่นานนี้จะสามารถจับกุมคนร้ายได้อย่างแน่นอน</p></body>
</news>
