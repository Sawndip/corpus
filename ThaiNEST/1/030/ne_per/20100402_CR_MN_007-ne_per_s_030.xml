<teiHeader>
<fileDesc>
<titleStmt>
  <title>ตร.เข้มรับมือ “ไพร่แดง” ไปสถานทูตอเมริกา หวั่นปะทะกลุ่มคัดค้าน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-02 13:23:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045867  </bibl>
</sourceDesc>
</fileDesc>
</teiHeader>
<news>
<headline>ตร.เข้มรับมือ “ไพร่แดง” ไปสถานทูตอเมริกา หวั่นปะทะกลุ่มคัดค้าน</headline>
<lead>ม็อบแดงรวมตัวเตรียมเดินทางยื่นหนังสือสถาน ทูตอเมริกา พร้อมเคลื่อนไปสวนลุมพินี ในจุดเดียวกันกับกลุ่มเสื้อเขียว-เสื้อชมพู จะมารวมตัว ขณะที่ตำรวจตรึงกำลังรับมือเต็มที่ หวั่นเกิดเหตุกระทบกระทั่งกับกลุ่มความเห็นไม่ตรงกับผู้ชุมนุมตามจุดต่างๆ</lead>
<neck></neck>
<body><p>วันนี้ (2 เม.ย.) เมื่อเวลา 11.30 น.ที่กองบัญชาการตำรวจนครบาล <persName>พล.ต.ต.ปิยะ อุทาโย</persName> โฆษกกองบัญชาการตำรวจนครบาล (บช.น.) เปิดเผยสถานการณ์การชุมนุมของกลุ่ม นปช. ว่า ขณะนี้กลุ่มผู้ชุมนุมได้รวมตัวกันที่บริเวณสะพานผ่านฟ้า ก่อนจะเดินทางไปยื่นหนังสือที่สถานทูตสหรัฐอเมริกา โดยใช้เส้นทางจากสะพานผ่านฟ้า ผ่านถนนอุรุพงษ์ ถนนเพชรพระราม เข้าถนนวิทยุ และไปที่สถานทูตสหรัฐฯ จากการข่าวเบื้องต้นทราบว่า หลังจากที่กลุ่มผู้ชุมนุมได้ยื่นหนังสือเรียบร้อยแล้ว อาจจะเคลื่อนขบวนไปรวมตัวกันที่สวนลุมพินี ซึ่งเป็นจุดเดียวกันกับที่กลุ่มเสื้อเขียว และเสื้อชมพูจะมารวมตัวกัน</p>
<p>ทั้งนี้ เพื่อเป็นการป้องกันเหตุปะทะที่อาจจะเกิดขึ้น ทาง ศอ.รส.ได้แจ้งให้ ศปก.น.เตรียมกำลัง บก.น.5 จำนวน 1 กองร้อย และมีกำลังสนับสนุนอีก 4 กองร้อยไปช่วยเสริม ส่วนที่จุฬาลงกรณ์มหาวิทยาลัย แม้จะไม่มีกลุ่มผู้ชุมนุมเดินทางไป แต่มีการจัดกำลังตำรวจของ บก.น.6 จำนวน 1 กองร้อย ไปดูแล</p>
<p><persName>พล.ต.ต.ปิยะ</persName> กล่าวต่อไปว่า เมื่อคืนที่ผ่านมากลุ่ม นปช.ได้ควบคุมตัว <persName>นายเต้ย</persName> หรือ <persName>โอ้ สอนทรัพย์</persName> อายุ 17 ปี มาให้ <persName>พล.ต.ต.วิชัย สังข์ประไพ</persName> ผบก.น.1 ดำเนินคดี โดยกลุ่ม นปช.ระบุว่า <persName>นายเต้ย</persName> ได้เข้าไปก่อกวนบริเวณพื้นที่การชุมนุม ทาง ผบก.น.จึงได้นำตัวส่งพนักงานสอบสวน สน.นางเลิ้ง ซึ่งจากการตรวจค้นภายในตัวไม่พบสิ่งผิดกฎหมาย และ<persName>นายเต้ย</persName> ได้ให้การปฏิเสธ ว่า ไม่ได้เข้ามาก่อกวนหรือก่อเหตุวุ่นวาย พนักงานสอบสวนจึงทำประวัติ และลงบันทึกประจำวันเอาไว้ ก่อนปล่อยตัวไป</p>
<p>ตร.ตรึงกำลังเข้มงวดรับมือ “ไพร่แดง”</p>
<p>ด้าน <persName>พ.ต.ต.อดิเรก วิเศษชูชาติ</persName> สว.งานยุทธการ ศปก.น.กล่าวว่า การวางกำลังทั้งหมดยังเป็นเช่นเดิม คือ 42 กองร้อย โดยแบ่งเป็น 2 ส่วนหลักๆ คือ กำลังที่ดูแลพื้นที่การชุมนุมหลัก คือถนนราชดำเนินทั้งหมดจนถึงลานพระบรมรูปทรงม้า มีการวางกำลัง 20 กองร้อย ส่วนพื้นที่ชั้นนอก ซึ่งเป็นจุดของกำลังสนับสนุนรวมถึงจุดตั้งด่านสังเกตการณ์ทั้งหมด มีจำนวน 22 กองร้อย โดยทั้งหมดจะมีการสลับเปลี่ยนภารกิจอยู่ตลอด เพื่อให้สอดคล้องกับสถานการณ์</p>
<p>ส่วนที่ 2 ได้จัดกำลังเอาไว้ 2 ส่วนสำหรับ 2 ภารกิจ คือที่บริเวณจุฬาลงกรณ์มหาวิทยาลัย ได้จัดกำลังของ บก.น.6 จำนวน 1 กองร้อย และที่บริเวณสวนลุมพินีได้มอบหมายให้ บก.น.5 เป็นผู้รับผิดชอบ โดยมี <persName>พล.ต.ต.อนุชัย เล็กบำรุง</persName> ผบก.น. 5 เป็น ผบ.เหตุการณ์ โดยศปก.น. ได้จัดกำลังสนับสนุนเพิ่มเติมให้ทั้งหมด 4 กองร้อย เป็นกำลังจากกองร้อย บช.ตชด. 2 กองร้อย และกำลังปจ.ควบคุมฝูงชน จากภูธรจังหวัดฉะเชิงเทราและสุโขทัย อีก 2 กองร้อย ซึ่งกำลังทั้งหมดได้เข้ารายงานตัวกับผบ.เหตุการณ์เรียบร้อยแล้ว</p>
<p><persName>พ.ต.ต.อดิเรก</persName> กล่าวอีกว่า นอกจากกำลัง ปจ.แล้ว ยังมีกำลังของฝ่ายสืบสวนที่ลงพื้นที่เฝ้าระวังเหตุรุนแรง และบันทึกภาพเหตุการณ์ต่างๆ ที่อาจจะเกิดขึ้น ทั้งของกลุ่มผู้ชุมนุมและการปฏิบัติของเจ้าหน้าที่ เพื่อเป็นการระวังเหตุจากการสร้างสถานการณ์ของมือที่สาม และเพื่อเป็นการบันทึกภาพการปฏิบัติงานของเจ้าหน้าที่ทุกส่วน ส่วนฝ่ายจราจรยังคงต้องปฏิบัติหน้าที่ในการแก้ไขปัญหาจราจร เพื่อให้เกิดผลกระทบกับพี่น้องประชนที่ใช้รถใช้ถนนน้อยที่สุด ซึ่งบก.จร.นำโดย บก.02 ได้ดำเนินการอยู่ตลอด เพื่อให้เกิดความสะดวกแก่ประชาชนมากที่สุด</p>
<p>หวั่นเกิดเหตุปะทะจากกลุ่มคัดค้าน ม็อบแดง</p>
<p><persName>พล.ต.ต.ปิยะ</persName> กล่าวว่า ในวันนี้สิ่งที่น่าเป็นห่วงมากกว่าวันอื่นๆ คือ เริ่มมีกลุ่มที่มีความเห็นไม่ตรงกันออกมาชุมนุมตามจุดต่างๆ ซึ่งได้มีการมอบภารกิจให้กับเจ้าหน้าที่เพิ่มเติมในการดูแลไม่ให้เกิดการ กระทบกระทั่ง หรือเหตุรุนแรงของมวลชน 2 กลุ่ม ซึ่งภารกิจในจุดนี้ถือว่าสำคัญเป็นลำดับแรก สำหรับกำลังตำรวจ ปจ.สำหรับการนัดรวมตัวใหญ่ของกลุ่ม นปช.ในวันพรุ่งนี้ ทางสำนักงานตำรวจแห่งชาติ ได้แจ้งมาว่า ใช้กำลัง 42 กองร้อยที่ปฏิบัติหน้าที่อยู่ในขณะนี้ มีกำลังจากภูธรบางส่วน ถูกส่งไปปฏิบัติหน้าที่ในภารกิจการประชุมผู้นำลุ่มแม่น้ำโขง ที่จังหวัดประจวบคีรีขันธ์ ซึ่งตรงจุดนี้สามารถเรียกกำลังเสริมขจาก สตช.ได้ โดย <persName>พล.ต.อ.อดุลย์ แสงสิงห์แก้ว</persName> ที่ปรึกษา สบ10 ได้แจ้งว่า บช.น.สามารถร้องขอกำลังจาก สตช.ได้</p>
<p>เตรียมรวมพลป่วนเมืองกดดันยุบสภา</p>
<p><persName>พล.ต.ต.ปิยะ</persName> กล่าวว่า จากทางการข่าวสันติบาล ได้แจ้งว่า ในวันนี้ตั้งแต่ช่วงเย็น กลุ่มผู้ชุมนุมที่เดินทางมาจากต่างจังหวัด เริ่มทยอยเข้ามาแล้ว โดยจะเดินทางมากับรถโดยสารเป็นส่วนใหญ่ มากกว่ารถปิกอัพเหมือนครั้งก่อน และสมทบกับกลุ่มในกรุงเทพมหานคร ซึ่งส่วนใหญ่เป็นรถ จยย.กลุ่มผู้ชุมนุมที่เดินทางมาเบื้องต้นคาดว่าครึ่งหนึ่งน่าจากจังหวัดทาง ภาคตะวันออกเฉียงเหนือ และภาคเหนือ อีกครึ่งจะเป็นของกรุงเทพฯและปริมณฑล ซึ่งกลุ่มมวลชนน่าจะใกล้เคียงกับเมื่อวันที่ 20-27 มี.ค.ที่ผ่านมา</p>
<p>สำหรับการรวมพลครั้งนี้ ทางเจ้าหน้าที่ได้มีการตั้งสมมติฐานเอาไว้ 3 กรณี คือ 1.ก่อกวนหรือปิดล้อมสถานที่ต่างๆ ซึ่งเจ้าหน้าที่ได้ติดตามสถานการณ์เป็นระยะๆ และมอบหมายให้ ผบก.น.1 ไปเจรจากับแกนนำ 2.กลุ่มผู้ชุมนุมอาจจะไปปิดพื้นที่ตามทางร่วมและทางแยกต่างๆ เพื่อให้การจราจรติดขัด และ 3.การเคลื่อนขบวนไปปิดล้อมสถานที่สำคัญๆ และบ้านพักบุคคลสำคัญต่างๆ ซึ่งทั้งหมดนี้ทางเจ้าหน้าที่ได้เตรียมแผนรองรับเอาไว้หมดแล้ว โดยให้ ผบก.น.1-9 เป็น ผบ.เหตุการณ์ในพื้นที่ตัวเอง ถ้ามีการรวมตัวของกลุ่มผู้ชุมนุมมากกว่า 1 จุด ก็จะมอบหมายให้รอง ผบก.น.เข้าไปดูแล</p></body>
</news>
