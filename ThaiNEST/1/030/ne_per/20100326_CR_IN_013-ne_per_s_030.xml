<teiHeader>
<fileDesc>
<titleStmt>
  <title>ตร.เร่งรวบรวมหลักฐานยิงบ้านนักธุรกิจ  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-26 17:32:04  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=218227  </bibl>
</sourceDesc>
</fileDesc>
</teiHeader>
<news>
<headline>ตร.เร่งรวบรวมหลักฐานยิงบ้านนักธุรกิจ</headline>
<lead>ตำรวจ เตรียมนำหลักฐานที่ยึดได้ จากคนร้ายก่อเหตุยิงบ้านนักธุรกิจใหญ่ ส่งกองพิสูจน์หลักฐาน หลัง 2 คนร้ายยังปากแข็งปฏิเสธ อ้างเป็นเพียงคนชี้เป้า</lead>
<neck></neck>
<body><p><persName>พล.ต.ท.สัณฐาน ชยนนท์</persName> ผบช.น. พร้อมด้วย <persName>พล.ต.ต.อนุชัย เล็กบำรุง</persName> ผบก.น.5 แถลง จับกุมตัว <persName>นายสนธยา</persName> <persName>นายอภิชาติ จ่าคล้อย</persName> อายุ 28 ปี และ 24 ปี โดยสามารถจับกุมตัวได้ที่ หอกรุงเทพอพาร์ทเม้นท์ และภายใน ซอยสุขสวัสดิ์ 70 พร้อมของกลาง เป็นเสื้อแจ๊กเก้ตสีดำ เสื้อยืดสีดำ กางเกง หมวกกันน๊อก ซึ่งเป็นชุดที่คนร้ายสวมใส่ในการก่อเหตุยิงระเบิดอาก้า เข้าไปในบ้านพักของนักธุรกิจใน ซ.ทองหล่อ 3 ซึ่งภาพวงจรปิดสามารถจับภาพไว้ได้ พร้อมรถ จยย. ไม่ติดแผ่นป้ายทะเบียน และเครื่องกระสุนปืน .45 จำนวน 7 นัด จากการสอบสวนทั้ง 2 คน ให้การปฏิเสธว่า ไม่ได้เป็นผู้ก่อเหตุยิงระเบิดดังกล่าว แต่เป็นเพียงผู้สำรวจเส้นทางและชี้เป้าหมาย โดยได้รับค่าจ้าง เป็นเงินสดจำนวน ครั้งละหลายหมื่นบาท และจากการสอบสวนทราบว่า สาเหตุการก่อเหตุดังกล่าว น่าจะเกิดจากการทวงหนี้มูลค่ากว่า 80 ล้านบาท ที่มีการติดตามทวงหนี้มาตั้งแต่ 2540 ซึ่งพนักงานสอบสวนได้ให้ <persName>นายสนธยา</persName> ได้ทดลองสวมชุดดำ ดังกล่าว ซึ่งมีลักษณะคล้ายกับในกล้องวงจรปิด ที่สามารถจับภาพได้</p>
<p>อย่างไรก็ตาม เจ้าหน้าที่ตำรวจจะนำชุดที่ได้ ส่งกองพิสูจน์หลักฐาน เพื่อตรวจสอบหาคราบเขม่าดินปืนต่อไป เบื้องต้นเจ้าหน้าที่ตำรวจ ได้แจ้งข้อหาร่วมกันมีและพกพาอาวุธปืน เข้าไปในพื้นที่สาธารณะโดยไม่ได้รับอนุญาต ซึ่งมีความผิด
ตามประมวลกฎหมายอาญามาตรา 288</p></body>
</news>
