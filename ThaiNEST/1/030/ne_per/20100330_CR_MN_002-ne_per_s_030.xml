<teiHeader>
<fileDesc>
<titleStmt>
  <title>อธิบดีกรมคุ้มครองสิทธิฯ เยี่ยมเหยื่อระเบิดป่วนเมือง  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 11:46:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000043922  </bibl>
</sourceDesc>
</fileDesc>
</teiHeader>
<news>
<headline>อธิบดีกรมคุ้มครองสิทธิฯ เยี่ยมเหยื่อระเบิดป่วนเมือง</headline>
<lead>อธิบดีกรมคุ้มครองสิทธิและเสรีภาพ กระทรวงยุติธรรม เข้าเยี่ยมให้กำลังใจ ทหารและประชาชนที่ได้รับบาดเจ็บจากเหตุระเบิดป่วนเมือง พร้อมแจ้งสิทธิที่ผู้เสียหายได้รับ แนะนำข้อกฎหมายเพื่อฟ้องร้องค่าเสียหาย</lead>
<neck></neck>
<body><p>วันนี้ (30 มี.ค.) เมื่อเวลา 11.00 น. <persName>นางสุวณา สุวรรณจูฑะ</persName> อธิบดีกรมคุ้มครองสิทธิและเสรีภาพ กระทรวงยุติธรรม เปิดเผยว่า วานนี้ (29 มี.ค) <persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม มอบหมายให้ตนและตัวแทนกระทรวงยุติธรรมเข้าเยี่ยมอาการและให้กำลังใจ ผู้ได้รับบาดเจ็บจากเหตุคนร้ายยิงระเบิดเข้าใส่สถานีวิทยุและโทรทัศน์ช่อง 11, ช่อง 5 รวมทั้งกรมทหารราบที่ 11 ซึ่งเหตุการณ์ดังกล่าวทำให้มีผู้ได้รับบาดเจ็บจำนวนมาก</p>
<p>ทั้งนี้ ได้เข้าเยี่ยมผู้รับบาดเจ็บที่นอนพักรักษาตัวอยู่ที่โรงพยาบาล รวม 3 แห่ง คือ โรงพยาบาลพญาไท 2 จำนวน 1 คน ได้แก่ <persName>นายวันชัย ฉัตรชัยธนวัฒน์</persName> อายุ 48 ปี ถูกระเบิดที่บริเวณหน้าสถานีโทรทัศน์ช่อง 5 ได้รับบาดเจ็บสาหัส แพทย์ต้องผ่าตัดลำไส้ โรงพยาบาลวชิรพยาบาลจำนวน 1 ราย ได้แก่ <persName>นางวรรณา หาญกระสินธุ์</persName> ถูกระเบิดที่บริเวณหน้าบ้าน<persName>นายบรรหาร ศิลปอาชา</persName> บาดเจ็บเล็กน้อย และผู้บาดเจ็บที่รักษาตัวอยู่โรงพยาบาลพระมงกุฎเกล้า จำนวน 10 ราย ซึ่งเป็นทหารจำนวน 9 นาย และพลเรือนทำหน้าที่ รปภ.องค์การทหารผ่านศึกอีก 1 ราย</p>
<p>อธิบดีกรมคุ้มครองสิทธิและเสรีภาพ กล่าวต่อว่า เบื้องต้นได้แจ้งสิทธิของผู้เสียหายดังกล่าว ตามภารกิจการคุ้มครองสิทธิและเสรีภาพ ได้แก่ การช่วยเหลือทางกฎหมาย โดยให้คำปรึกษาด้านกฎหมาย รับเรื่องราวร้องทุกข์ พร้อมแนะนำช่องทางเรื่องประกันชีวิต และหากมีผู้กระทำผิดแล้ว ถ้าอัยการฟ้องคดี ผู้เสียหายก็สามารถยื่นขอฟ้องคดีที่ถูกละเมิดพ่วงคดีอาญา เพื่อเรียกค่าเสียหายได้</p>
<p>นอกจากนี้จะสนับสนุนเงินกองทุนยุติธรรมและการช่วยเหลือทางการเงินแก่ ผู้เสียหายและจำเลยในคดีอาญา ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.2544 โดยกระทรวงยุติธรรมได้ส่งเจ้าหน้าที่เพื่อแจ้งให้ญาติส่งคำขอรับค่าตอบแทน ผู้เสียหายจากเหตุดังกล่าวเป็นที่เรียบร้อยแล้ว</p></body>
</news>
