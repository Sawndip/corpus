<teiHeader>
<fileDesc>
<titleStmt>
  <title>วงจรปิดพบ 2 คนเถื่อนควบ จยย.ปาบึ้ม เค 75 กรมศุลฯ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-27 16:26:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000042812  </bibl>
</sourceDesc>
</fileDesc>
</teiHeader>
<news>
<headline>วงจรปิดพบ 2 คนเถื่อนควบ จยย.ปาบึ้ม เค 75 กรมศุลฯ</headline>
<lead>ตำรวจเรียก รปภ.-จนท.กรมศุลกากร สอบปากคำเพิ่ม ตรวจกล้องวงจรปิด พบ 2 คนร้ายควบ จยย.ปาระเบิดเค 75 แต่ยังไม่ชัดรูปพรรณ และยี่ห้อรถ ต้องใช้ระบบทางเทคนิคตรวจสอบ เพื่อแกะรอยติดตามมาดำเนินคดีต่อไป</lead>
<neck></neck>
<body><p>วันนี้ (27 มี.ค.) <persName>พ.ต.อ.สมบัติ มิลินทจินดา</persName> ผกก.สส.บก.น.5 กล่าวถึงความคืบหน้ากรณีคนร้ายขว้างระเบิดสังหารแบบเค 75 เข้าไปในอาคาร 120 ปี กรมศุลกากร ถนนสุนทรโกษา แขวงและเขตคลองเตย จนส่งผลให้ระแนงอะลูมิเนียมบนเพดานและกระจกของอาคารถูกสะเก็ดระเบิดได้รับ ความเสียหาย และแรงระเบิดยังทำให้กระจกหลังรถตู้ของกรมศุลกากรหลังแตกไป 1 คันว่า หลังเกิดเหตุได้เรียก รปภ.และเจ้าหน้าที่ของกรมศุลกากร มาสอบปากคำในฐานะพยานแล้ว จำนวน 2 ปาก นอกจากนี้ยังได้นำกล้องวงจรปิดที่ติดอยู่ริมรั้ว ประตู 5 ของกรมศุลกากร มาตรวจสอบแล้ว พบว่าสามารถบันทึกภาพคนร้าย 2 คน ใช้ รถ จยย.เป็นยานพาหนะขับขี่กันมาก่อเหตุ</p>
<p>“ภาพจากกล้องวงจรปิดนั้นไม่ชัดเจน ทำให้ไม่สามารถระบุรูปพรรณของคนร้าย กับยี่ห้อหรือรุ่นของรถจักรยานยนต์ของคนร้ายได้ ซึ่งหลังจากนี้เจ้าหน้าที่จะนำภาพจากกล้องตัวดังกล่าวไปผ่านกระบวนการทาง เทคนิค เพื่อเพิ่มความคมชัดเสียก่อน จากนั้นจะกำหนดทิศทางของการสืบสวนเพื่อติดตามจับกุมผู้ก่อเหตุมาดำเนินคดี ตามกฎหมายต่อไป” <persName>พ.ต.อ.สมบัติ</persName> กล่าว</p></body>
</news>
