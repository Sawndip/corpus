<teiHeader>
<fileDesc>
<titleStmt>
  <title>บึ้มสนั่น! รถน้ำมันพุ่งชนรถบัสจอดเสียข้างทางไฟลุกท่วมไร้คนเจ็บ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-02 10:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045726  </bibl>
</sourceDesc>
</fileDesc>
</teiHeader>
<news>
<headline>บึ้มสนั่น! รถน้ำมันพุ่งชนรถบัสจอดเสียข้างทางไฟลุกท่วมไร้คนเจ็บ</headline>
<lead>ระทึก! รถบัส 2 ชั้น จอดเสียข้างทาง โชเฟอร์กำลังก้มตรวจดูเครื่องยนต์ ทันใดนั้นมีรถน้ำมันพุ่งเข้าชนอย่างจังระเบิดไฟลุกไหม้ท่วมรถน้ำมันจนลุกลาม มาที่รถบัส เจ้าหน้าที่ระดมรถน้ำ 7 คันฉีดเพื่อควบคุมเพลิง ไม่มีคนเจ็บ-เสียชีวิต</lead>
<neck></neck>
<body><p>วันนี้ (2 เม.ย.) เมื่อเวลา 03.00 น. ตำรวจ สภ.บางบัวทอง จ.นนทบุรี รับแจ้งเหตุรถชนกันบนถนนตลิ่งชัน-สุพรรณบุรี ฝั่งขาออก มีไฟลุกไหม้และมีน้ำมันไหลออกมาจนนองพื้นถนน หลังรับแจ้งจึงรีบรุดไปตรวจสอบ พร้อมกับประสานขอรถน้ำจาก อบต.บางรักน้อย มาช่วยควบคุมเพลิง</p>
<p>ที่เกิดเหตุพบรถบัส 2 ชั้น ยี่ห้อมิตซูบิชิ หมายเลขทะเบียน 31-5305 กทม. ของบริษัท วิภารัตน์ สภาพไฟลุกไหม้ทั้งคัน ตรงบริเวณท้ายรถบัสพบรถบรรทุกน้ำมัน หมายเลขทะเบียน 73-4357 กทม. ถูกไฟไหม้เช่นกัน เนื่องจากรถคันดังกล่าวบรรทุกน้ำมันมาเต็มคัน เจ้าหน้าที่ต้องใช้รถน้ำจำนวน 7 คัน ระดมฉีดเพื่อควบคุมเพลิง หลังใช้เวลาประมาณ 1 ชั่วโมง จึงสามารถควบคุมเพลิงไว้ได้ เบื้องต้นตรวจสอบไม่พบผู้เสียชีวิต</p>
<p>สอบสวน <persName>นายนุกูล เขียวแก้ว</persName> อายุ 49 ปี ซึ่งเป็นโชเฟอร์ขับรถบัสให้การว่า หลังจากที่ตนขับรถคันดังกล่าวมาถึงตรงจุดที่เกิดเหตุก็เกิดเครื่องยนต์ขัด ข้อง ตนจึงได้บังคับรถเข้าจอดข้างทางตรงบริเวณเชิงสะพาน ขณะที่ตนกำลังลงไปตรวจดูเครื่องยนต์ ก็มีรถน้ำมันพุ่งเข้าชนอย่างแรง สักครู่เกิดเสียงระเบิดและมีไฟลุกไหม้ ก่อนที่จะลุกลามมาที่รถของตน ซึ่งตนเห็นท่าไม่ดีก็เลยรีบวิ่งหนีออกมา เพราะคิดว่าเป็นรถบรรทุกแก๊ส เนื่องจากเพลิงได้ลุกไหม้อย่างรวดเร็ว หลังจากตั้งสติได้และตรวจสอบแล้วว่าไม่ใช่รถแก๊ส จึงได้โทรศัพท์แจ้งไปที่เจ้าหน้าที่ตำรวจ เพื่อประสานขอรถน้ำมาช่วยควบคุมเพลิง ส่วนคนขับรถบรรทุกน้ำมันได้อาศัยความชุลมุนหลบหนีไป</p></body>
</news>
