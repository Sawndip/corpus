<teiHeader>
<fileDesc>
<titleStmt>
  <title>เจอดีจนได้! ไพร่แดงซิ่งกระบะกลับบ้าน โดนหนังสติ๊กยิงกระจกแตก  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-27 22:25:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000042899  </bibl>
</sourceDesc>
</fileDesc>
</teiHeader>
<news>
<headline>เจอดีจนได้! ไพร่แดงซิ่งกระบะกลับบ้าน โดนหนังสติ๊กยิงกระจกแตก</headline>
<lead>แดงบุรีรัมย์ เดินทางร่วมชุมนุมม็อบไพร่แดง เดินทางกลับบ้านพี่ชายย่านร่มเกล้า ถูกมือดีซุ่มยิงหนังสติ๊กใส่รถ กระจกแตก</lead>
<neck></neck>
<body><p>เมื่อเวลา 17.30 น.วันนี้ (27 มี.ค.) <persName>ร.ต.ท.ภาสกร มณีรัตน์</persName> พนักงานสอบสวน (สบ 1) สน.หัวหมาก ได้รับแจ้งมีเหตุรถกระบะของกลุ่มเสื้อแดงถูกยิงด้วยอาวุธไม่ทราบชนิดเข้าที่ กระจกท้ายรถได้รับความเสียหาย ที่บริเวณถนนศรีบูรพาใกล้กับป้อมสัญญาณไฟแยกบ้านม้าแขวงหัวหมาก เขตบางกะปิ จึงรุดไปตรวจสอบพร้อม <persName>พ.ต.ท.กิตติพัทธ์ เที่ยงน้อย</persName> รอง ผกก.สส.สน.หัวหมาก</p>
<p>ที่เกิดเหตุอยู่ฝั่งมุ่งหน้าจากแยกนิด้าเข้าถนนรามคำแหง เจ้าหน้าที่พบรถกระบะยี่ห้อโตโยต้า วีโก้ สีดำ หมายเลขทะเบียน ถบ-2993 กทม.จอดอยู่ในสภาพกระจกหลังถูกยิงจนกระจกแตกเป็นรูขนาดเส้นผ่านศูนย์กลาง ประมาณ 1 นิ้ว ขณะเดียวกันก็พบ<persName>นายพินิจ แก้วแซมชาติ</persName> อายุ 30 ปี อยู่บ้านเลขที่ 43 ม.9 ต.ไทยสามัคคี อ.หนองหงส์ จ.บุรีรัมย์ คนขับรถ พร้อมเพื่อนอีก 7 คน ยืนรอให้การอยู่ข้างรถ</p>
<p>จากการสอบสวน<persName>นายพินิจ</persName>ให้การว่า ก่อนเกิดเหตุตนขับรถพาเพื่อนออกมาจากบริเวณที่ชุมนุมสะพานผ่านฟ้าฯ เพื่อที่จะ กลับมาบ้านพี่ชายที่ย่านร่มเกล้า โดยระหว่างทางได้แวะที่ห้างบิ๊กซี ลาดพร้าว เพื่อที่จะทำบัตร นปช. จากนั้นก็ขับรถออกมาโดยใช้เส้นทางถนนเสรีไทย เลี้ยวเข้าถนนศรีบูรพาที่แยกนิด้า จนมาถึงจุดเกิดเหตุก็ต้องชะลอรถเพื่อเลี้ยวซ้ายเข้าถนนรามคำแหง ระหว่างนั้นก็ได้ยินเสียงกระจกแตก จึงจอดรถลงมาดูก็พบว่ากระจกหลังถูกยิง โดยไม่มีใครในรถเห็นคนร้ายที่ก่อเหตุ จึงแจ้งตำรวจทันที</p>
<p>ด้าน <persName>ร.ต.ท.ภาสกร</persName> ร้อยเวรเจ้าของคดี กล่าวว่า คนร้ายไม่น่าจะใช้อาวุธปืนยิงตามที่ฝ่ายผู้เสียหายเข้าใจ แต่น่าจะใช้หนังสติ๊กที่มีกระสุนแบบนอตเหล็ก แต่อย่างไรก็ตาม ต้องรอผลการตรวจโดยละเอียดอีกครั้ง นอกจากนี้จะประสานฝ่ายจราจรที่รับผิดชอบแยกใกล้ที่เกิดเหตุให้ขอ เทปกล้องวงจรปิดมาตรวจสอบว่าสามารถจับภาพคนร้ายเอาไว้ได้หรือไม่</p></body>
</news>
