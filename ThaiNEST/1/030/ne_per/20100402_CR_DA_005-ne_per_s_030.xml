<teiHeader>
<fileDesc>
<titleStmt>
  <title>รถน้ำมันซิ่งชนรถบัสไฟลุกท่วม กลางถนนตลิ่งชัน-สุพรรณบุรี ต้องระดมรถดับเพลิง7คันสกัด ส่วนคนขับหนีตามระเบียบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-02 07:59:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57679  </bibl>
</sourceDesc>
</fileDesc>
</teiHeader>
<news>
<headline>รถน้ำมันซิ่งชนรถบัสไฟลุกท่วม กลางถนนตลิ่งชัน-สุพรรณบุรี ต้องระดมรถดับเพลิง7คันสกัด ส่วนคนขับหนีตามระเบียบ</headline>
<lead></lead>
<neck></neck>
<body><p>วันนี้ (2 เม.ย.)ผู้สื่อข่าวรายงานว่า เมื่อกลางดึกที่ผ่านมา เจ้าหน้าที่ตำรวจ สภ.บางบัวทอง จ.นนทบุรี รับแจ้งเหตุรถบรรทุกน้ำมันชนรถบัสบนถนนตลิ่งชัน-สุพรรณบุรี ฝั่งขาออก มีไฟลุกไหม้และมีน้ำมันไหลออกมาจนนองพื้นถนน หลังรับแจ้งจึงรีบรุดไปตรวจสอบ พร้อมกับประสานขอรถน้ำจาก อบต.บางรักน้อย มาช่วยควบคุมเพลิง ที่เกิดเหตุพบรถบัส 2 ชั้น มิตซูบิชิ หมายเลขทะเบียน 31-5305 กทม. ของบริษัท วิภารัตน์ สภาพไฟลุกไหม้ทั้งคัน ตรงบริเวณท้ายรถบัสพบรถบรรทุกน้ำมัน หมายเลขทะเบียน 73-4357 กทม. ถูกไฟไหม้เช่นกันเนื่องจากรถคันดังกล่าวบรรทุกน้ำมันมาเต็มคัน เจ้าหน้าที่ต้องใช้รถน้ำจำนวน 7 คันระดมฉีดเพื่อควบคุมเพลิง หลังใช้เวลาประมาณ 1 ชั่วโมง จึงสามารถควบคุมเพลิงไว้ได้ ตรวจสอบเบื้องต้นไม่พบผู้เสียชีวิต</p>
<p>สอบสวน <persName>นายนุกูล เขียวแก้ว</persName> อายุ 49 ปี โชเฟอร์ขับรถบัส ให้การว่า หลังจากที่ตนขับรถคันดังกล่าวมาถึงตรงจุดที่เกิดเหตุ ก็เกิดเครื่องยนต์ขัดข้อง ตนจึงได้บังคับรถเข้าจอดข้างทางตรงบริเวณเชิงสะพาน ขณะที่ตนกำลังลงไปตรวจดูเครื่องยนต์ ก็มีรถน้ำมันพุ่งเข้าชนอย่างแรง สักครู่ก็เกิดเสียงระเบิดและมีไฟลุกไหม้ ก่อนที่จะลุกลามมาที่รถของตน ซึ่งตนเห็นท่าไม่ดีก็เลยรีบวิ่งหนีออกมา เพราะคิดว่าเป็นรถบรรทุกแก๊ส เนื่องจากเพลิงได้ลุกไหม้อย่างรวดเร็ว หลังจากตั้งสติได้และตรวจสอบแล้วว่าไม่ใช่รถแก๊ส จึงได้โทรศัพท์แจ้งไปที่เจ้าหน้าที่ตำรวจเพื่อประสานขอรถน้ำมาช่วยควบคุม เพลิง ส่วนคนขับรถบรรทุกน้ำมันได้อาศัยความชุลมุนหลบหนีไป</p></body>
</news>
