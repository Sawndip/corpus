<teiHeader>
<fileDesc>
<titleStmt>
  <title>ปส.แถลงจับยาบ้ากว่า 1.5 ล้านเม็ด มูลค่ากว่า 300 ล้าน‏  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=205170  </bibl>
</sourceDesc>
</fileDesc>
</teiHeader>
<news>
<headline>ปส.แถลงจับยาบ้ากว่า 1.5 ล้านเม็ด มูลค่ากว่า 300 ล้าน‏</headline>
<lead></lead>
<neck></neck>
<body><p>ที่ กองบัญชาการตำรวจปราบปรามยาเสพติด (บช.ปส.) <persName>นายพีระพันธุ์ สาลีรัฐวิภาค</persName> รัฐมนตรีว่าการกระทรวงยุติธรรม <persName>พล.ต.อ.ปทีป ตันประเสริฐ</persName> รักษาการ ผู้บัญชาการตำรวจแห่งชาติ (ผบ.ตร.) และเจ้าหน้าที่ที่เกี่ยวข้อง แถลงข่าวจับกุม <persName>น.ส.วรนันท์ หนูตอ</persName> อายุ 33 ปี อาชีพเซลล์ขายข้าวสาร <persName>นายวิรัตน์ กาญจนมหิงส์</persName> อายุ 47 ปี อาชีพขับรถตู้ และ<persName>นายนัทธพงศ์ แซ่เล้า</persName> อายุ 28 ปี พนักงานโรงงานแห่งหนึ่งใน จ.ชลบุรี พร้อมของกลาง ยาบ้าจำนวน 1,550,000 เม็ด มูลค่าประมาณ 300 ล้านบาท กระเป๋าเดินทางสีดำ รถยนต์ฮอนด้า สีน้ำตาล ทะเบียน ษจ 571 กทม. รถยนต์วอลโว่ สีเทา ทะเบียน 3ฐ 4223 กทม.โทรศัพท์มือถือ 6 เครื่อง เครื่องเย็บกระสอบใช้บรรจุยาบ้า จับกุมได้บริเวณถนนหน้าวัดกลางคลองสาม ต.คลองสาม อ.คลองหลวง จ.ปทุมธานี</p>
<p>ทั้งนี้ สืบเนื่องจากชุดสืบสวน บก.ปส.3 ร่วมกับเจ้าหน้าที่ ป.ป.ส. สืบทราบว่า กลุ่มผู้ต้องหามีพฤติการณ์ลักลอบค้ายาบ้าโดยมีการลำเลียงยาบ้ามาจากภาคเหนือ โดยมาพักไว้ที่บ้านเลขที่ 99/22 หมู่ 10 ต.คลองหนึ่ง อ.คลองหลวง จ.ปทุมธานี ก่อนจะนำไปกระจายส่งให้ลูกค้าตามพื้นที่ต่างๆ หลังจากพบข้อมูลแน่ชัดจึงวางแผนเฝ้าติดตามพฤติกรรมของผู้ต้องหา กระทั่งพบว่าทั้งหมดได้ขับรถยนต์ของกลางทั้ง 2 คัน เพื่อเตรียมนำยาบ้าไปส่งให้ลูกค้าใน กทม.จึงขับรถตามจนไปทันที่บริเวณวัดกลางคลองสาม ก่อนจะแสดงตัวขอเข้าตรวจค้นจับกุม พบยาบ้า 9.6 แสนเม็ด ภายในรถยนต์ทั้ง 2 คัน จากนั้นจึงขยายผลเข้าตรวจค้นบ้านพักหลังดังกล่าว สามารถยึดยาบ้าของกลางได้อีกจำนวน 6.9 แสนเม็ด จึงยึดทั้งหมดไว้เป็นหลักฐาน พร้อมกับแจ้งข้อหา ร่วมกันมียาเสพติดให้โทษประเภท 1 (ยาบ้า) ไว้ในครอบครองเพื่อจำหน่ายโดยไม่ได้รับอนุญาต</p>
<p>สอบสวน <persName>น.ส.วรนันท์</persName> ให้การรับสารภาพว่า ได้รับว่าจ้างจากกลุ่มผู้ค้ายาเสพติดในพื้นที่ภาคเหนือ เป็นเงิน 20,000 บาท เพื่อนำยาบ้ามาส่งมอบให้ลูกค้าโดยนำมาพักไว้ที่บ้านหลังดังกล่าว โดยเพิ่งทำเป็นครั้งแรก สาเหตุเนื่องจากต้องการนำเงินไปใช้จ่าย ขณะที่ <persName>นายวิรัตน์</persName> และ<persName>นายนัทธพงศ์</persName> รับสารภาพว่า ได้รับว่าจ้างเป็นเงินคนละ 50,000 บาท ก่อนจะนำยาบ้าไปส่งลูกค้าแต่ก็มาถูกจับกุมไว้ไดเสียก่อน ทั้งนี้ ชุดจับกุมได้ควบคุมตัวผู้ต้องหาทั้งหมดส่งพนักงานสอบสวน บช.ปส.ดำเนินคดีและขยายผลการจับกุมต่อไป</p></body>
</news>
