<teiHeader>
<fileDesc>
<titleStmt>
  <title>ป่วนอีก!วางบึ้มรั้ว อสส.รัชดา-จนท.กู้ทัน  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-26 10:56:27  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=218151  </bibl>
</sourceDesc>
</fileDesc>
</teiHeader>
<news>
<headline>ป่วนอีก!วางบึ้มรั้ว อสส.รัชดา-จนท.กู้ทัน</headline>
<lead>ป่วนอีก วางระเบิดM67 รั้วสำนักงานอัยการสูงสุด ย่านรัชดา แต่โชคดีกู้ทัน ตำรวจเร่งสอบกล้องวงจรปิด</lead>
<neck></neck>
<body><p><persName>พ.ต.อ.สุพจน์ พรหมศิริ</persName> ผกก.สน.พหลโยธิน เปิดเผยว่า เมื่อสักครู่ที่ผ่านมา ได้รับแจ้งจากทางเจ้าหน้าที่รักษาความปลอดภัยของ อสส. ว่า พบวัตถุระเบิดตกอยู่ภายในลานจอดรถ ของสำนักงานอัยการสูงสุด หรือ อสส.จากการเข้าตรวจสอบพบลูกระเบิดชนิด M67 ถูกบรรจุอยู่ภายในถุงพลาสติก หล่นอยู่กลางลานจอดรถ เบื้องต้นเชื่อว่าคนร้ายน่าจะนำมาโยนตั้งแต่เมื่อคืนที่ผ่านมา แต่ระเบิดไม่ทำงาน จนเจ้าหน้าที่ รปภ.พบระหว่างเดินตรวจพื้นที่โดยรอบดังกล่าว ซึ่งขณะนี้เจ้าหน้าที่วิทยาการได้เก็บกู้ไว้ได้อย่างปลอดภัยแล้ว และได้นำของกลางไปตรวจสอบหาร่องรอยนิ้วมือ เพื่อหาตัวของผู้ที่ก่อเหตุ ส่วนการหาพยานหลักฐานด้านอื่นนั้น ขณะนี้อยู่ระหว่างการดำเนินการ ไม่ว่าจะเป็นการตรวจสอบหลักฐานจากกล้องวงจรปิด หรือ สืบหาพยานบุคคล</p>
<p>ด้าน <persName>นายวัยวุฒิ หล่อตระกูล</persName> รองอัยการสูงสุด กล่าวถึง กรณีพบวัตถุระเบิด M67 บริเวณริมรั้วสำนักงานอัยการสูงสุด
ถ.รัชดาภิเษก ว่า วันนี้ตนเองไม่ได้เดินทางเข้าสำนักงาน เนื่องจากติดภารกิจไป จ.สุราษฎร์ธานี กับ <persName>นายจุลสิงห์ วสันตสิงห์</persName> อัยการสูงสุด แต่เชื่อว่า น่าจะเป็นการสร้างสถานการณ์มากกว่า โดยไม่ได้หวังผลให้มีผู้ได้รับบาดเจ็บซึ่งหลังจากนี้ สำนักงานอัยการสูงสุดจะต้องเพิ่มกำลังเจ้าหน้าที่รักษาความปลอดภัย ตรวจตราคุมเข้มมากขึ้น เพื่อเป็นการป้องกัน แต่ที่ผ่านมาการรักษาความปลอดภัยก็คุมเข้มอยู่แล้ว จึงไม่น่าเป็นห่วงอะไร และเห็นว่าไม่น่าจะเกี่ยวข้องกับกรณีที่สำนักงานอัยการสูงสุด เป็นที่ทำงานของพนักงานในคดีสำคัญ ทั้งคดีพิเศษ คดีสำคัญ คดีเศรษฐกิจ และ ทรัพยากร คดีอาญา และสำนักงานอัยการฝ่ายประเทศ ซึ่งรับผิดชอบในคดีเกี่ยวข้องกับ <persName>พ.ต.ท.ทักษิณ ชินวัตร</persName> อดีตนายกรัฐมนตรี แต่น่าจะเป็นการสร้างสถานการณ์เพื่อมุ่งสถานที่ราชการเท่านั้น อย่างไรก็ตาม ยังยืนยันว่าจะทำหน้าที่อัยการต่อไป ซึ่งเหตุดังกล่าว มิได้บั่นทอนกำลังใจของพนักงานอัยการแต่อย่างใด</p></body>
</news>
