<teiHeader>
<fileDesc>
<titleStmt>
  <title>รถบรรทุกมักง่ายทำน้ำมันหกเรี่ยราดถนน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-24 14:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56052  </bibl>
</sourceDesc>
</fileDesc>
</teiHeader>
<news>
<headline>รถบรรทุกมักง่ายทำน้ำมันหกเรี่ยราดถนน</headline>
<lead>ทำเกิดอุบัติเหตุซ้ำซ้อน โปลิศเต้นเร่งตรวจสอบกล้องวงจรปิด หาต้นตอมาดำเนินคดี</lead>
<neck></neck>
<body><p>วันนี้ (24 มี.ค.) <persName>ร.ต.ท.สุพจน์ มะลิเลิศ</persName> พนักงานสอบสวน สน.โคกคราม รับแจ้งเหตุน้ำมันหกบนถนน ทำให้เกิดอุบัติเหตุหลายราย บริเวณแยกลาดปลาเค้า ถนนเกษตร-นวมินทร์ ขาเข้า แขวงจระเข้บัว เขตลาดพร้าว ไปตรวจสอบ พร้อมเจ้าหน้าที่หน่วยกู้ชีพนเรนทร ที่เกิดเหตุพบว่า มีคราบน้ำมันโซล่าหกเป็นทางยาวกว่า 50 เมตร มีรถ จยย.คาวาซากิ จีทีโอ สีแดง ทะเบียน ปทร880 กทม. บรรทุกแก็สหุงต้มล้มคว่ำอยู่ โดยผู้ขับขี่ได้รับบาทเจ็บเล็กน้อย จึงช่วยปฐมพยาบาล ใกล้กันพบรถเก๋งฮอนด้าแจ๊ส สีดำ ทะเบียน ศฐ 6380 กทม. ถูกรถกระบะ โตโยต้า สีขาว ทะเบียน วต3054 กทม.ของหน่วยงาน กทม.ชนท้ายเสียหาย และยังพบรถมิซุบิชิสเปดวาก้อน สีแดง ทะเบียน 8ศ2676 กทม. ถูกรถเก๋งฮอนด้าแจ๊ส สีฟ้า ทะเบียน ษล1294 กทม.ชนประตูหลังด้านขวาได้รับความเสียหาย ซึ่งทั้งหมดตกลงกันได้</p>
<p>หลังเกิดเหตุ ทางเจ้าหน้าที่ได้นำกรวยจราจรมากั้นไม่ให้รถผ่าน และประสานไปยังเขตให้มาทำความสะอาดคราบน้ำมันดังกล่าว จากการสอบสวนเบื้องต้นทราบว่า ก่อนเกิดเหตุ ได้มีรถบรรทุกน้ำมัน ไม่ทราบทะเบียน วิ่งผ่าน แล้วเกิดการรั่วไหลของน้ำมันหกบนพื้นผิวจราจร ทำให้รถ จยย.ส่งแก๊สลื่นล้ม รถเก๋งที่ขับตามมาต้องหักหลบกันจ้าระหวั่นจนเกิดอุบัติเหตุ ซึ่งทางเจ้าหน้าที่จะได้ตรวจสอบกล้องวงจรปิดว่า เกิดจากรถคันไหน ก่อนจะติดตามมาดำเนินคดีตามกฎหมายต่อไป</p></body>
</news>
