<teiHeader>
<fileDesc>
<titleStmt>
  <title>ศชต.เสนอไอเดีย ตร.ขอกันอัตราเกษียณทุกปี!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-29 18:16:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000043682  </bibl>
</sourceDesc>
</fileDesc>
</teiHeader>
<news>
<headline>ศชต.เสนอไอเดีย ตร.ขอกันอัตราเกษียณทุกปี!</headline>
<lead>ศชต.ถกสิทธิประโยชน์ของตำรวจจังหวัดชายแดน ภาคใต้ โดยมีการเสนอหมุนเวียนกำลังพล กำหนดให้ตำรวจชั้นประทวนอยู่ในพื้นที่ 5 ปี จึงโยกย้ายออกจากหน่วยได้ พร้อมเสนอให้กันอัตราเกษียณของแต่ละปีเก็บไว้ให้คนจาก ศชต. หมุนออกไปและต้องเปลี่ยนคนใหม่เข้ามาต้องผ่านทดลองงาน 6 เดือน</lead>
<neck></neck>
<body><p>วันนี้ (29 มี.ค.) ที่สำนักงานตำรวจแห่งชาติ (ตร.) <persName>พล.ต.ท.สมโชค เจริญพร</persName> รองผู้บัญชาการสำนักงานกำลังพล (รอง ผบช.สกพ.) เป็นประธานการประชุมการแก้ปัญหาการบริหารงานบุคคลของศูนย์ปฏิบัติการตำรวจ จังหวัดชายแดนภาคใต้ (ศชต.) โดยมีตัวแทนจากทุกกองบัญชาการร่วมประชุมเสนอแนะแนวทางการแก้ปัญหา ขณะที่มีตัวแทนตำรวจจาก ศชต.ร่วมประชุมหลายคน นำโดย <persName>พล.ต.ต.เดชณรงค์ สุทธิชาญบัญชา</persName> รอง ผบช.ศชต. <persName>พล.ต.ต.สันติ มะลิขาว</persName> ผู้บังคับการศูนย์ฝึกอบรม ศชต. <persName>พล.ต.ต.สายันห์ กระแสแสน</persName> ผู้บังคับการการ จังหวัดยะลา <persName>พ.ต.อ.นฤชา สุวรรณลาภา</persName> ผู้กำกับการ สภ.ปะนาเระ จ.ปัตตานี <persName>ด.ต.แชน วรงไพสิฐ</persName> ผู้บังคับหมู่งานเก็บกู้และทำลายวัตถุระเบิด บก.ภ.จว.นราธิวาส โดยใช้เวลาประชุม ร่วม 3 ชั่วโมง</p>
<p><persName>พล.ต.ต.สันติ</persName> กล่าวว่า วันนี้เป็นการประชุมชุดย่อย เพื่อหารือกันเรื่องสิทธิประโยชน์ของตำรวจในจังหวัดชายแดนภาคใต้ หลังจากที่ชุดใหญ่ ที่มี <persName>พล.ต.อ.ปทีป ตันประเสริฐ</persName> รรท.ผบ.ตร. ประชุมไปเมื่อสัปดาห์ที่ผ่านมา ซึ่งวันนี้ ศชต.ได้เสนอสิทธิประโยชน์ด้านกำลังพลให้กับตำรวจในศชต.ไปหลายประเด็น อาทิ การขอแก้ระเบียบการให้เงินเพิ่มสู้รบ (พสร.) ที่จากเดิมกำหนดว่าแต่ละคนมีสิทธิ์ในเงินส่วนนี้ไม่เกิน 4 ครั้ง เท่านั้น แต่เนื่องจากตำรวจในพื้นที่ ศชต.มีโอกาสเกิดเหตุปะทะ ลอบทำร้ายหลายครั้ง จึงขอเพิ่มสิทธิการรับเงินเพื่อสู้รบ (พสร.) ตามครั้งที่ประสบเหตุจริง</p>
<p>ผบก.ศฝร.ศชต.กล่าวว่า ได้เสนอเรื่องการหมุนเวียนกำลังพล โดยขอกำหนดว่าให้ตำรวจชั้นประทวนอยู่ในพื้นที่ 5 ปี จึงจะโยกย้ายออกนอกหน่วยได้ ระดับรองสารวัตร 4 ปี สารวัตรถึงรองผู้บังคับการ 3 ปี โดยทุกคนต้องผ่านการประเมินการทำงาน เอาผลงานมาแสดง ถึงจะย้ายได้ แต่หากผิดวินัยถูกกักยาม ลงทัณฑ์ ก็ต้องเพิ่มจำนวนปีที่ต้องอยู่ในพื้นที่ ห้ามย้ายจนกว่าจะครบ ซึ่งต่อไปทุกคนจะรู้กำหนดว่าทำงานอยู่กี่ปี ถึงจะหมุนเวียนได้ โดยเรื่องนี้ได้เสนอ ตร.ไปว่า ต่อไปทุก บช.ให้กันอัตราเกษียณของแต่ละปีเก็บไว้ให้คนจาก ศชต.หมุนออกไป และต้องเปลี่ยนคนใหม่เข้ามา โดยคนที่เข้ามานั้น ศชต.จะไม่รับไว้ทันที ซึ่งต้องผ่านการทดลองงาน 6 เดือนก่อน ถึงจะรับ และแต่งตั้งย้อนหลัง</p>
<p>ทั้งนี้ เพื่อให้เกิดระบบหมุนเวียนกำลังพล เป็นขวัญกำลังใจให้ตำรวจในพื้นที่ ศชต.ที่ทุกวันนี้หลายคนมักถามผู้บังคับบัญชา ว่า ทำงานมานานเมื่อไหร่จะย้ายได้ โดยที่ผู้บังคับบัญชาไม่สามารถให้คำตอบได้ นอกจากนี้ ยังทำให้ตำรวจ ศชต.มีกำลังพลใหม่ๆ เข้ามาที่มีศักยภาพมีคุณภาพตรงตามความต้องการ สอดรับการแก้ปัญหาในพื้นที่</p>
<p><persName>พล.ต.ต.สันติ</persName> กล่าวด้วยว่า สำหรับการนับวันทวีคูณเพื่อพิจารณาแต่งตั้งเลื่อนตำแหน่งสูงขึ้น นั้น ศชต.เสนอไปว่า เรายึดตามระเบียบสำนักนายกรัฐมนตรีว่าด้วยบำเหน็จความชอบเจ้าหน้าที่ผู้ ปฏิบัติงานในจังหวัดชายแดนภาคใต้ พ.ศ.2550 โดยเราได้เสนอรายละเอียดต่างๆไป และมีข้อกำหนดว่าคนที่จะได้สิทธิต้องผ่านการประเมินผลงาน 'ต้องอยู่ในพื้นที่จริง ไม่ใช่คนที่เอาชื่อมาฝาก เพื่อเดินทางลัดแล้วตัวไปอยู่ที่อื่น</p>
<p>นอกจากนี้ ทราบว่า สำนักงานกำลังพลกำลังเสนอหลักเกณฑ์ แนวทาง เรื่องการเลื่อนตำรวจชั้นประทวนใน ศชต.ที่ปฏิบัติงานด้วยความเสี่ยง มุ่งมั่น ให้ขึ้นเป็นนายตำรวจสัญญาบัตรด้วย</p>
<p>อย่างไรก็ตาม คณะกรรมการชุดนี้จะเสนอให้คณะกรรมการชุดใหญ่ของ รรท.ผบ.ตร.พิจารณาต่อไป แต่ตำรวจ ศชต.เห็นว่า หาก ตร.เห็นชอบกับแนวทางสิทธิประโยชน์ โดยเฉพาะเรื่องการแต่งตั้งนั้น อยากให้ออกเป็นกฎ ก.ตร.เสียเลยเพื่อให้เป็นแนวทาง ระเบียบปฏิบัติที่ชัดเจน</p>
<p>ด้าน <persName>พ.ต.อ.นฤชา</persName> กล่าวว่า เมื่อวันที่ 18 ธันวาคม 2552 ที่ผ่านมา มีตำรวจ ศชต.กลุ่มหนึ่งประมาณ 100 คน ทำหนังสือร้องทุกข์ต่อ ก.ตร.เรื่องขอให้ ตร.ดำเนินการตามสิทธิตามระเบียบสำนักนายกรัฐมนตรีว่าด้วยบำเหน็จความชอบเจ้า หน้าที่ผู้ปฏิบัติงานในจังหวัดชายแดนภาคใต้ พ.ศ. 2550 ซึ่งรวมถึงวันทวีคูณและสิทธิอื่นๆ หากถึงวันที่ 18 เมษายน แล้ว ตร.ยังไม่ดำเนินการให้สิทธิตามระเบียบนี้ก็มีการคุยกันว่าจะมีการยื่นฟ้อง ศาลปกครอง</p></body>
</news>
