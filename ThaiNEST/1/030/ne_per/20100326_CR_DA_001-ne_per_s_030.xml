<teiHeader>
<fileDesc>
<titleStmt>
  <title>จับหนุ่มอิหร่านขนยาไอซ์ 16 ล้าน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-26 07:22:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56280  </bibl>
</sourceDesc>
</fileDesc>
</teiHeader>
<news>
<headline>จับหนุ่มอิหร่านขนยาไอซ์ 16 ล้าน</headline>
<lead></lead>
<neck></neck>
<body><p>กรมศุลฯ โชว์ตะครุบคาสนามบิน หนุ่มอิหร่านลอบขนยาไอซ์ 4 กก.เข้าไทย หลังบินจากกรุงเตหะรานมาสุวรรณภูมิ เจอเจ้าหน้าที่ศุลกากรตรวจค้น เจอยาไอซ์มูลค่ากว่า 16 ล้าน ซุกซ่อนในกระเป๋าสะพาย ที่ดัดแปลงไว้ซ่อนยาเสพติดโดยเฉพาะ เค้นสอบสารภาพ รับจ้าง 1.8 แสนบาท ลอบขนส่งลูกค้า แต่แห้วอดได้เงิน  เพราะงานเหลว</p>
<p>ที่สำนักงานศุลกากรตรวจของผู้โดยสาร ท่าอากาศยานสุวรรณภูมิ จ.สมุทรปราการ เมื่อเวลา 14.30 น. วันที่ 25 มี.ค. <persName>นางกรศิริ พิณรัตน์</persName> รองอธิบดีกรมศุลกากร และ<persName>นายเอกลาภ รัตนรุจ</persName> ผอ.สำนักงานศุลกากรตรวจของผู้โดยสารฯ แถลงข่าวเจ้าหน้าที่ศุลกากรตรวจของผู้โดยสารฯ จับกุม ตัว<persName>นายจาวาด วาซิร์ปูร์มานิกฮ์</persName> อายุ 38 ปี ชาวอิหร่าน พร้อมของกลางยาไอซ์ หรือแอมเฟตามีนไฮโดรคลอไรด์ น้ำหนัก 4 กก. มูลค่ากว่า 16 ล้านบาท ทั้งนี้เนื่องจากเจ้าหน้าที่สืบ ทราบว่าจะมีชาวต่างชาติลักลอบนำยาเสพติดเข้าในประเทศไทย กระทั่งเวลา 11.45 น. วันเดียวกัน พบชายต้องสงสัยทราบภายหลังคือ<persName>นายจาวาด</persName> เดินทางโดยสายการบินมาฮาน แอร์ไลน์ เที่ยวบินที่ ดับเบิ้ลยู 5 5045 จาก กรุงเตหะราน ประเทศอิหร่าน มายังท่าอากาศ ยานสุวรรณภูมิ โดยขณะ<persName>นายจาวาด</persName>สะพายกระเป๋าสีน้ำตาลอ่อน เดินผ่านช่องตรวจไม่มีของต้องสำแดง (ช่องเขียว) หมายเลข 9 โซน บี อาคารผู้โดยสารระหว่างประเทศขาเข้า</p>
<p>เจ้าหน้าที่ตรวจสอบหนังสือเดินทาง พบระบุชื่อผู้ต้องหา และจากการตรวจค้นอย่างละเอียด พบกระเป๋าถูกดัดแปลงทำซ้อนกันเป็น 2 ใบ และที่ก้นกระเป๋าซุกซ่อนยาไอซ์ดังกล่าว ซึ่งแยกใส่ถุงพลาสติกเล็ก ๆ ไว้หลายถุง สอบสวนเบื้องต้น ผู้ต้องหารับสารภาพว่า เดินทางมาประเทศไทย เป็นครั้งแรก โดยมีผู้ว่าจ้างเป็นเงิน 1.8 แสน บาท ให้ลักลอบนำยาไอซ์เข้ามาส่งให้ลูกค้าในประเทศไทย ซึ่งเมื่อเดินทางมาถึงเมืองไทยแล้ว จะมีลูกค้าหรือคนรับของโทรศัพท์ติดต่อให้นำยาไอซ์ไปส่งตามสถานที่นัดหมาย หากงานสำเร็จจึงจะได้เงินค่าจ้าง แต่สุดท้ายมาถูกจับกุมได้เสียก่อน โดย<persName>นายจาวาด</persName>ถูกตั้งข้อหา นำของต้องห้ามประเภทยาเสพติดให้โทษเข้ามาในราชอาณาจักร ตามมาตรา 27 พ.ร.บ.ศุลกากร พ.ศ. 2469 และ พ.ร.บ.ยาเสพติดให้โทษ พ.ศ. 2522 และกฎหมายอื่นที่เกี่ยวข้อง นำตัวพร้อมของกลางส่ง บช.ปส. ดำเนินคดีและขยายผลต่อไป</p></body>
</news>
