<teiHeader>
<fileDesc>
<titleStmt>
  <title>จับฝรั่งโกงขายห้องชุดหรูหลังละ 15 ล้าน เหยื่อสูญ 217 ล้าน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-31 14:01:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044702  </bibl>
</sourceDesc>
</fileDesc>
</teiHeader>
<news>
<headline>จับฝรั่งโกงขายห้องชุดหรูหลังละ 15 ล้าน เหยื่อสูญ 217 ล้าน</headline>
<lead>กองปราบฯ รวบหนุ่มใหญ่ชาวอังกฤษประธานกรรมการ "ปุระวนารีสอร์ท" หลอกขายห้องชุดสุดหรู ราคา 6-15 ล้านบาท เหยื่อหลายชาติหลงเชื่อสั่งจองซื้อโครงการเพส 2 ตามคำชวนเชิญ แถมทำสัญญาซื้อขายจ่ายเป็นงวด รวมมูลค่าความเสียหาย 217 ล้านบาท แต่เมื่อตรวจสอบเจอบริษัท ปุระวนาฯ ไม่ได้รับอนุญาตให้ก่อสร้าง</lead>
<neck></neck>
<body><p>วันนี้ ( 31 มี.ค.) เมื่อเวลา 10.30 น. <persName>พ.ต.อ.สุพิศาล ภักดีนฤนาถ</persName> รักษาการผบก.ป. สั่งการ <persName>พ.ต.อ.พรศักดิ์ สุรสิทธิ์</persName> ผกก.1บก.ป. <persName>พ.ต.ท.ณัฐกร ประภายนต์</persName> รองผกก.1 บก.ป. นำกำลังจับกุม <persName>นายสตีเว่น เจมส์ แกรนด์วิลล์</persName> อายุ 43 ปี สัญชาติอังกฤษ ประธานกรรมการฝ่ายบริหารบริษัท ปุระวนารีสอร์ท จำกัด ตามหมายจับศาลอาญา ที่ 667/2553 ลงวันที่ 19 มีนาคม 2553 ข้อหาฉ้อโกงประชาชน จับกุมได้ที่สำนักงานบริษัท ปุระวนารีสอร์ท พื้นที่ ต.ราไวย์ อ.เมือง จ.ภูเก็ต</p>
<p>ทั้งนี้ เมื่อเดือนพฤษภาคม 2552 <persName>นายอนันต์ กุมาร์ เซน</persName> อายุ 48 ปี สัญชาติสิงคโปร์ กรรมการผู้จัดการบริษัท ไทคุน กรุ๊ป จำกัด รับมอบอำนาจจากกลุ่มผู้เสียหายรวม 19 ราย ที่ซื้อห้องชุดราคา หลังละ 6 -15 ล้านบาท จากโครงการ “ปุระวนารีสอร์ท” ของบริษัท ปุระวนาฯ ได้เข้าแจ้งความกับพนักงานสอบสวน บก.ป.ว่าถูกหลอกลวงให้ซื้อโครงการที่พักอาศัยดังกล่าว ภายหลังได้พบโฆษณาทางหน้าหนังสือพิมพ์ รวมทั้งมีการจัดนิทรรศการตามประเทศต่าง ๆ อาทิ สิงคโปร์ ฮ่องกง อังกฤษ ออสเตรเลีย เชิญชวนให้ซื้อโครงการนี้โดยทางบริษัท ปุระวนาฯ ระบุว่าจะดำเนินการก่อสร้างโครงการในเฟส 2 กว่า 70 ยูนิต เริ่มตั้งแต่ปี 2548 กำหนดเสร็จสิ้นในปี 2551 ทำให้กลุ่มผู้เสียหายสนใจจองซื้อโครงการโดยทำสัญญาซื้อขายมีการจ่ายเงินเป็น งวด ๆ และทั้งหมดจ่ายไปแล้วกว่า 80 % รวมมูลค่าความเสียหายกว่า 217 ล้านบาท แต่หลังจากได้มาดูความคืบหน้าโครงการ เพื่อเตรียมรับการส่งมอบ หากชำระเงินครบจำนวน กลับพบว่ายังไม่มีการเริ่มก่อสร้าง</p>
<p>จากนั้นผู้เสียหายบางรายจึงทวงถามความรับผิดชอบ แต่ได้รับการบ่ายเบี่ยงมาตลอด โดยมีการกล่าวอ้างเหตุผลต่าง ๆ นานา ไม่ว่าจะเป็นเรื่องปัญหาน้ำท่วม ปัญหาการเงินรวมไปถึงปัญหาจากการเมือง กระทั่งกลุ่มผู้เสียหายตรวจสอบพบว่าบริษัทแห่งนี้ไม่ได้รับอนุญาตจากทาง จังหวัดภูเก็ตให้ก่อสร้างโครงการเฟส 2 จึงมอบอำนาจให้<persName>นายอนันต์</persName> เข้าแจ้งความดำเนินคดี</p>
<p>อย่างไรก็ตาม ผู้เสียหายที่หลงเชื่อจองซื้อโครงการนี้มีหลายชาติ รวมทั้งบุคคลที่มีชื่อเสียง เช่น เจ้าของไทเกอร์เบียร์ ประเทศสิงคโปร์ ก็ถูกหลอกลวง เรื่องนี้ทำให้ภาพลักษณ์ของประเทศไทยเสียหายอย่างมาก ก่อนหน้านี้บริษัท ปุระวนาฯ ยังมีการโฆษณาชี้ชวนด้วยการระบุว่า หากผู้สั่งจองรายใดมาเข้าพักเฉพาะในช่วงฤดูหนาว หรือมาพักร้อนไม่ได้มาอาศัยตลอดทั้งปี ถ้าพร้อมให้ทางโครงการนำห้องพักไปให้ลูกค้ารายอื่นเช่าอาศัยชั่วคราว จะให้ค่าเช่า 8% จากเงินที่ได้รับค่าเช่าห้องชั่วคราวเป็นเวลา 12 ปี</p>
<p>จากการสอบสวน <persName>นายสตีเว่น เจมส์ แกรนด์วิลล์</persName> ให้การปฏิเสธโดยไม่ขอให้การใด ๆ ก่อนจะประสานทนายความยื่นเรื่องขอประกันตัว แต่ยังอยู่ระหว่างการพิจารณาของพนักงานสอบสวน</p>
<p>ผู้สื่อข่าวรายงานว่า สำหรับผู้ที่เกี่ยวข้องนอกเหนือจาก<persName>นายสตีเว่นฯ</persName> ซึ่งกลุ่มผู้เสียหายแจ้งความดำเนินคดีไว้ยังมีผู้เกี่ยวข้องอีกหลายราย มีทั้งที่เป็นบุคคลและนิติบุคคล โดยพนักงานสอบสวน บก.ป. อยู่ระหว่างเร่งรวบรวมพยานหลักฐานตรวจสอบความเชื่อมโยงก่อนจะพิจารณาขอ อนุมัติหมายจับศาลอาญาเพื่อดำเนินคดีกับผู้ที่เกี่ยวข้องต่อไป</p></body>
</news>
