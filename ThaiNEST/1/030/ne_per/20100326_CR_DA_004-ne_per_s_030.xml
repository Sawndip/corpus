<teiHeader>
<fileDesc>
<titleStmt>
  <title>ฆ่ายกครัว! 4 ศพสยอง ร.ต.ท.กับลูกเมียตายเกลื่อนถนน ตร.มุ่งปม'ชู้สาว'  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-26 07:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56285  </bibl>
</sourceDesc>
</fileDesc>
</teiHeader>
<news>
<headline>ฆ่ายกครัว! 4 ศพสยอง ร.ต.ท.กับลูกเมียตายเกลื่อนถนน ตร.มุ่งปม'ชู้สาว'</headline>
<lead></lead>
<neck></neck>
<body><p>ฆ่ายกครัว"ร.ต.ท."โรงพักบางบัวทอง 4 ศพ ตายเกลื่อนถนน แม้เด็กวัย 4 ขวบก็ไม่เว้น เหตุเกิดขณะผู้ตายพร้อมครอบครัวรวม 5 คน ขับรถจาก ตจว.เข้ากรุงเทพฯ คนร้ายตามประกบ จอดรถคุยกันข้างทาง แต่ตกลงกันไม่ได้ มือปืนลากลูกซองยิง “ผู้หมวด” ตายก่อน เมียพยายามวิ่งหนี ไม่รอดถูกส่องดับอีกราย มือปืนอีกคนที่คุมตัวลูก ๆ ทั้ง 3 คน จ่อยิงเด็กเลือดเย็นตายทีละคน ก่อนฉวยทรัพย์สินผู้ตายกว่า 4 แสนบาทติดมือไปด้วย เดชะบุญ พี่สาวคนโตวัย 6 ขวบ รอดปาฏิหาริย์ ตร.คุ้มกันเข้มพยานปากสำคัญ จนท.ตั้ง 3 ปมมรณะ ชู้สาว-ชิงทรัพย์-ขัดผลประโยชน์ แต่ให้น้ำหนัก “ชู้สาว” มากที่สุด เพราะผู้ตายมีเมียน้อยหลายคน หนึ่งในนั้นเป็นพี่เมียของ  ลูกทุ่ง “ศ” คาดแค้นหึงโหด ด้าน รอง ผบช.ภ.1 เรียกประชุมด่วนเร่งล่าตัวคนร้ายก่อเหตุอุกฉกรรจ์</p>
<p>เหตุฆ่าโหดยกครัวนายตำรวจ 4 ศพ รายนี้ เกิดขึ้นเมื่อเวลา 05.00 น. วันที่ 25 มี.ค. <persName>พ.ต.ท.เสนาะ ทาบุญ</persName> สารวัตรเวรสอบสวน สภ.สามโคก จ.ปทุมธานี รับแจ้งเหตุยิงกันมีผู้ได้รับบาดเจ็บและเสียชีวิต ทั้งเด็กและผู้ใหญ่จำนวนมาก บริเวณริมถนนวงแหวนฝั่งตะวันตก (ทางหลวงหมายเลข 9) เส้นทางปทุมธานี-บางบัวทอง ช่วงหลักกิโล เมตรที่ 64-65 ต.บางเตย อ.สามโคก จ.ปทุมธานี จึงรายงานให้ <persName>พล.ต.ท.กฤษฎา พันธุ์คงชื่น</persName> ผบช.ภ.1 <persName>พล.ต.ต.เมธี กุศลสร้าง</persName> ผบก.ภ.จว.ปทุมธานี ทราบ จากนั้นไปตรวจสอบพร้อม <persName>พ.ต.อ.อำนาจ จันทร์เจริญ</persName> รอง ผบก.ภ.จว.ปทุมธานี <persName>พ.ต.อ.วิเชียร รัตติทิวาพาณิชย์</persName> ผกก. <persName>พ.ต.ท.พีรธรรม ธรรมธีรดิลก</persName> รอง ผกก.ป. <persName>พ.ต.ท.ชูเกียรติ อิ่มใจธรรม</persName> รอง ผกก.สส. <persName>พ.ต.ท.พิสิษฐ์ ลำเลิศ</persName> สว.สส. เจ้าหน้าที่ฝ่ายสืบสวน เจ้าหน้าที่วิทยาการเขต 11 แพทย์โรงพยาบาลปทุมธานี โรงพยาบาลสามโคก และอาสาสมัครมูลนิธิป่อเต็กตึ๊ง</p>
<p>ที่เกิดเหตุบริเวณริมถนนวงแหวนฝั่งตะวันตก พบชาวบ้านในละแวกดังกล่าว และผู้สัญจรไปมา จอดรถจับกลุ่มพูดคุยกันเป็นจำนวนมาก เจ้าหน้าที่ต้องกันผู้ไม่เกี่ยวข้องออกไป จากการตรวจสอบพบรถยนต์โตโยต้า ฟอร์จูนเนอร์ สีเทาดำ ทะเบียน ฌย 1188 กรุงเทพมหานคร จอดติดเครื่องยนต์อยู่ชิดขอบทาง ในรถมีเครื่องแบบตำรวจแขวนอยู่ ระบุชื่อ “<persName>ร.ต.ท.ราชัน พันธ์วงศ์</persName>” ห่างจากรถไปเล็กน้อยพบศพ <persName>ร.ต.ท.ราชัน พันธ์วงศ์</persName> อายุ 37 ปี พนักงานสอบสวน (สบ1) ช่วยราชการฝ่ายป้องกันและปราบปราม สภ.บางบัวทอง จ.นนทบุรี อยู่บ้านเลขที่ 35/170 หมู่บ้านมณีวรรณ หมู่ 5 ต.ระหาญ อ.บางบัวทอง จ.นนทบุรี เสียชีวิตสภาพนอนคว่ำหน้า มีบาดแผลถูกยิงด้วยอาวุธปืนลูกซองสั้นเข้าที่กะโหลกศีรษะ มันสมองแตกกระจาย ห่างเข้าไปในป่าหญ้าประมาณ 50 เมตร พบศพ<persName>นางนวรัตน์ พันธ์วงศ์</persName> อายุ 33 ปี ภรรยาของ <persName>ร.ต.ท.ราชัน</persName> ถูกยิงด้วยอาวุธปืนขนาดเดียวกันเข้าที่เบ้าตาขวาเสียชีวิตอนาถ โดยเจ้าหน้าที่ได้เก็บปลอกกระสุนปืนลูกซองสั้น 2 ปลอกที่ตกอยู่ใกล้ศพไว้เป็นหลักฐาน    </p>
<p>จากนั้นเจ้าหน้าที่เข้าไปตรวจสอบ รถยนต์ เบื้องต้นพบว่ามีรอยถูกยิงด้วยกระสุนปืนเข้าที่กระจกหลังรถ และกระจกประตูหลังซ้ายจนเป็นรูทะลุ เมื่อเปิดประตูรถเข้าไปตรวจสอบก็ต้องพบกับภาพสุดสลด เป็นศพเด็กถูกยิงเสียชีวิต 2 ศพ คือ <persName>ด.ญ. ญานิสา พันธ์วงศ์</persName> อายุ 5 ขวบ มีบาดแผลถูกยิงด้วยอาวุธปืนขนาด 9 มม. เข้าที่ลำคอ นอนเสียชีวิตจมกองเลือดอยู่บนเบาะหลังฝั่งซ้าย ใกล้กันพบศพ <persName>ด.ช.จิรายุ พันธ์วงศ์</persName> อายุ 4 ขวบ เสียชีวิตในท่านั่งคุดคู้อยู่บนพื้นรถด้านหลัง มีบาดแผลถูกยิงด้วยอาวุธปืนขนาดเดียวกันเข้าที่คิ้วซ้าย เลือดท่วมร่าง ทั้งคู่เป็นบุตรของ <persName>ร.ต.ท.ราชัน</persName> และ<persName>นางนวรัตน์</persName> นอกจากนี้ยังมีผู้บาดเจ็บอีก 1 ราย ถูกนำส่งโรงพยาบาลปทุมธานี ชื่อ <persName>ด.ญ.ระวิสรา พันธ์วงศ์</persName> อายุ 6 ขวบ บุตรสาวคนโตของผู้ตาย ถูกยิงด้วยอาวุธปืน 9 มม. เข้าที่ไหปลาร้า และแขนซ้าย อาการสาหัส พลเมือง ดีที่ขับรถผ่านมาประสบเหตุพาตัวส่งโรงพยาบาล ตอนนี้อยู่ในความดูแลของแพทย์ และเจ้าหน้าที่ตำรวจอย่างใกล้ชิด    </p>
<p>ต่อมาเวลา 08.00 น. ญาติ ๆ และเพื่อนของผู้ตาย เดินทางมาดูที่เกิดเหตุ เมื่อเห็นศพบุคคลที่ตนรักต้องมาถูกฆ่าจบชีวิตทีเดียวพร้อมกันถึง 4 คน ต่างพากันกอดคอร่ำไห้ระงม เป็นที่หดหู่ใจแก่ผู้พบเห็นยิ่งนัก จากการสอบสวน<persName>นางวารีรัตน์ นิ่มอนงค์</persName> อายุ 45 ปี พี่เลี้ยงผู้ดูแลลูก ๆ ของ <persName>ร.ต.ท.ราชัน</persName> และ<persName>นางนวรัตน์</persName> ผู้ตายทั้งสอง ให้การว่าก่อนเกิดเหตุ เมื่อวันที่ 23 มี.ค. ผู้ตายทั้งสอง พร้อมด้วยลูกชายคนเล็ก ขับรถเก๋งคันเกิดเหตุไปรับลูกสาวคนโต และคนกลาง ซึ่งเรียนหนังสืออยู่ที่ จ.ลำปาง บ้านเกิดของ <persName>ร.ต.ท.ราชัน</persName> มาเที่ยวกรุงเทพฯ ช่วงปิดภาคเรียน โดยทำธุระเรื่องโอนที่ดินในตัวจังหวัดด้วย กระทั่งช่วงเย็นวันที่ 24 มี.ค. จึงเดินทางกลับ ครั้งสุดท้ายที่ติดต่อกันเวลาประมาณ 22.00 น. <persName>ร.ต.ท.ราชัน</persName> โทรศัพท์มาหาตนบอกว่าถึง จ.กำแพงเพชร แล้ว คาดว่าประมาณตี 3 ก็จะถึงกรุงเทพฯ ให้เตรียมห้องหับไว้ให้เด็ก ๆ ด้วย จากนั้นก็ติดต่อ <persName>ร.ต.ท.ราชัน</persName> กับแฟนไม่ได้อีกเลย มาทราบข่าวอีกทีทุกคนก็ถูกยิงตายแล้ว</p>
<p>“ส่วนตัวหมวดราชัน เป็นคนดี ไม่เคยสร้างความลำบากใจให้ใคร โดยปกติหมวดราชันจะพกทรัพย์สินมีค่าติดตัวเป็นประจำ คราวนี้ที่นำไปด้วยมีทั้งสร้อยคอทองคำ  หนัก 10 บาท พระสมเด็จเลี่ยมทอง แหวนทองคำล้อมเพชร สร้อยข้อมือล้อมเพชร กำไลทอง นาฬิกาโรเล็กซ์ฝังเพชร เงินสด และปืนพก 1 กระบอก รวมมูลค่าประมาณ 4 แสนบาท ซึ่งทั้งหมดหายไปหลังเกิดเหตุ ส่วนสาเหตุไม่ทราบว่าเกิดจากเรื่องอะไร  แต่สงสัยว่าทำไมคนร้ายถึงได้มีจิตใจโหดเหี้ยมอย่างนี้ ฆ่าได้แม้กระทั่งเด็กตาดำ ๆ” แม่บ้านประจำครอบครัวผู้ตาย กล่าวด้วยน้ำเสียงสั่นเครือ </p>
<p><persName>พล.ต.ท.กฤษฎา</persName> ผบช.ภ.1 กล่าวว่า จากการตรวจสอบที่เกิดเหตุ และสอบถามข้อมูลเบื้องต้น ทราบว่า <persName>ร.ต.ท.ราชัน</persName> เป็นเจ้าหน้าที่ตำรวจ สบ 1 ช่วยราชการฝ่ายป้องกันและปราบปราม สภ.บางบัวทอง เป็นตำรวจเก่งอีกคนหนึ่ง นิสัยดี เป็นที่รักของผู้ใต้บังคับบัญชาทุกคน ส่วนสาเหตุของการสังหารโหดในครั้งนี้ เราตั้งไว้ 3 ประเด็น คือ 1.ชิงทรัพย์ 2.ชู้สาว และ 3.ขัดผลประโยชน์ คนร้ายน่าจะมีไม่ต่ำกว่า 3 คน และจะต้องเป็นคนใกล้ชิดหรือรู้จักกับครอบครัวผู้ตายเป็นอย่างดี ซึ่งขณะนี้ตนสั่งการให้เจ้าหน้าที่ฝ่ายสืบสวนจังหวัดปทุมธานี ร่วมกับเจ้าหน้าที่สืบสวน บช.ภ.1 และ สภ.บางบัวทอง ช่วยกันเร่งสืบหาข้อมูลเบาะแสทุกอย่างที่พบเพื่อเป็นหลักฐานในการติดตามตัว คนร้าย </p>
<p>ด้าน <persName>พล.ต.ต.เมธี กุศลสร้าง</persName> ผบก.ภ. ปทุมธานี กล่าวว่า สาเหตุการสังหารโหดในครั้งนี้คาดว่ามาจากเรื่องส่วนตัว เพราะผู้ตายมีภรรยาหลายคน โดยหนึ่งในนั้นเป็นพี่ภรรยาของนักร้องลูกทุ่งชื่อดังคนหนึ่ง ก่อนเกิดเหตุคนร้ายมีไม่ต่ำกว่า 5 คน ซึ่งน่าจะรู้จักกับครอบครัวผู้ตายเป็นอย่างดี ขับรถตามผู้ตายมาแล้วจอดรถคุยกัน แต่ตกลงกันไม่ได้ คนร้ายพยายามจะยิงใส่ <persName>ร.ต.ท.ราชัน</persName> และภรรยา แต่ทั้งคู่ไหวตัวทัน วิ่งลงจากรถ หลบหนี คนร้ายตามไปยิง <persName>ร.ต.ท.ราชัน</persName> เสียชีวิตก่อน แล้วจึงยิงใส่<persName>นางนวรัตน์</persName> ซึ่งวิ่งหนีไปได้สักพักเสียชีวิตอีกราย ส่วนคนร้ายอีกคนซึ่งคุมตัวเด็ก ๆ อยู่บนรถ ใช้ปืนอีก กระบอกยิงใส่ลูก ๆ ของผู้ตาย ฆ่าปิดปากทีละคนอย่างใจเย็น ก่อนจะขับรถหลบหนีไป อย่างไรก็ตาม เจ้าหน้าที่ได้เร่งตามหาพยานที่อาจจะขับรถผ่านแล้วเห็นเหตุการณ์มาสอบสวน อย่างเร่งด่วนแล้ว เพราะถือเป็นคดีสะเทือนขวัญประชาชนอย่างยิ่ง    </p>
<p><persName>ด.ต.ณัฐพล ดวงสุริยา</persName> ผบ.หมู่ ป.สภ. บางบัวทอง จ.นนทบุรี ลูกน้องคนสนิทของ <persName>ร.ต.ท.ราชัน</persName> เปิดเผยว่า <persName>หมวดราชัน</persName> เป็นคนดีมาก เป็นที่รักของผู้บังคับบัญชาและลูกน้องทุกคน ส่วนอาชีพหรือธุรกิจส่วนตัวนั้น ทราบเพียงว่า<persName>หมวดราชัน</persName>เป็นลูกน้องคนสนิท อีกคนของนักร้องลูกทุ่งชื่อดังนาม “ศ” มักไปไหนมาไหนด้วยกันบ่อยครั้ง อีกทั้งยังเป็นคู่เขยกับนักร้องคนดังกล่าวด้วย เพราะ<persName>หมวดราชัน</persName>ได้พี่เมียของนักร้อง “ศ” มา เป็นภรรยาอีกคน</p>
<p>ผู้สื่อข่าวรายงานเพิ่มเติมว่า ขณะนี้เจ้าหน้าที่พุ่งประเด็นไปที่เรื่องชู้สาว เพราะ <persName>ร.ต.ท.ราชัน</persName> มีภรรยาน้อย ซึ่งภรรยาเป็นพี่เมียของอดีตนักร้องลูกทุ่งชื่อดัง ทั้งรถโตโยต้าฟอร์จูนเนอร์ และทรัพย์สินเครื่องประดับที่หายไปทั้งหมด ภรรยาน้อยคนนี้ก็ซื้อให้ อีกทั้งภรรยาน้อยคนดังกล่าวเป็นคนขี้หึง ติดตาม <persName>ร.ต.ท.ราชัน</persName> ตลอดเวลา ส่วนทรัพย์สินมูลค่าหลายแสนบาทที่หายไป คาดว่าเป็นการจัดฉากให้มองเป็นเรื่องการชิงทรัพย์ ซึ่งเจ้าหน้าที่กำลังรวบรวมพยานหลักฐาน เพื่อสืบสวนไปให้ถึงคนลงมือ และคนบงการเพื่อจับกุมมาดำเนินคดี ส่วนอาการ   ของ <persName>ด.ญ.ระวิสรา</persName> แพทย์ได้ผ่าตัดและนำตัวไปพักฟื้น เบื้องต้นอาการปลอดภัย พูดคุยกับเจ้าหน้าที่ได้แล้ว ซึ่งเจ้าหน้าที่ได้คุ้มกันอย่างแน่นหนา ห้ามเยี่ยมเด็ดขาด เพราะเป็นพยานปากสำคัญคนเดียวที่รอดชีวิต</p>
<p>ต่อมาเวลา 12.30 น. วันเดียวกัน <persName>พล.ต.ต.คำรณวิทย์ ธูปกระจ่าง</persName> รอง ผบช.ภ.1 <persName>พล.ต.ต.เมธี กุศลสร้าง</persName> ผบก.ภ.จว.ปทุมธานี พร้อมด้วย ผกก. ทุกสถานีในพื้นที่ จ.ปทุม ธานี และเจ้าหน้าที่ฝ่ายสืบสวน เข้าประชุมเร่งสืบสวนคดีคนร้ายฆ่าโหดยกครัว หลังจากตั้งประเด็นไว้ในเรื่องชิงทรัพย์, ชู้สาว, และเรื่องการขัดแย้งทางด้านธุรกิจ จากนั้น <persName>พล.ต.ต. คำรณวิทย์</persName> เปิดเผยว่า หลังจากเกิดเหตุสะเทือนขวัญฆ่าโหดครอบครัวตำรวจ 4 ศพ เจ้าหน้าที่ตั้งปมไว้ 3 ประเด็น จึงแบ่งทีมเจ้าหน้าที่สืบสวนเป็นชุดในแต่ละประเด็น และได้เรียกญาติของครอบครัวผู้เสียชีวิตมาสอบสวนหาข้อมูลเพิ่มเติม อย่างไรก็ตามคาดว่าจะได้ตัวคนร้ายมาดำเนินคดีตามกฎหมายแน่นอน</p></body>
</news>
