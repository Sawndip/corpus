<teiHeader>
<fileDesc>
<titleStmt>
  <title>คู่กรณีผิดนัดศาลยกฟ้อง “หมอเลี้ยบ” หมิ่นเจ้าของสูตรวีวัน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-29 14:59:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000043520  </bibl>
</sourceDesc>
</fileDesc>
</teiHeader>
<news>
<headline>คู่กรณีผิดนัดศาลยกฟ้อง “<persName>หมอเลี้ยบ</persName>” หมิ่นเจ้าของสูตรวีวัน</headline>
<lead>ยกฟ้องคดี “<persName>หมออรพรรณ</persName>” เจ้าของสูตรยาต้านเอดส์วีวัน ฟ้องหมิ่น “<persName>หมอเลี้ยบ</persName>” กล่าวหากุข่าวเหตุศาลรับฟ้องแต่โจทก์ไม่มาศาลตามนัดอ้างจำวันผิด</lead>
<neck></neck>
<body><p>วันนี้ (29 มี.ค.) ที่ห้องพิจารณาคดี 807 ศาลอาญา ถ.รัชดาภิเษก ศาลนัดฟังคำสั่งในคดี <persName>พญ.อรพรรณ เมธาดิลกกุล</persName> เจ้าของสูตรยาต้านเอดส์ วีวัน เป็นโจทก์ฟ้อง <persName>นพ.สุรพงษ์ สืบวงศ์ลี</persName> อดีตโฆษกประจำสำนักนายกฯ เป็นจำเลยฐานหมิ่นประมาท กรณีเมื่อวันที่ 21 ก.ค.49 จำเลยให้สัมภาษณ์ตอบโต้กันเรื่องจะจ่ายเงิน 1 ล้านบาทแก่โจทก์เพื่อให้ยอมความ สืบเนื่องจากสมัยที่จำเลยเป็น รมช.สาธารณสุข พูดว่าอาหารเสริมวีวัน อามูนิเตอร์ ที่เป็นผลงานของโจทก์ไม่สามารถรักษาโรคเอดส์ได้ และเรื่องจะจ่าย 1 ล้านบาท เพื่อจบเรื่องก็เป็นเรื่องให้ <persName>พญ.อรพรรณ</persName> กุเรื่อง ข้อความดังกล่าวเป็นความเท็จ</p>
<p>ต่อมา ศาลอาญาไต่สวนมูลฟ้อง คดีมีมูล ประทับรับฟ้อง <persName>นพ.สุรพงษ์</persName>ตกเป็นจำเลย และนัดพร้อมวันที่ 12 ก.พ.50 แต่โจทก์ไม่มาศาลตามนัด ศาลตรวจรายงานการส่งหมายพบว่าส่งหมายแล้ว โจทก์ไม่มาจึงสั่งยกฟ้อง จากนั้ โจทก์ยื่นคำร้องขอให้ศาลพิจารณาใหม่ใน 15 วัน ศาลเห็นว่าไม่มีเหตุสมควร จึงยกคำร้อง โจทก์อุทธรณ์ ศาลอุทธรณ์สั่งว่าโจทก์ทราบนัดโดยชอบแล้ว แต่โจทก์จดวันนัดผิดพลาดเป็นความบกพร่องประมาทเลิ่นเล่อของโจทก์เอง จึงไม่มีเหตุสมควรพิจารณา โจทก์ฎีกา ศาลฎีกาตรวจดูแล้ว เห็นว่าคดีเป็นยื่นฎีกาในปัญหาข้อเท็จจริง ที่ศาลอุทธรณ์วินิจฉัยไปแล้ว ไม่มีเหตุเปลี่ยนแปลงคำสั่ง ฎีกาโจทก์จึงไม่มีสาระอันเป็นเหตุอันควรพิจารณา ศาลฎีกาจึงไม่รับ และให้จำหน่ายคดีไป</p></body>
</news>
