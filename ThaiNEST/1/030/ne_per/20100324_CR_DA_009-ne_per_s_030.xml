<teiHeader>
<fileDesc>
<titleStmt>
  <title>จำคุก ขรก.ทุจริตเงินลูกจ้าง-คนตาย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-24 14:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56053  </bibl>
</sourceDesc>
</fileDesc>
</teiHeader>
<news>
<headline>จำคุก ขรก.ทุจริตเงินลูกจ้าง-คนตาย</headline>
<lead>สั่งจำคุกอดีตนักวิชาการหนุ่ม กรมบัญชีกลาง ทุจริตโอนเงินลูกจ้างเกษียณ-คนตายเกือบล้าน เข้าบัญชีตัวเองสั่งจำคุกอดีตนักวิชาการหนุ่ม กรมบัญชีกลาง ทุจริตโอนเงินลูกจ้างเกษียณ-คนตายเกือบล้าน เข้าบัญชีตัวเอง</lead>
<neck></neck>
<body><p>ที่ห้องพิจารณาคดี 812 ศาลอาญา ถ.รัชดาภิเษก วันที่ 24 มี.ค. ศาลอ่านคำพิพากษาคดีปฏิบัติหน้าที่มิชอบ ที่พนักงานอัยการคดีอาญา 8 เป็นโจทก์ฟ้อง <persName>นายวีรพัฒน์ พงศ์ประพันธ์ศิริ</persName> อายุ 35 ปี อดีตนักวิชาการระดับ 5 กรมบัญชีกลาง กระทรวงการคลัง เป็นจำเลย ในความผิดฐานเป็นเจ้าพนักงานปฏิบัติหน้าที่มิชอบ ฟ้องโจทก์เมื่อวันที่ 3 ธ.ค.52 ระบุความผิดจำเลยสรุปว่า</p>
<p>เมื่อระหว่างวันที่ 11-23 ม.ค.50 จำเลย ซึ่งมีหน้าที่ตรวจสอบ อนุมัติ บันทึกรายการสั่งจ่ายเงินบำเหน็จบำนาญของข้าราชการ ลูกจ้างประจำ ในหน่วยงานราชการต่าง ๆ ได้กระทำผิดกฎหมายหลายกรรมต่างกัน ด้วยการแก้ไขข้อมูลการรับบำเหน็จของ <persName>นายประจบ เพชรเส้ง</persName> ลูกจ้างประจำของมหาวิทยาลัยเทคโนโลยีราชมงคลศรีวิชัย จำนวน 315,684 บาท แล้วโอนเงินจำนวนดังกล่าวเข้าบัญชี ธนาคารไทยพาณิชย์ จำกัด (มหาชน) สาขาเดอะมอลล์งามวงศ์วาน ของจำเลยเองโดยทุจริต นอกจากนี้ จำเลยยังได้แก้ไขข้อมูลการรับเงินเงินบำเหน็จตกทอดการเสียชีวิตของ <persName>นางสมพร ฤทธิ์เรืองเดช</persName> ข้าราชการมหาวิทยาลัยเทคโนโลยีมหานคร จำนวน 547,960 บาท แล้วโอนเข้าบัญชี ธนาคารกรุงเทพ จำกัด (มหาชน) สาขาเดอะมอลล์งามวงศ์วาน ของจำเลยโดยทุจริต</p>
<p>ชั้นสอบสวนจำเลยให้การปฏิเสธ แต่ให้การรับสารภาพในชั้นศาล รวมทั้งคืนเงินให้แก่ผู้เสียหาย และทายาทครบถ้วนแล้ว ศาลพิเคราะห์แล้วเห็นว่า จำเลยกระทำผิดตามฟ้องจริง ฐานเป็นเจ้าพนักงานปฏิบัติ หรือละเว้นการปฏิบัติหน้าที่โดยมิชอบ หรือโดยทุจริต พิพากษาจำคุก 2 กระทง ๆ ละ 2 ปี รวมจำคุก 4 ปี คำให้การรับสารภาพเป็นประโยชน์ต่อการพิจารณา ลดโทษให้กึ่งหนึ่ง คงจำคุกจำเลยไว้ 2 ปี</p></body>
</news>
