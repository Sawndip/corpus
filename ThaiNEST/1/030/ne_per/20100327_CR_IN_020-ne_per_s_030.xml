<teiHeader>
<fileDesc>
<titleStmt>
  <title>ระเบิดปริศนาร้านบ้านลุงใหญ่  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-27 21:10:23  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=218422  </bibl>
</sourceDesc>
</fileDesc>
</teiHeader>
<news>
<headline>ระเบิดปริศนาร้านบ้านลุงใหญ่</headline>
<lead>ระเบิดปริศนา ผับเพื่อชีวิต ร้านบ้านลุงใหญ่ ย่านรามอินทรา รถเสียหาย 3 คัน แต่ไม่มีผู้ได้รับบาดเจ็บ ตร.สอบเครียดสาเหตุ</lead>
<neck></neck>
<body><p><persName>พ.ต.ท.วันชัย สืบจากศรี</persName> พงส.(สบ2) สน.ลาดพร้าว ช่วยราชการ พงส. สน.บางชัน รับแจ้งมีเสียงคล้ายระเบิดดังขึ้น และมีรถยนต์ได้รับความเสียหาย จำนวน 3 คัน ที่ร้านอาหารชื่อ "บ้านลุงใหญ่" ซึ่งเปิดเป็นผับเพื่อชีวิต ริมถนนรามอินทรา ขาออก แขวงและเขตคันนายาว กทม. เลยห้างแฟชั่นไอซ์แลนด์เพียง 300 เมตร จึงรีบแจ้งให้ผู้บังคับบัญชาทราบ จากนั้นไปตรวจสอบพร้อมด้วย <persName>พ.ต.อ.ธีระพงษ์ คล้ายแก้ว</persName> ผกก.สน.บางชัน และฝ่ายสืบสวน สน.บางชัน ที่เกิดเหตุอยู่ที่ลานจอดรถหน้าร้าน พบรถยนต์ ยี่ห้อเบนซ์ สีบรอนซ์ ทะเบียน ภย 9988 กรุงเทพมหานคร ของ <persName>นายวิรุฬ ต้นทนะเวชกุล</persName> อายุ 30 ปี จอดอยู่ริมกำแพง สภาพกระจกประตูหลังคนขับแตก และมีรูคล้ายเกิดจากรอยกระสุนปืน 1 รู ใกล้กันพบรถยนต์ ยี่ห้อฮอนด้า รุ่นแอคคอร์ด สีดำ ทะเบียน ฌร 6669 กรุงเทพมหานคร ของ <persName>น.ส.พิชญ์สนี เรืองคง</persName> อายุ 31 ปี ได้รับความเสียหายที่ฝากระโปรงท้าย และรถยนต์ยี่ห้อโตโยต้า รุ่นวีออส สีบรอนซ์ ทะเบียน ชป 9567 กรุงเทพมหานคร ของ <persName>นายคมกฤช เกตุสิงห์สร้อย</persName> อายุ 30 ปี เสียหายที่หลังคารถ กระจกหน้าด้านขวาแตก ที่เบาะคนขับเป็นรูคล้ายรอยกระสุนปืน และตัวถังรถด้านขวาเป็นรอยทั้งแถบ จึงนำรถทั้งหมดส่งให้เจ้าหน้าที่กองพิสูจน์หลักฐานตรวจสอบว่าเกิดจากสาเหตุ ใด</p>
<p>นอกจากนี้ในจุดเกิดเหตุยังพบกิ่งต้นมะม่วงสูงประมาณ 3 เมตร หักลงมาอยู่ที่พื้น และที่ต้นมีร่องรอยคล้ายถูกกระสุนปืนจนกิ่งหักลงมา ที่ผนังกำแพงลานจอดรถยังพบร่องรอยคล้ายถูกกระสุนปืนด้วยเช่นกันและยังเป็นรู ใหม่ๆ อีก 2 รู ฝาครอบไฟส่งทางลานจอดรถสูงประมาณ 3 เมตร ที่ติดอยู่ที่กำแพงก็ตกลงมาแตกกระจายเต็มพื้น จากการสอบถาม เจ้าหน้าที่รักษาความปลอดภัยของร้าน เล่าว่า ก่อนเกิดเหตุได้ยินเสียงดังขึ้นมา 1 ครั้งคล้ายเสียงระเบิด จากนั้นก็เห็นกิ่งต้นมะม่วงหักลงมา เมื่อเดินไปดูก็พบว่ารถยนต์ของลูกค้าทั้ง 3 คัน ได้รับความเสียหาย จึงเข้าไปเรียก <persName>นางวรินยุพา นิลนิยม</persName> อายุ 46 ปี ผู้จัดการร้านออกมาดู ก่อนจะเข้าไปประกาศเรียกเจ้าของรถทั้ง 3 คันว่ารถได้รับความเสียหาย โดยไม่รู้ว่าใครเป็นคนทำ เนื่องจากไม่มีใครเห็นเหตุการณ์ และไม่มีกล้องวงจรปิดที่ลานจอดรถ</p>
<p><persName>พ.ต.อ.ธีระพงษ์ คล้ายแก้ว</persName> ผกก.สน.บางชัน กล่าวถึงความคืบหน้า ระเบิดร้านบ้านลุงใหญ่ว่า จากการตรวจสอบยังไม่ทราบว่า รถยนต์ทั้ง 3 คัน ได้รับความเสียหายจากสิ่งใด และเสียงที่ดังขึ้น ยังไม่สามารถระบุได้ว่า เป็นปืนหรือระเบิด แต่หากรถยนต์ถูกระเบิดจริง คงต้องได้รับความเสียหายมากกว่านี้แล้ว และจากการที่เจ้าของคดีสอบสวนเจ้าของรถคันหนึ่ง ก็ทราบว่า คืนวันเกิดเหตุได้พาเพื่อนสาวมาเที่ยวที่ร้านอาหาร โดยเพื่อนสาวคนนี้ จะมาเที่ยวที่ร้านนี้เป็นประจำ แต่ตนเองเพิ่งเคยมา อาจเป็นไปได้ว่า คนที่มาเที่ยวที่ร้านนี้ ชอบพอเพื่อนสาวตนอยู่ เมื่อเห็นเลยเกิดความหึงหวง จึงก่อเหตุดังกล่าวก็เป็นได้ เพื่อเป็นการข่มขู่ไม่ให้ตนไปยุ่งกับเพื่อนสาวคนนี้อีก</p>
<p>แต่อย่างไรก็ตาม จะยังไม่ตัดประเด็นใดทิ้งไป ต้องรอผลจากการตรวจสอบอีกครั้ง คาดว่า ไม่นานน่าจะรู้ว่าเสียงดังกล่าว และที่รถยนต์ได้รับความเสียหายเกิดจากสิ่งใด เรื่องนี้ผู้บังคับบัญชาให้ความสำคัญอย่างมาก และได้กำชับให้
เร่งหาตัวคนร้ายมาดำเนินคดีให้ได้ ซึ่งได้สั่งให้ลูกน้องออกหาข้อมูล พร้อมติดตามตัวคนร้ายก่อเหตุรายนี้แล้ว และเชื่อว่า ไม่น่าจะเกี่ยวกับสถานการณ์ทางการเมือง แต่น่าจะเป็นเรื่องส่วนตัวมากกว่า</p></body>
</news>
