<teiHeader>
<fileDesc>
<titleStmt>
  <title>ปิดล้อมรังโจรยึดอาวุธปืนกระสุนระเบิดเพียบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-04-01 14:08:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57597  </bibl>
</sourceDesc>
</fileDesc>
</teiHeader>
<news>
<headline>ปิดล้อมรังโจรยึดอาวุธปืนกระสุนระเบิดเพียบ</headline>
<lead>กำลังทหาร-ตร.กว่า 50 นาย ปิดล้อมตรวจค้นสถานที่ฝึกกลุ่มก่อความไม่สงบ ยึดอาวุธปืน กระสุน ระเบิดเพียบ</lead>
<neck></neck>
<body><p>วันนี้ (1 เม.ย.) ผู้สื่อข่าวรายงานเหตุการณ์ความไม่สงบในพื้นที่จังหวัดชายแดนภาคใต้ ว่า <persName>พ.ท.บุญสิน พาดกลาง</persName> ผู้บังคับหน่วยเฉพาะกิจปัตตานี 21 พร้อมด้วย <persName>พ.ต.ท.มานะ นาคทัง</persName> สวญ.สภต.โสร่ง อ.ยะรัง จ.ปัตตานี นำกำลังทหาร ตำรวจ และฝ่ายปกครอง กว่า 50 นาย เข้าทำการปิดล้อมตรวจค้นพื้นที่ป่า และสวนผลไม้ หมู่ 4 บ้านปูลากาชิง ต.กอลำ อ.ยะรัง หลังรับแจ้งจากชาวบ้านว่า ในช่วงที่ผ่านมา พบกลุ่มชายฉกรรจ์จำนวนหนึ่งเข้ามาในพื้นที่ และมีการฝึกฝนทางยุทธวิธีการต่อสู้อยู่ภายในพื้นที่ป่า และสวนผลไม้ของชาวบ้าน เมื่อไปถึงกำลังเจ้าหน้าที่ได้กระจายกำลังเข้าปิดล้อม โดยกลุ่มชายฉกรรจ์ จำนวน 3 คน ที่กำลังนั่งพักอยู่บริเวณเพิงพักใต้ต้นไม้ เมื่อมองเห็นเจ้าหน้าที่ต่างพากันวิ่งหลบหนีไปได้</p>
<p>จากการตรวจสอบบริเวณป่า และสวนผลไม้ ที่กลุ่มชายฉกรรจ์วิ่งหนีไป พบรองเท้ายาง เสื้อผ้า เข็มขัด พร้อมซองปืน เปลนอน และเครื่องสนามจำนวนหนึ่ง จากนั้น ได้มีคำสั่งให้นำเครื่องจีที 200 เข้ามาช่วยตรวจสอบหาสารระเบิด และอาวุธ โดยเครื่องได้ชี้ไปยังบริเวณใต้ต้นกล้วย เจ้าหน้าที่จึงทำการขุดจนพบของกลางจำนวนมาก ประกอบด้วยลูกระเบิดขว้างชนิดเอ็ม 26 จำนวน 1 ลูก ปืนลูกซองยาว 1 กระบอก พร้อมกระสุน 19 นัด กระสุนปืนเอ็ม 16 จำนวน 33 นัด และปุ๋ยยูเรีย 1 กระสอบ พร้อมกระสุน 19 นัด</p>
<p>อย่างไรก็ตาม จากการข่าวก่อนหน้านี้เจ้าหน้าที่ยังได้รับรายงานว่า กลุ่มก่อความไม่สงบมีแผนการที่จะนำเยาวชน และแนวร่วมในพื้นที่ เข้ามาทำการฝึกฝนยุทธวิธี และการใช้อาวุธยุทโธปกรณ์ต่าง ๆ เพื่อจะออกปฏิบัติการทำร้ายตอบโต้เจ้าหน้าที่รัฐในพื้นที่ อ.ยะรัง เพื่อเป็นการแก้แค้นให้กับพรรคพวกที่ถูกควบคุมตัว และเสียชีวิตจากการต่อสู้ไปก่อนหน้านี้ แต่โชคดีที่มีชาวบ้านช่วยแจ้งเบาะแส จึงได้เข้าทำการตรวจพิสูจน์ จนสามารถยึดสถานที่ฝึก และอาวุธได้ดังกล่าว</p></body>
</news>
