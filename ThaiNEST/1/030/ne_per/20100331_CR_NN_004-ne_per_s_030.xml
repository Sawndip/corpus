<teiHeader>
<fileDesc>
<titleStmt>
  <title>“วิชิต”จี้ ตร.รับผิดชอบป้ายสี จปร.20 โยงบึ้ม การันตี “บิ๊กจิ๋ว”ไม่มีเอี่ยว  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2010-03-31 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=205549  </bibl>
</sourceDesc>
</fileDesc>
</teiHeader>
<news>
<headline>“<persName>วิชิต</persName>”จี้ ตร.รับผิดชอบป้ายสี จปร.20 โยงบึ้ม การันตี “<persName>บิ๊กจิ๋ว</persName>”ไม่มีเอี่ยว</headline>
<lead></lead>
<neck></neck>
<body><p><persName>พล.อ.วิชิต ยาทิพย์</persName> อดีตรองผบ.ทบ. อดีตประธาน ตท.9 และ จปร.20 กล่าวถึงกรณีที่ตำรวจออกมาระบุมี พล.อ.ว.อยู่เบื้องหลังเหตุเหตุการณ์ระเบิด และเส้นทางการเงินของกลุ่มคนเสื้อแดงว่า อยากเรียกร้องให้เจ้าหน้าที่ตำรวจ ได้ระบุให้ชัดเจนว่า พล.อ.ว นั่นหมายถึงใคร แต่ถ้าจะหมายถึง <persName>พล.อ.วิชิต</persName> คือตนนั้น ถ้าคนรู้จักตนก็คงจะหัวเราะ เพราะตนจะไปเกี่ยวกับเรื่องระเบิดได้อย่างไร และไม่เคยมีการกระทำอย่างที่กล่าวหาเด็ดขาด</p>
<p>“คนอย่างผมไม่เคยทำ ไม่เคยเข้าไปเกี่ยวข้อง หรือแม้แต่จะคิด เรื่องแบบนี้อยากให้ตำรวจระบุให้ชัดเจนว่าเป็นใคร มาพูดว่าเป็นรุ่น จปร.20 ทำให้รุ่นเสียหาย เพราะใน จปร.20 ทุกคนต่างมีเกียรติยศ ศักดิ์ศรี มาพูดเหมารวมอย่างนี้ไม่ได้ ต้องระบุให้ชัดเจน หรือเป็นการให้ข่าวของตำรวจที่ชอบโยนหินถามทาง”<persName>พล.อ.วิชิต</persName>กล่าว</p>
<p>เมื่อถามว่า เป็นความพยายามที่จะโยงถึงท่าน และรุ่น จปร.20 และ <persName>พล.อ.ชวลิต ยงใจยุทธ</persName> อดีตนายกฯหรือไม่ <persName>พล.อ.วิชิต</persName> กล่าวว่า อย่าเอา<persName>พล.อ.ชวลิต</persName> มาเกี่ยวข้อง เพราะ คนอย่างท่านไม่ทำเรื่องพวกนี้ แม้ท่านจะอยู่พรรคเพื่อไทย แต่ทานก็ต่อสู้ในแนวทางสันติ คิดว่าตำรวจคงปล่อยข่าวเท่านั้น เพื่อทำให้เสียหาย แต่การพูดเช่นนี้ต้องรับผิดชอบ  อย่างไรก็ตาม ตนไม่ใช่พวกไหน มีเพื่อนทุกกลุ่ม ทุกวงการ แม้แต่ในรัฐบาลก็รู้จักสนิทสนม เมื่อวันที่ 29 มี.ค.ที่ผ่านมา ยังเพิ่งกินข้าวกับ แกนนำ พรรคประชาธิปัตย์ ไม่เห็นท่านพูดอะไรเรื่องนี้ แล้วตนก็ไม่ได้อยู่พรรคเพื่อไทยด้วย</p>
<p><persName>พล.อ.วิชิต</persName> กล่าวด้วยว่า ในช่วงเช้า <persName>พล.อ.มนตรี สังขทรัพย์</persName> อดีตรองผบ.สส.ในฐานะประธานรุ่น จปร.20 ได้โทรศัพท์ไปหา พร้อมได้ต่อว่า <persName>พ.ต.อ.สุพิศาล ภักดีนฤนาท</persName> รักษาการ ผบก.ป. ในการออกมาให้ข่าวเช่นนี้ ทำให้รุ่น จปร.20 เสียหาย ทั้ง<persName>พล.อ.มนตรี</persName> ได้สอบถามว่าการออกมาให้ข่าวในลักษณะว่ารุ่น จปร.20 อยู่เบื้องหลังการก่อเหตุความวุ่นวายในกรุงเทพ และอยู่เบื้องหลังเส้นทางการเงินให้กับกลุ่มคนเสื้อแดง ไปเอาข่าวมาจากไหน แล้วระบุว่าเป็น รุ่น ก็เสียหายกันไปหมด การจะให้ข่าวอะไรต้องชัดเจน และระบุไปที่ตัวบุคคล มาเหมารวมรุ่นอย่างนี้ใช้ไม่ได้  โดย<persName>พ.ต.อ.สุพิศาล</persName> ได้ขอโทษ พร้อมรับปากจะแก้ข่าวให้</p></body>
</news>
