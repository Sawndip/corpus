<teiHeader>
<fileDesc>
<titleStmt>
  <title>สัณฐานปัดรัฐทำบึ้มป่วนถกเครียดล่าตัว  </title>
  <author>ไอ.เอ็น.เอ็น  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2010-03-28 15:07:38  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.innnews.co.th/crime.php?nid=218509  </bibl>
</sourceDesc>
</fileDesc>
</teiHeader>
<news>
<headline><persName>สัณฐาน</persName>ปัดรัฐทำบึ้มป่วนถกเครียดล่าตัว</headline>
<lead>ผบช.น. พบเหตุปาระเบิด 3 ครั้ง วานนี้ เกี่ยวข้องกับการยิงระเบิด อาร์พีจี ใส่กระทรวงกลาโหม พร้อมส่งฝ่ายสืบสวนตามล่า มาดำเนินคดี</lead>
<neck></neck>
<body><p><persName>พล.ต.ท.สัณฐาน ชยนนท์</persName> ผบช.น. เปิดเผย ภายหลังการประชุมเพื่อติดตามความคืบหน้า สถานการณ์การชุมนุมของกลุ่มคนเสื้อแดง รวมถึงการติดตามคนร้ายลอบวางระเบิดเข้าไปในสถานีโทรทัศน์ กองทัพบกช่อง 5 และสถานีวิทยุโทรทัศน์แห่งประเทศไทย (NBT) และล่าสุดที่กรมทหารราบที่ 11 รักษาพระองค์ ว่า หลังจากเกิดเหตุได้มีการเรียกประชุมเจ้าหน้าที่ฝ่ายสืบสวนสอบสวนทันที โดยที่ประชุมได้มอบหมายให้ <persName>พล.ต.ต.สุเมธ เรืองสวัสดิ์</persName> รอง ผบช.น.เข้าไปช่วยในการวางแนวทางการสืบสวนสอบสวน พร้อมกันนี้ให้ทุกสถานีตำรวจเพิ่มความเข้มงวด ในการเพิ่มสายตรวจในพื้นที่ให้มากขึ้น นอกจากนี้ยังระบุด้วยว่า จากการสอบสวนสืบสวนพบว่า เหตุปาระเบิดทั้ง 3 จุด มีส่วนเชื่อมโยงกับเหตุที่ธนาคารกรุงเทพ และเหตุลอบยิงระเบิด อาร์พีจี ใส่กระทรวงกลาโหมที่เกิดขึ้น ก่อนหน้านี้ซึ่งข้อมูลทั้งหมด บ่งชัดว่า ไม่ใช่การกระทำของรัฐบาล แต่เป็นฝีมือของคนที่เคยติดตามรับใช้นักการเมือง โดยอาศัยช่วงจังหวะที่ เจ้าหน้าที่ไม่ทันระวังในการก่อเหตุ</p>
<p>อย่างไรก็ตาม ในเวลา 15.00 น. ในวันนี้ ผู้บัญชาการตำรวจนครบาล ได้เรียกประชุมเจ้าหน้าที่ฝ่ายสอบสวนสืบสวนทั้งหมดเพื่อเร่งรัดและติดตามคน ร้ายทั้งหมด มาดำเนินคดีให้ได้โดยเร็วที่สุด</p>
<p>ด้าน<persName>พล.ต.ต.ปิยะ อุทาโย</persName> โฆษก บช.น. เปิดเผย สถานการณ์การชุมนุมของกลุ่มแนวร่วมประชาธิปไตยต่อต้านเผด็จการแห่งชาติ (นปช.) ว่าจากการติดตามและได้รับข้อมูลติดตามจากกองบัญชาการตำรวจสันติบาลทราบว่า เหตุระเบิดที่เกิดขึ้นต่างๆ ขณะนี้ ขึ้นอยู่กับระดับความเข้มข้นของการชุมนุม ซึ่งส่วนใหญ่เกิดขึ้นในพื้นที่ ที่ประกาศใช้ พ.ร.บ.ความมั่นคงฯ ส่วนช่วงเวลาที่คนร้ายใช้ในการก่อเหตุพบว่ากว่าร้อยละ 99 คือ ช่วงเวลาตั้งแต่ 20.00 - 22.00 น. และ 01.00 - 05.00 น. ส่วนสาเหตุการก่อเหตุนั้นเชื่อว่า เป็นการหวังผลประโยชน์ทางการเมือง ทำแล้วเกิดเหตุกับฝ่ายใดก็จะทำ ซึ่งเหตุที่เกิดขึ้นแต่ละครั้ง รวมถึงการตรวจยึดอาวุธต่างๆ ได้นั้น เจ้าหน้าที่จากกองพิสูจน์หลักฐานยังอยู่ระหว่างการดำเนินการตรวจสอบว่า มีส่วนเกี่ยวข้องกับการก่อเหตุในจุดใดบ้าง ขณะเดียวกันมีความเป็นไปได้ว่ากลุ่มหนึ่ง
อาจสร้างสถานการณ์ได้หลายจุด</p>
<p>อย่างไรก็ตาม โฆษกกองบัญชาการตำรวจนครบาล ยังกล่าวด้วยว่า สำหรับจำนวนกลุ่มผู้ชุมนุมนั้น จะสังเกตในช่วงวันหยุดราชการจะมีเป็นจำนวนมาก การเคลื่อนไหวต่างๆ จึงดำเนินขึ้นในวันดังกล่าว ส่วนยอดผู้ชุมนุมสูงสุด เมื่อช่วงกลางดึกที่ผ่านมาพบว่า มีจำนวนกว่า188,000 คน ด้วย</p></body>
</news>
