<teiHeader>
<fileDesc>
<titleStmt>
  <title>โหดจับคอยิงช่างแอร์ดับหน้าผับปมแย่งสาว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-29 07:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56813  </bibl>
</sourceDesc>
</fileDesc>
</teiHeader>
<news>
<headline>โหดจับคอยิงช่างแอร์ดับหน้าผับปมแย่งสาว</headline>
<lead>มือปืนอำมหิตล็อคคอจ่อยิงทิ้ง หนุ่มช่างซ่อมแอร์ประจำหอคอย<persName>บรรหาร</persName> ดับอนาถหน้าผับดังกลางเมืองสุพรรณบุรี คาดกลุ่มคนร้ายเขม่นกับผู้ตายในผับ แล้วตามออกมาเจอหน้าร้าน เลยปรี่เข้าไปชกต่อยเหยื่อขณะยืนฉี่อยู่โคนต้นไม้หน้าผับ แต่ผู้ตายวิ่งเข้าไปเอาคืนบ้าง จึงเกิดเหตุบานปลายถึงขั้นยิงกันดับ เจ้าหน้าที่ขอภาพกล้องวงจรปิดของผับ เพื่อดูภาพขณะก่อเหตุเป็นข้อมูลตามล่ามือปืน</lead>
<neck></neck>
<body><p>เมื่อเวลา 02.00 น. วันที่ 28 มี.ค. <persName>ร.ต.ท.เนติ ศรีสกุล</persName> ร้อยเวร สภ.เมืองสุพรรณบุรี ได้รับแจ้งเหตุยิงกันตายบริเวณหน้าสถานบันเทิงพีโอนี่ผับ ถนนหมื่นหาญ เขตเทศบาลเมืองสุพรรณบุรี จึงรีบไปตรวจสอบพร้อมด้วย <persName>พ.ต.อ.เกรียงไกร วุฒิพานิช</persName> ผกก. <persName>พ.ต.ท.สุมนตรี กรรณเลขา</persName> รอง ผกก. สส. <persName>พ.ต.ท.ยุทธนา สันติปรีชาวัฒน์</persName> สว.สส. แพทย์เวรรพ.เจ้าพระยายมราช และหน่วยกู้ภัยเณรแก้ว ในที่เกิดเหตุพบศพ<persName>นายอำนาจ แย้มวงษ์</persName> อายุ 27 ปี ช่างซ่อมแอร์ประจำหอคอย<persName>บรรหาร</persName> อยู่บ้านเลขที่ 665 ถนนเณรแก้ว ต.ท่าระหัด อ.เมืองสุพรรณบุรี นอนหงายเสียชีวิตในสภาพมีบาดแผลถูกยิงด้วยอาวุธปืนขนาด 9 มม. เข้าต้นคอขวา 1 นัด ใกล้กันมีปลอกกระสุนขนาด 9 มม. ตกอยู่ 1 ปลอก เจ้าหน้าที่จึงเก็บไว้เป็นหลักฐาน</p>
<p>จากการสอบสวนทราบว่าก่อนเกิดเหตุ <persName>นายอำนาจ</persName>ผู้ตายกับพวก 7 คน ได้เข้ามาเที่ยวผับดังกล่าว จนกระทั่งปิดบริการ ผู้ตายจึงเดินออกมาจากผับ ไปยืนปัสสาวะบริเวณโคนต้นไม้ข้างลานจอดรถหน้าผับ จู่ ๆ มีคนร้าย 1 คนวิ่งเข้ามาชกต่อยผู้ตาย แต่รปภ.ผับเห็นเหตุการณ์จึงเข้ามาห้ามให้แยกจากกัน แต่ผู้ตายได้วิ่งเข้าไปจะชกต่อยคนร้ายเพื่อแก้แค้น ขณะกำลังชุลมุนกันนั้น  คนร้ายได้ล็อกคอแล้วชักอาวุธปืนที่พกติดตัว จ่อยิงระยะเผาขน 1 นัด ร่างนายอำนาจทรุดจมกองเลือดเสียชีวิต</p>
<p>หลังก่อเหตุคนร้ายได้วิ่งขึ้นรถเก๋งสีขาว ไม่ทราบยี่ห้อ และหมายเลขทะเบียน โดยมีรถปิกอัพอีซูซุ สีบรอนซ์ อีก 1 คัน ขับวิ่งตามหลังหลบหนีไปอย่างรวดเร็ว ส่วน สาเหตุคาดว่ากลุ่มคนร้ายน่าจะเขม่นกับ  ผู้ตายในผับ แล้วตามออกมาเจอหน้าร้าน จึงปรี่เข้าไปชกต่อยจนเกิดเหตุการณ์บานปลายถึงขั้นยิงกันตาย ต่อมาเจ้าหน้าที่ได้ประสานขอภาพจากกล้องวงจรปิดของผับ เพื่อดูภาพนาทีที่คนร้ายก่อเหตุ เพื่อเป็นข้อมูลในการสืบสวนหาตัวมือปืนมาดำเนินคดีต่อไป</p></body>
</news>
