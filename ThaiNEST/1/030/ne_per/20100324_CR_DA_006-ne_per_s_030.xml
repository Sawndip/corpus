<teiHeader>
<fileDesc>
<titleStmt>
  <title>ไหม้โกดังอะไหล่รถเก่าวอด 15 ล้าน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-24 07:51:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=55912  </bibl>
</sourceDesc>
</fileDesc>
</teiHeader>
<news>
<headline>ไหม้โกดังอะไหล่รถเก่าวอด 15 ล้าน</headline>
<lead></lead>
<neck></neck>
<body><p>เมื่อเวลา 05.45 น. วันที่ 23 มี.ค. <persName>พ.ต.ท.นพดล นาคจู</persName> ร้อยเวร สภ.บางคล้า จ.ฉะเชิงเทรา ได้รับแจ้งมีเหตุเพลิงไหม้ โกดังขายอะไหล่รถยนต์เก่า “บ๋วยเซอร์วิสส์” ตั้งอยู่ริมถนนสาย 304 ฉะเชิงเทรา-กบินทร์บุรี หมู่ 3 ต.เสม็ดเหนือ อ.บางคล้า จึงรีบ รุดไปที่เกิดเหตุ พบรถดับเพลิงกว่า 10 คันกำลังเร่งฉีดน้ำสกัดไฟที่กำลังลุกไหม้โกดังเก็บอะไหล่รถยนต์เก่าอยู่ อย่างรุนแรง เนื่องจากภายในโกดังมีเชื้อเพลิงอย่างดี ทั้งถังแก๊ส ทินเนอร์ผสมสีรถยนต์และยางรถจำนวนมาก เจ้าหน้าที่ต้องใช้เวลาถึง 3 ชม. จึงสามารถควบคุมเพลิงไว้ได้ ปรากฏว่าอะไหล่รถยนต์และรถยนต์เก่าที่จอดเรียงรายอยู่ในโกดังถูกไฟไหม้เสีย หายจำนวนมาก เบื้องต้นประเมินมูลค่าความเสียหายไว้ประมาณ 15 ล้านบาท</p>
<p><persName>พ.ต.อ.วินัย จิตต์ปรุง</persName> รอง ผบก.ภ.จว. ฉะเชิงเทรา ซึ่งเดินทางมาอำนวยการ และตรวจสอบยังที่เกิดเหตุ ด้วยตนเอง กล่าวว่า โกดังแห่งนี้มี <persName>นายสัญญา ปัญญาเลิศ</persName> อายุ 43 ปี เป็นเจ้าของ ส่วนสาเหตุเชื่อว่าเกิดจาก ไฟฟ้าลัดวงจร เนื่องจากจุดเกิดเหตุอยู่ใต้แนวสายไฟฟ้า และหม้อแปลงไฟฟ้าแรงดันสูง ใกล้กับตู้คอนเทเนอร์เก็บเอกสาร ก่อนลุกลามไหม้เศษน้ำมัน พร้อมด้วยอะไหล่ชิ้นส่วนรถยนต์ โดยเฉพาะยางรถยนต์ซึ่งเป็นเชื้อเพลิงอย่างดี ไปจนทั่วบริเวณอย่างรวดเร็ว และยากที่เจ้าหน้าที่จะเข้าไปทำการควบคุมเพลิงได้อย่างทั่วถึง เนื่องจากพื้นที่ภายในและโดยรอบถูกกีดขวาง วางเต็มแน่นไปด้วยอะไหล่รถยนต์จำนวนมาก อย่างไรก็ตามไม่มีใครได้รับอันตรายแต่อย่างใด</p></body>
</news>
