<teiHeader>
<fileDesc>
<titleStmt>
  <title>แท็กซี่หลับในพุ่งชนท้ายสิบล้อไฟคลอกตายอนาถ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-02 10:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045818  </bibl>
</sourceDesc>
</fileDesc>
</teiHeader>
<news>
<headline>แท็กซี่หลับในพุ่งชนท้ายสิบล้อไฟคลอกตายอนาถ!</headline>
<lead>สยอง..โชเฟอร์แท็กซี่ควบรถคู่ใจซิ่งชนท้าย สิบล้อบรรทุกทราย พังยับทั้งคัน ไฟลุกไหม้แท็กซี่ เจ้าหน้าที่พยายามฉีดน้ำยาเคมีช่วยชีวิตโชเฟอร์ แต่ช่วยไม่ทันถูกไฟเผาไหม้เป็นตอตะโกเสียชีวิตคารถ คาดผู้ตายขับรถมาด้วยความเร็วและน่าจะหลับในจึงพุ่งชนท้ายรถสิบล้อ</lead>
<neck></neck>
<body><p>วันนี้ (2 เม.ย.) เมื่อเวลา 06.45 น. <persName>พ.ต.ท.ไพศาล พึ่งรุ่ง</persName> พนักงานสอบสวน (สบ 2) สภ.ปลายบาง จ.นนทบุรี รับแจ้งอุบัติเหตุรถแท็กซี่พุ่งชนท้ายรถบรรทุกสิบล้อ จนเกิดเพลิงไหม้ทำให้มีผู้เสียชีวิตที่บริเวณเชิงสะพานข้ามคลองมหาสวัสดิ์ ถนนกาญจนาภิเษก ฝั่งขาออก แขวงทวีวัฒนา เขตตลิ่งชัน จึงรุดไปตรวจสอบพร้อมแพทย์นิติเวช โรงพยาบาลศิริราช มูลนิธิป่อเต็กตึ๊ง</p>
<p>ที่เกิดเหตุอยู่บริเวณช่องทางคู่ขนานริมทางเท้า เจ้าหน้าที่พบรถแท็กซี่ยี่ห้อโตโยต้า อัลติส สีเหลือง หมายเลขทะเบียน ทม 5808 กทม.ของบริษัท สบายใจแท็กซี่ พุ่งชนท้ายรถบรรทุกสิบล้อ ยี่ห้ออีซูซุ สีเทา หมายเลขทะเบียน 80-5755 กาญจนบุรี ที่บรรทุกทรายเต็มคันรถ จนสภาพด้านหน้ารถแท็กซี่พังยับเยิน ไฟลุกท่วมตั้งแต่ห้องเครื่อง ลุกลามอย่างรวดเร็วเข้าไปในห้องโดยสาร ส่วนท้ายรถบรรทุกสิบล้อถูกเพลิงไหม้เสียหายจนยางล้อหลังรถทั้ง 8 เส้นระเบิด เจ้าหน้าที่ต้องช่วยกันฉีดน้ำยาเคมีดับเพลิงอย่างเร่งด่วน แต่ไม่สามารถช่วยชีวิตโชเฟอร์รถแท็กซี่เอาไว้ได้เพราะถูกไฟคลอกเสียชีวิตจน ดำเป็นตอตะโก</p>
<p>จากการสอบสวน<persName>นายอโนทัย ชัยมงคล</persName> อายุ 23 ปี โชเฟอร์รถบรรทุกคันดังกล่าว ให้การว่า ขณะเกิดเหตุกำลังขับรถบรรทุกทรายจาก จ.กาญจนบุรี ไปส่งปลายทางย่านบางบัวทอง จ.นนทบุรี แต่เมื่อขับมาถึงจุดเกิดเหตุก็ถูกรถแท็กซี่คันดังกล่าวพุ่งเข้าชนท้ายอย่าง จัง และด้วยความแรงที่พุ่งเข้าชน ทำให้ด้านหน้ารถแท็กซี่ติดอยู่กับส่วนท้ายกับรถบรรทุก และถูกลากมาประมาณ 10 เมตร จนกระทั่งเกิดประกายไฟลุกขึ้น ก่อนลุกลามไปอย่างรวดเร็วจนคนขับแท็กซี่ถูกไฟคลอกเสียชีวิตดังกล่าว</p>
<p>เบื้องต้นเจ้าหน้าที่สันนิษฐานว่า ผู้ตายน่าจะมีอาการหลับใน เนื่องจากพยานแวดล้อมให้การตรงกันว่า ผู้ตายขับขี่มาด้วยความเร็วสูง ก่อนพุ่งเข้าชนท้ายรถบรรทุกทรายอย่างจังโดยไม่มีการเบรกแต่อย่างใด อย่างไรก็ตาม เจ้าหน้าที่กำลังเร่งตรวจสอบว่าผู้ตายเป็นใคร เนื่องจากเอกสารต่างๆ ถูกไฟไหม้เสียหายทั้งหมด</p></body>
</news>
