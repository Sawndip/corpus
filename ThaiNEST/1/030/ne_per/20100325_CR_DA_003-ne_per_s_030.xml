<teiHeader>
<fileDesc>
<titleStmt>
  <title>สอบเจอพิรุธโผจ่าเพียร  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-25 07:58:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=56107  </bibl>
</sourceDesc>
</fileDesc>
</teiHeader>
<news>
<headline>สอบเจอพิรุธโผ<persName>จ่าเพียร</persName></headline>
<lead>ผบช.ให้การขัดกันเอง"<persName>ชวน</persName>"โดดป้องลูกแถวไม่เคยล้วงโยกย้ายตร.</lead>
<neck></neck>
<body><p>สตช. พบพิรุธโผโยกย้าย “<persName>จ่าเพียร</persName>” ผบช.ภ9-ผบช.ศชต. ชี้แจงไปคนละทาง แตกต่างไปคนละประเด็น สั่งเรียกด่วนให้เข้ามาชี้แจงให้ถ้อยคำด้วยตนเอง ในวันศุกร์ที่ 26 มี.ค.นี้ หาข้อสรุปเกิดความบกพร่องตรงขั้นตอนไหน “<persName>ชวน</persName>” จี้ ตร. เร่งสอบโผโยกย้ายเก้าอี้ภาค 9 ปัดนักการเมืองฝากเด็กในคาถาเสียบแทนนักสู้เขาบูโด พลาดเก้าอี้สภ.กันตัง จนไปเซ่นไฟใต้จบชีวิต ย้ำส.ส.ใต้ไม่จำเป็นต้องใช้ตำรวจช่วยหาเสียง ด้านภรรยาข้องใจ ชื่อไปตกหล่นตรงไหน ส่วนผู้ต้องสงสัยลอบวางระเบิดติดต่อเข้ามอบตัวแล้ว</p>
<p>ที่รัฐสภา เมื่อวันที่ 24 มี.ค. <persName>นายชวน หลีกภัย</persName> ประธานสภาที่ปรึกษาพรรคประชาธิปัตย์ กล่าวถึงเสียงวิจารณ์นักการเมืองฝากเด็กในพื้นที่ จนทำให้ <persName>พล.ต.อ.สมเพียร เอกสมญา</persName> อดีต ผกก.บันนังสตา จ.ยะลา ไม่ได้โยกย้ายไปเป็น ผกก.สภ.กันตัง จ.ตรัง ว่า ได้สอบถาม <persName>พล.ต.ต.ประเสริฐ จันทร์สว่าง</persName> ผบก.ภ.จว.ตรัง ว่า ทราบเรื่องที่<persName>พล.ต.อ.สมเพียร</persName> ขอย้ายมาอยู่ในพื้นที่ สภ.   กันตัง หรือไม่ โดย <persName>พล.ต.ต.ประเสริฐ</persName> บอกว่าไม่เคยทราบมาก่อน เพราะตอนเสนอชื่อแต่งตั้งโยกย้าย ได้เสนอชื่ออีกคนหนึ่งไป และหากทราบมาก่อนว่า <persName>พล.ต.อ.สมเพียร</persName> ขอมาอยู่ที่ สภ.กันตัง จะยินดีอย่างมาก</p>
<p><persName>นายชวน</persName> กล่าวต่อว่า นอกจากนี้ ได้สอบถามด้วยว่า เหตุใด <persName>พล.ต.อ.สมเพียร</persName> จึงอยากขอย้ายมาอยู่ที่ สภ.กันตัง จึงทราบว่า ผกก.สภ.กันตัง คนก่อนย้ายมาจากจังหวัดชายแดนใต้เหมือนกัน จึงเป็นไปได้ว่า <persName>พล.ต.อ.สมเพียร</persName>อาจอยากเดินตามรุ่นพี่ และเมื่อถามย้ำถึงเรื่องนักการเมืองฝากเด็ก <persName>นายชวน</persName> ได้ย้อนถามว่านักการเมืองคนไหน หมายถึงอักษรชื่อย่อ ส. หรือ ศ. ที่พูดถึงกันนั่นหรือ</p>
<p>ขณะที่ฝ่ายค้านระบุว่า เป็นนักการเมืองในพื้นที่นั้น <persName>นายชวน</persName> กล่าวว่า ไม่ทราบว่านักการเมืองที่พูดหมายถึงใคร ก่อนย้อนถามว่า ใครบอกว่ามีนักการเมืองฝาก     คน ถ้าอย่างนั้นควรไปถามฝ่ายค้านว่า หมายถึงใคร เพราะยังไม่มีการระบุชื่อ แต่การจะกล่าวหาใคร ควรจะดูให้ดีก่อน เรื่องนี้ควรจะฟังคนในพื้นที่ดีกว่าคนนอก หากอยากทราบข้อเท็จจริง ควรจะสอบถามไปที่<persName>นายสมบูรณ์ อุทัยเวียนกุล</persName> ส.ส.ตรัง พรรคประชาธิปัตย์ เพราะ<persName>นายสมบูรณ์</persName> เป็นคน อ.กันตัง และรู้จัก ผกก.สภ.กันตัง เป็นอย่างดี หรืออาจไปสอบถาม <persName>พล.ต.ต.ประเสริฐ</persName> เพราะหากนักการเมืองฝากเด็กจริง คงจะได้คนที่เสนอไปตอนแรกแล้ว</p>
<p>ผู้สื่อข่าวถามว่า เพื่อความบริสุทธิ์ใจ ควรจะให้ตรวจสอบโผแต่งตั้งโยกย้าย บช.ภ.9 ครั้งที่ผ่านมาหรือไม่ <persName>นายชวน</persName> กล่าวว่า เรื่องนี้เป็นหน้าที่ของสำนักงานตำรวจแห่งชาติ (สตช.) จะพิจารณาว่า จะดำเนินการอย่างไร ส่วนเรื่องที่ <persName>พล.ต.อ.สมเพียร</persName> เคยระบุก่อนเสียชีวิต ระหว่างที่มาร้องเรียนต่อนายกรัฐมนตรีว่า โผแต่งตั้งโยกย้ายครั้งนี้มีการใช้เงิน และเป็นการแต่งตั้งโยกย้ายแย่ที่สุดในชีวิต <persName>นายชวน</persName> กล่าวว่า เรื่องนี้ตนไม่ทราบ แต่ยืนยันได้ว่านักการเมืองแถวนั้น ไม่รู้จักตำรวจมากนัก และไม่จำเป็นต้องฝากใคร เพราะไม่ต้องใช้ตำรวจช่วยในการหาเสียง อีกทั้งการที่ <persName>พล.ต.อ.สมเพียร</persName> ขอย้ายมาในพื้นที่ ตนก็ไม่ทราบมาก่อน และหากทราบก็จะยินดีมาก เพราะขนาดลูกชาย<persName>พล.ต.อ.สมเพียร</persName> ยังบอกกับตนว่า เป็นเรื่องที่น่าเสียดาย</p>
<p>ที่สำนักงานตำรวจแห่งชาติ <persName>พล.ต.ท.เอก อังสนานนท์</persName> ผู้ช่วย ผบ.ตร. ในฐานะประธานคณะกรรมการพิจารณายกเว้นหลักเกณฑ์ในสมัยการแต่งตั้งโยกย้ายระ ดับรองผบก.-สว. วาระประจำปี 2552 เป็นประธานการประชุมตรวจสอบ การแต่งตั้งใน บช.ภ.9 ร่วมกับ <persName>พล.ต.ท.อาจิณ โชติวงศ์</persName> ผบช.ก.ตร. <persName>พล.ต.ต.ชัยยง กีรติขจร</persName> รอง ผบช.สกพ.  ตัวแทนจากกองร้องทุกข์ ก.ตร. และกองการวินัย เพื่อพิจารณาตรวจสอบข้อบกพร่องการแต่งตั้งใน บช.ภ.9 เน้นเฉพาะในกรณีของ<persName>พล.ต.อ.สมเพียร</persName> โดยใช้เวลาการประชุมนานกว่า 2 ชั่วโมง</p>
<p><persName>พล.ต.ท.เอก</persName> กล่าวภายหลังการประชุมว่า ในที่ประชุมได้หารือถึงกรณีที่ไม่มีการแต่งตั้ง <persName>พล.ต.อ.สมเพียร</persName> มาดำรงตำแหน่งที่ สภ.กันตัง โดยนำหนังสือร้องทุกข์ของ <persName>พล.ต.อ.สมเพียร</persName> ที่ยื่นไว้เมื่อวันที่ 23 ก.พ. พร้อมนำหนังสือชี้แจงเหตุผลที่   ไม่สามารถแต่งตั้งได้ จาก <persName>พล.ต.ท.วีระยุทธ สิทธิมาลิก</persName> ผบช.ภ.9 และ <persName>พล.ต.ท.พีระ พุ่มพิเชษฎ์</persName> ผบช.ศชต. มาร่วมพิจารณา แต่พบว่ายังไม่มีรายละเอียดมากพอ ที่ประชุมจึงเห็นว่าควรให้ <persName>พล.ต.ท.วีระยุทธ</persName> และ <persName>พล.ต.ท.พีระ</persName> มาชี้แจง และให้ถ้อยคำด้วยตนเอง ในวันศุกร์ที่ 26 มี.ค.นี้ เวลา 09.00 น. และคาดว่า น่าจะได้ข้อสรุปว่า มีความบกพร่องตรงไหน อย่างไร</p>
<p>“เรื่องนี้ถ้าถามจริง ๆ แล้วปัญหาของพล.ต.อ.สมเพียร ทางฝ่ายคณะกรรมการตรวจสอบการยกเว้นหลักเกณฑ์ ไม่ทราบปัญหามาก่อนเลย เพราะ พล.ต.อ.สมเพียร ดำรงตำแหน่งเดิมมากว่า 3 ปี ทำให้อยู่ในกรณีที่ไม่ต้องขอยกเว้นหลักเกณฑ์ ทางเราจึงไม่ทราบปัญหา มารู้อีกทีก็ทราบว่า ท่านไปร้องกับทางนายกรัฐมนตรีด้วยวาจาและมาร้องทุกข์กับท่านปทีป” <persName>พล.ต.ท.เอก</persName> กล่าว </p>
<p><persName>พล.ต.ท.เอก</persName> กล่าวต่อว่า ในวันที่ 26 มี.ค. จะเชิญ <persName>พล.ต.ท.พีระ</persName> และ<persName>พล.ต.ท.วีระยุทธ</persName> มาพูดคุย และสอบสวนถึงกระบวนการแต่งตั้ง โดยก่อนการทำการแต่งตั้ง แต่ในเบื้องต้นทราบว่า <persName>พล.ต.ท.พีระ</persName> และ <persName>พล.ต.ท.วีระยุทธ</persName> ได้ตกลงกันแล้วว่า จะรับ <persName>พล.ต.อ.สมเพียร</persName> มาดำรงตำแหน่งในสภ.กันตัง ตามที่ <persName>พล.ต.อ.สมเพียร</persName> ร้องขอ แต่ทำไมถึงไม่แต่งตั้ง และมีเหตุผลอื่นใด โดยข้อตกลงเรื่องนี้มีหลักฐานเป็นลายลักษณ์อักษรอยู่แล้ว ดังนั้น ตรงนี้จะให้ ผบช.ภ.9 นำหนังสือดังกล่าวมาแสดงในที่ประชุมด้วย ส่วนเงื่อนไขการสับเปลี่ยนกำลังนั้นขึ้นกับผบช.ภ.9 ที่จะเสนอเงื่อนไข แต่ยังไม่ทราบว่าผบช.ภ.9 มีดุลพินิจในการสับเปลี่ยนกำลัง กับศชต.อย่างไร</p>
<p>“หนังสือชี้แจงของ ผบช.ทั้งสอง ชี้แจงกันคนละประเด็น อย่าง บช.ภ.9 ก็ไปทาง แต่ไม่อยากลงรายละเอียด รอให้มาให้ถ้อยคำก่อน แต่ถ้าอยากได้ข้อเท็จจริง คงต้องถามดีกว่าว่า เกิดอะไรขึ้น หรือว่าตกลงกันรับแล้ว แต่ทำไมไม่แต่งตั้งให้หรือแต่งตั้งแล้ว ทำไมรายชื่อถูกถอด ส่วนจะสามารถสาว ไปถึงว่า มีนักการเมืองมาขอ ก็ตอบไม่ได้ เพราะไม่รู้ว่า ผบช.ภ.9 จะพูดอย่างไร ก็อยากให้รอวันศุกร์ก่อน” <persName>พล.ต.ท.เอก</persName> กล่าว   </p>
<p>ในส่วนที่ว่าจะมีใครต้องรับผิดชอบ หรือมีใครถูกใครผิดหรือไม่นั้น <persName>พล.ต.ท. เอก</persName> กล่าวต่อว่า ยังตอบไม่ได้ แต่ในวันศุกร์นี้จะสามารถชี้ได้ว่า ปัญหาเกิดจากอะไร และใครมีความบกพร่องตรงไหน แต่หากนำกฎระเบียบมาพิจารณาอาจไม่มีคนผิดนั้น <persName>พล.ต.ท.เอก</persName> กล่าวว่า ขอให้ใจเย็น อย่าง   บช.ภ.2 สามารถไปแก้ไขได้ แต่มีความแตกต่างกันที่ บช.ภ.2 มีปัญหาขณะที่คำสั่งยังไม่มีผล ส่วนเรื่องที่ก่อนหน้าที่ <persName>พล.ต.อ.อดุลย์ แสงสิงแก้ว</persName> ที่ปรึกษา สบ10 ได้เคยเข้าไปพูดคุยและทำหนังสือถึง <persName>พล.ต.อ.ปทีป</persName> มาแล้ว <persName>พล.ต.ท.เอก</persName> กล่าวว่า ข้อเท็จจริงตรงนี้ยังไม่มี แต่จะตรวจสอบในประเด็นเฉพาะผู้ที่เกี่ยวข้องจริง ๆ และผู้สื่อข่าวอาจรับทราบข้อมูลมาจากส่วนหนึ่ง จึงจะต้องดูถึงกระบวนการแต่งตั้งของ บช.ศชต. และบช.ภ.9 ด้วย</p>
<p>ขณะเดียวกัน <persName>นางพิมพ์ชนา ภูวพงษ์พิทักษ์</persName> ภรรยา <persName>พล.ต.อ.สมเพียร</persName> พร้อม<persName>ส.ต.ท.โรจนินทร์ เอกสมญา</persName> ลูกชาย เข้าพบ <persName>พล.ต.อ.อดุลย์</persName> ในเรื่องที่จะช่วยดูแลเรื่องสวัสดิการของครอบครัว โดย <persName>พล.ต.อ.อดุลย์</persName> รับปากจะเร่งดำเนินการตรวจสอบการโยกย้ายของ <persName>พล.ต.อ.สมเพียร</persName> ว่า ขาดตกบกพร่องในส่วนใด หรือมีความผิดพลาดตรงไหน เนื่องจากไม่มีอำนาจในการแต่งตั้งโดยตรง เพียงแต่เคยเข้าพบ <persName>พล.ต.อ.ปทีป</persName> เพื่อให้ช่วยเหลือในการแต่งตั้งโยกย้าย <persName>พล.ต.อ.สมเพียร</persName> มาแล้ว แต่อย่างไรก็ตามในฐานะผู้บังคับบัญชาพยายาม ดูแลแก้ไข เพราะไม่อยากให้เกิดเหตุการณ์เช่นนี้ซ้ำอีก</p>
<p>ด้าน <persName>นางพิมพ์ชนา</persName> กล่าวว่า ความรู้สึกของ <persName>พล.ต.อ.สมเพียร</persName> ที่ต้องการย้าย เพราะทราบว่า ผกก.สภ.กันตัง ว่าง และ  หลังจากทำเรื่องขอโยกย้ายไปแล้ว จึงคิดว่า<persName>พล.ต.อ.สมเพียร</persName> จะได้รับการพิจารณา เพราะเหลืออายุราชการเพียง 1 ปี จนถึงขั้นเตรียมตัวเก็บของ แต่หลังจาก <persName>พล.ต.อ.อดุลย์</persName> โทรศัพท์มาบอกว่าไม่ได้ย้าย <persName>พล.ต.อ.สมเพียร</persName> รู้สึกผิดหวัง เพราะตั้งแต่รับราชการ ไม่เคยขออะไรเป็นพิเศษ จึงคิดว่าไม่ได้รับความยุติธรรม จนมาร้องทุกข์เพื่อให้ตำรวจรุ่นหลัง จะได้ไม่เจอเหตุการณ์เช่นนี้อีก</p>
<p><persName>นางพิมพ์ชนา</persName> กล่าวต่อว่า อยากให้ตำรวจปรับปรุงโครงสร้างการทำงานของตำรวจ และให้ตำรวจชั้นผู้ใหญ่เหลียวมองการทำงานของตำรวจผู้น้อยบ้าง เพราะถึงแม้งบประมาณส่งไปยังตำรวจใต้จะมีจำนวนมาก แต่ตำรวจไม่ได้ต้องการเพียงแค่งบประมาณ แต่ต้องการสนใจดูแลสวัสดิภาพ ความปลอดภัย และถึงแม้ตอนนั้นต้องทำงานหนัก แต่ไม่เคยคิดอะไร และเห็นว่าสามีเหลือปีกว่าจะเกษียณ น่าจะได้ย้าย จึงอยากรู้ว่า ตอนย้ายชื่อไปตกหล่นตรงไหน และทำไมบางตำแหน่งไม่ถึงหลักเกณฑ์ ยังโยกย้ายได้ ส่วนการจับผู้ต้องหาฆ่าสามี ไม่เชื่อว่าเป็นมือปืน แต่ถ้าเป็นคนวางระเบิด น่าจะใช่ อีกทั้งคนก่อเหตุแบบนี้ คงจะไม่มามอบตัวเอง</p>
<p>ในโอกาสเดียวกันนี้ <persName>พล.ต.ต.อำนาจ อันอาตย์งาม</persName> รอง ผบช.ภ.3 ได้นำเงินบริจาคที่รวบรวมจากข้าราชการตำรวจ และครอบครัวตำรวจใน บช.ภ.3 จำนวน 6 แสนบาท มอบให้เพื่อช่วยเหลือครอบครัว <persName>พล.ต.อ.สมเพียร</persName> 3 แสนบาท และมอบให้ผู้บาดเจ็บเสียชีวิตจากเหตุการณ์เดียวกันอีก 3 แสนบาท ขณะที่ <persName>พล.ต.ต.วิชัย สังข์ประไพ</persName> ผบก.น.1 มอบเงินอีก 2 แสนบาท จากเพื่อนนักธุรกิจในนามกลุ่มเพื่อนแต้ม มอบให้กับภรรยา <persName>พล.ต.อ.สมเพียร</persName>อีกด้วย</p>
<p>ส่วนที่หน่วยเฉพาะกิจ 15 อ.บันนังสตา จ.ยะลา มีรายงานว่า <persName>นายรุสดี</persName> (ขอสงวนนามสกุล) เตรียมเข้ารายงานตัวต่อ<persName>พ.ท.ณรงค์ ตันติสิทธิพร</persName> ผบ.ฉก.15 เนื่องจาก<persName>นายรุสดี</persName> เป็นเจ้าของสวนยางใกล้ที่เกิดเหตุ และตกเป็นผู้ต้องสงสัยหรือมีความเกี่ยวข้องกับคดีลอบวางระเบิด <persName>พล.ต.อ.สมเพียร</persName> จนเสียชีวิต เมื่อวันที่ 12 มี.ค. ที่ผ่านมา</p>
<p>มีรายงานด้วยว่า ช่วงเย็นวานนี้ ชุดปฏิบัติการพิเศษ สภ.บันนังสตา กว่า 20 นาย เข้าตรวจค้นบ้านจาเราะปีแซคละ หมู่ 8 ตำบลตลิ่งชัน และสามารถควบคุมตัว<persName>นายมามะนาเซ</persName> (ขอสงวนนามสกุล) ผู้ต้องสงสัยมีส่วนเกี่ยวข้องกับการก่อเหตุร้ายในหลายคดีในพื้นที่ อ.บันนังสตา โดยเฉพาะคดีลอบวางระเบิดและซุ่มยิงรถยนต์ <persName>พล.ต.อ.สมเพียร</persName> จากนั้นได้นำตัวไปสอบสวนทำประวัติ ตรวจดีเอ็นเอ พิมพ์ลายนิ้วมือ และลงบันทึกประจำวันไว้เป็นหลักฐาน ก่อนนำตัวไปสอบสวนขยายผล ที่ศูนย์พิทักษ์สันติ ศูนย์ปฏิบัติการตำรวจจังหวัดชายแดนภาคใต้</p>
<p>เวลา 17.20 น. <persName>ร.ต.ท.เด่นพงษ์ เต็มยอด</persName> ร้อยเวร สภ.สุไหงปาดี จ.นราธิวาส รับแจ้งพบวัตถุต้องสงสัยคล้ายระเบิด วางซุกซ่อนอยู่บริเวณพงหญ้าริมถนน ห่างจากที่ทำการองค์การบริหารส่วนตำบลกาวะ หมู่ 2 ต.กาวะ อ.สุไหงปาดี ประมาณ 200 เมตร จึงนำกำลังไปตรวจสอบพร้อมชุดเก็บกู้วัตถุระเบิด ตชด.447 พร้อมตัดสัญญาณโทรศัพท์มือถือ ก่อนเข้าตรวจสอบถุงพลาสติกสีดำ ภายในมีระเบิดแสวงเครื่อง ใส่ไว้ในถังแก๊ส น้ำหนัก 15 กก. จุดชนวนด้วยวิทยุสื่อสาร สภาพพร้อมใช้งาน แต่โชคดีเจ้าหน้าที่มาตรวจสอบพบและเก็บกู้ไว้ได้อย่างปลอดภัย เบื้องต้นคาดว่าเป็นฝีมือของแนวร่วมก่อความไม่สงบ ต้องการสร้างสถานการณ์</p></body>
</news>
