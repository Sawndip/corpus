<teiHeader>
<fileDesc>
<titleStmt>
  <title>จับทันควัน! โจรเนรคุณข้าววัด จี้ชิงเงินหลวงตาซื้อยาเสพ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-30 16:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044131  </bibl>
</sourceDesc>
</fileDesc>
</teiHeader>
<news>
<headline>จับทันควัน! โจรเนรคุณข้าววัด จี้ชิงเงินหลวงตาซื้อยาเสพ</headline>
<lead>โจรเนรคุณกินข้าวก้นบาตร ไม่สำนึกลักเงินพระกว่า 8 พัน ของวัดอนงคาราม ขณะที่<persName>หลวงตาเดิม</persName> เผย คนบาปอาศัยอยู่ใกล้วัด ชอบมาขอข้าวกินเป็นประจำ บางครั้งมาขอเงิน โดยครั้งนี้เข้ามาขอเงิน แต่ไม่มีให้ หันไปเจอเงินที่เก็บไว้อุปสมบทสามเณรฤดูร้อนจึงขโมย ชักมีดขู่ หลวงตาฮึดสู้ ตายเป็นตาย จนชาวบ้านมาช่วยตะครุบ เจ้าตัวรับหาเงินซื้อยาเสพ</lead>
<neck></neck>
<body><p>วันนี้ (30 มี.ค.) เมื่อเวลา 10.30 น. <persName>พ.ต.ต.ปราโมทย์ จันทรบุญแก้ว</persName> สว.สส.สน.บุปผาราม ได้รับแจ้งมีคนร้ายก่อเหตุชิงทรัพย์พระสงฆ์ ภายในวัดอนงคาราม แขวงสมเด็จเจ้าพระยา เขตคลองสาน จึงรุดไปตรวจสอบที่เกิดเหตุพร้อมกำลังเจ้าหน้าที่ตำรวจฝ่ายสืบสวน สน.บุปผาราม</p>
<p>ที่เกิดเหตุบริเวณลานจอดรถภายในวัด เจ้าหน้าที่พบชาวบ้านกำลังช่วยกันไล่จับตัว <persName>นายเกรียงศักดิ์</persName> หรือ <persName>บอย วงษ์ศรีนาค</persName> อายุ 33 ปี อยู่บ้านเลขที่ 39 ม.2 ต.หนองดินแดง อ.เมือง จ.นครปฐม เอาไว้ได้ พร้อมของกลางเงินสด จำนวน 8,100 บาท อยู่ภายในซองสำหรับบริจาค และมีดพับ 1 เล่ม ซุกอยู่ในกางเกงใน จึงให้เจ้าหน้าที่ฝ่ายสืบสวนเข้าควบคุมตัวมาสอบสวนที่ สน.บุปผาราม พร้อมทั้งเชิญผู้เสียหายคือ <persName>พระเดิม แสนทวีสูข</persName> หรือ <persName>หลวงตาเดิม</persName> อายุ 88 ปี พระลูกวัดอนงคาราม มาสอบปากคำด้วย</p>
<p><persName>หลวงตาเดิม</persName> เปิดเผยว่า <persName>นายเกรียงศักดิ์</persName> เป็นคนที่อาศัยอยู่บริเวณใกล้เคียงกับวัด และมักจะมาขอข้าวปลาอาหารกินเป็นประจำ บางครั้งจะมาขอเงินใช้ด้วย ซึ่งถ้าหลวงตามีเงินก็จะให้ไป จนช่วงเช้าเวลาประมาณ 10.00 น.ที่ผ่านมา <persName>นายเกรียงศักดิ์</persName> เข้ามาขอเงินหลวงตาที่กุฏิ แต่หลวงตาไม่มีเงิน พอ <persName>นายเกรียงศักดิ์</persName> หันไปเห็นเงินวางอยู่ ก็เข้าไปขโมยทันที</p>
<p>“เงินจำนวนนี้เป็นเงินที่ประชาชนมาบริจาค และหลวงตาจะเก็บไว้ ก็จะเก็บไว้ทำบุญอุปสมบทให้กับสามเณรฤดูร้อน หลวงตาเลยสู้ แต่ถูกเขาผลักจนล้ม จากนั้นเขาก็ชักมีดขู่ว่าอย่าสู้ แต่หลวงตาไม่ยอม ตายเป็นตาย สู้ก็สู้ แต่สุดท้ายก็สู้แรงคนหนุ่มไม่ไหว จนมีชาวบ้านมาช่วยกันจับตัวไว้ได้” <persName>หลวงตาเดิม</persName> กล่าว</p>
<p>ด้าน <persName>พ.ต.ต.ปราโมทย์</persName> กล่าวว่า จากการสอบสวนผู้ต้องหาให้การรับสารภาพ ว่า ต้องการนำเงินไปซื้อยามาเสพ และจากการตรวจปัสสาวะ พบว่า เป็นสีม่วง จึงแจ้งข้อหาชิงทรัพย์โดยมีและใช้อาวุธมีด และเสพยาเสพติด ก่อนควบคุมตัวไปดำเนินคดีต่อไป</p></body>
</news>
