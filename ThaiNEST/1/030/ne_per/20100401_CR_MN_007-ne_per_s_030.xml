<teiHeader>
<fileDesc>
<titleStmt>
  <title>“อัยการ” เดินเกมสั่ง ก.คลัง ยึดทรัพย์ “แม้ว” 4.6 หมื่นล้าน!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-04-01 14:56:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000045362  </bibl>
</sourceDesc>
</fileDesc>
</teiHeader>
<news>
<headline>“อัยการ” เดินเกมสั่ง ก.คลัง ยึดทรัพย์ “<persName>แม้ว</persName>” 4.6 หมื่นล้าน!</headline>
<lead>อัยการ เดินหน้า สั่ง ก.คลัง อายัดทรัพย์ “<persName>ทักษิณ</persName> - ครอบครัว” 4.6 หมื่นล้าน ตามคำพิพากษาศาลฎีกาคดียึดทรัพย์</lead>
<neck></neck>
<body><p>วันนี้ (1 เม.ย.) <persName>นายวัยวุฒิ หล่อตระกูล</persName> รองอัยการสูงสุด ประธานคณะทำงานอัยการรับผิดชอบคดีที่คณะกรรมการตรวจสอบการกระทำที่ก่อให้ เกิดความเสียหายแก่รัฐ (คตส.) กล่าวถึงผลการประชุมร่วมกับกรมบัญชีกลาง กระทรวงการคลัง คณะกรรมการป้องกันและปราบปรามการทุจริตแห่งชาติ (ป.ป.ช.) กรมบังคับคดี และ อัยการ เกี่ยวกับการบังคับยึดทรัพย์จำนวน 46,373 ล้านบาทของ <persName>พ.ต.ท.ทักษิณ ชินวัตร</persName> อดีตนายกรัฐมนตรี และครอบครัว ว่า คณะทำงานได้ประชุมร่วมกันเกี่ยวกับเรื่องนี้ เมื่อวันที่ 28 มี.ค.ที่ผ่านมา และทางตนได้มีหนังสือแจ้งให้ประธาน ป.ป.ช.และปลัดกระทรวงการคลังดำเนินการบังคับคดีตามขั้นตอนเมื่อวันที่ 30 มี.ค.ซึ่งเรื่องนี้ตนได้แจ้งให้ <persName>นายจุลสิงห์ วสันตสิงห์</persName> อัยการสูงสุด ทราบแล้ว</p>
<p>ส่วนที่ทนายความของ <persName>พ.ต.ท.ทักษิณ</persName> และครอบครัวได้ยื่นคำร้องอุทธรณ์ พร้อมขอทุเลาการบังคับคดีโดยให้ที่ประชุมใหญ่ศาลฎีกามีคำสั่งหรือคำพิพากษา ให้ยกคำร้องของอัยการสูงสุด ผู้ร้อง และเพิกถอนคำพิพากษาของศาลฎีกาฯที่สั่งให้เงินขายหุ้น และเงินปันผลจำนวน 46,373 ล้านบาทของ<persName>พ.ต.ท.ทักษิณ</persName> ตกเป็นของแผ่นดินนั้น เป็นดุลพินิจของศาลที่จะมีคำสั่งออกมาอย่างไร แต่สำหรับทรัพย์สินที่อายัดไว้นั้นสามารถดำเนินการได้ทันที เพราะ คตส.ได้สั่งอายัดไว้ตั้งแต่ต้น ซึ่งกระทรวงการคลังได้สั่งธนาคารพาณิชย์ต่างๆ ให้โอนเงินในบัญชีของ <persName>พ.ต.ท.ทักษิณ</persName> และครอบครัว ตามคำสั่งศาลฎีกาฯมาที่กรมบัญชีกลาง กระทรวงการคลัง แล้ว</p>
<p>ด้าน<persName>นายธาริต เพ็งดิษฐ์</persName> อธิบดีกรมสอบสวนคดีพิเศษ หรือ ดีเอสไอ กล่าวถึงการตรวจสอบการถอนเงินออกจากบัญชีธนาคารของ <persName>นายพานทองแท้</persName> และ<persName>นางสาวพิณทองทา ชินวัตร</persName> บุตรชายและบุตรสาว <persName>พ.ต.ท.ทักษิณ ชินวัตร</persName> อดีตนายกรัฐมนตรี ภายหลังได้รับการประสานจากกรมสรรพากรให้ตรวจสอบเรื่องดังกล่าวว่า วันนี้ได้ส่งหนังสือขอข้อมูลไปยัง 5 ธนาคารที่เกี่ยวข้องแล้ว โดยมีธนาคารกรุงเทพ ธนาคารไทยพาณิชย์ ธนาคารกรุงศรีอยุธยา ธนาคารธนชาต และธนาคารอาคารสงเคราะห์ โดยขอรายละเอียดความเคลื่อนไหวทางการเงินตั้งแต่กรมสรรพากรสั่งอายัดทรัพย์ จนถึงปัจจุบัน พร้อมทั้งจะส่งเจ้าหน้าที่ประสานงานอย่างใกล้ชิด โดยกำชับแต่ละธนาคารส่งรายละเอียดกลับมาโดยเร็วที่สุด</p>
<p><persName>นายธาริต</persName> กล่าวอีกว่า การดำเนินการของดีเอสไอ ขณะนี้เป็นเพียงการทำงานตามที่ได้รับการร้องขอจากกรมสรรพากรเท่านั้น ยังไม่ใช่การยืนยันว่า การถอนเงินดังกล่าวเป็นความผิดแต่อย่างใด</p>
<p>สำหรับประเด็นที่ดีเอสไอจะตรวจสอบ คือ เรื่องการโกงเจ้าหนี้ และความผิดเกี่ยวกับห้างหุ้นส่วนจดทะเบียน ห้างหุ้นส่วนจำกัด บริษัทจำกัด สมาคม และมูลนิธิ ว่าการถอนเงินออกไปส่งผลให้มูลค่าหุ้นลดลงจนสร้างความเสียหายให้กับกรม สรรพากรหรือไม่</p></body>
</news>
