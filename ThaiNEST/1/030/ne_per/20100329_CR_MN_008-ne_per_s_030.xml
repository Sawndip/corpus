<teiHeader>
<fileDesc>
<titleStmt>
  <title>“สัณฐาน” สุดทนระเบิดป่วนถี่ขอดูแลคดีเอง-ชี้พร้อมรับมือหากเจรจาเหลว  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-29 15:49:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000043562  </bibl>
</sourceDesc>
</fileDesc>
</teiHeader>
<news>
<headline>“<persName>สัณฐาน</persName>” สุดทนระเบิดป่วนถี่ขอดูแลคดีเอง-ชี้พร้อมรับมือหากเจรจาเหลว</headline>
<lead>ผบช.น.ประชุมประเมินสถานการณ์เหตุป่วนระเบิด ทั่วกรุง หาจุดบกพร่อง โดยเฉพาะเหตุระเบิดบ้าน<persName>นายบรรหาร</persName> บอกต่อไปนี้จะลงมาดูแลคดีด้วยตัวเอง ชี้กำลัง ตร.พร้อมรับมือเหตุวุ่นวาย หากการเจรจาเย็นนี้ล้มเหลว ด้านโฆษก บช.น.ย้ำ หากมีการบุกรุกสถานที่จะถือว่าไม่ใช่เป็นการชุมนุมโดยส,
งบ ตร.จะสลายการชุมนุมทันทีตามกฎหมาย</lead>
<neck></neck>
<body><p>วันนี้ (29 มี.ค.) ที่ บช.น.เมื่อเวลา 14.30 น.<persName>พล.ต.ท.สัณฐาน ชยนนท์</persName> ผบช.น.กล่าวภายหลังเรียกประชุมคดีระเบิดและยิงอาวุธเอ็ม 79 ใส่สถานที่ราชการและสัญลักษณ์ทางการเมืองหลายแห่งทั่ว กทม.ว่า วันนี้ ได้เชิญ รอง ผบช.น.มาประชุมเพื่อประเมินสถานการณ์ ว่า ที่ผ่านมามีข้อบกพร่องตรงไหนบ้าง รวมทั้งดูคำสั่งเก่าๆ ที่เคยสั่งไว้ ไม่ว่าจะเป็นการตั้งจุดตรวจค้น จุดสกัด และจุดวีไอพี รอบบ้านบุคคลสำคัญว่ามีเหตุเกิดขึ้นได้อย่างไร โดยเฉพาะเหตุวางระเบิดหน้าบ้าน <persName>นายบรรหาร ศิลปอาชา</persName> อดีตหัวหน้าพรรคชาติไทย และเหตุยิงถล่ม ธ.กรุงเทพ สาขาบางยี่ขัน</p>
<p><persName>พล.ต.ท.สัณฐาน</persName> กล่าวว่า จากการสอบถามเจ้าหน้าที่สรุปได้ว่าหน้าบ้านพัก<persName>นายบรรหาร</persName> มีกำลังเจ้าหน้าที่อยู่ แต่อยู่ฝั่งตรงข้าม และหลังเกิดเหตุเจ้าหน้าที่ได้วิ่งมาดู ปรากฏว่า คนร้ายหนีไปแล้ว จากนั้นก็มีเหตุการณ์ยิง ที่ ธ.กรุงเทพ อีกครั้ง เราก็ต้องมาดูว่ามีข้อบกพร่องอย่างไร เกิดจากอะไร ก็มาแก้ปัญหากัน อย่างไรก็ตาม ขอเรียนว่า หลังจากนี้ จะลงไปดูแลด้วยตัวเองอย่างใกล้ชิดทุกคดี</p>
<p>ผู้สื่อข่าวถามว่า กำลังเจ้าหน้าที่เพียงพอหรือไม่ ทำไมถึงเกิดเหตุหลายครั้ง <persName>พล.ต.ท.สัณฐาน</persName> กล่าวว่า คนเราไม่เหมือนกัน ตำรวจบางนายก็ปฏิบัติหน้าที่อย่างเข้มแข็ง บางนายก็ย่อหย่อน</p>
<p>ผู้สื่อข่าวถึงความคืบหน้าคดีคนร้ายวางระเบิดหน้า ธ.กรุงเทพ ผบช.น.ตอบว่า ต้องไปถาม <persName>พล.ต.ต.สุเมธ เรืองสวัสดิ์</persName> รอง ผบช.น.เพราะตอนเกิดเหตุนั้นอยู่สถาบันพระปกเกล้า</p>
<p>ผู้สื่อข่าวถามต่อว่า กังวลหรือไม่หากการเจรจาระหว่างรัฐบาลและแกนนำคนเสื้อแดงไม่ประสบความสำเร็จ และมีกำลังเพียงพอที่จะรับมือหรือไม่ <persName>พล.ต.ท.สัณฐาน</persName> ตอบว่า เราไม่อยากมีเหตุเกิดขึ้น แต่กำลังเจ้าหน้าที่เพียงพอที่จะรับมือกับความวุ่นวายได้แน่นอน</p>
<p>ด้าน <persName>พล.ต.ต.ปิยะ อุทาโย</persName> โฆษก บช.น.กล่าวถึงสถานการณ์การชุมนุมของกลุ่มคนเสื้อแดงว่า สำหรับวันที่ 28 มีนาคม ที่ผ่านมา มียอดกลุ่มผู้ชุมนุมสูงสุด 57,000 คน และในขณะนี้ เวลาประมาณ 11.00 น.มียอดกลุ่มผู้ชุมนุมที่ผ่านฟ้าประมาณ 9,700 คน โดยเป็นข้อมูลจากสันติบาลในพื้นที่ชุมนุม ไม่มีเหตุแต่อย่างใด ส่วนพื้นที่อื่นใน กทม.มีเหตุเกิดขึ้นทั่วไป เกิดเหตุอุกฉกรรจ์ 5 เหตุในช่วงที่ผ่านมา คือ 1.เมื่อวันที่ 28 มีนาคม 2553 เวลาประมาณ 15.40 น. เกิดเหตุคนร้ายจำนวน 1 คน อายุประมาณ 30-40 ปี ผิวดำแดง สูงประมาณ 165 ซม.สวมกางเกงยีนส์ เสื้อคลุมสีฟ้า สวมหมวกแก๊ปสีแดง ผ้าคาดปากสีแดง ได้เดินข้ามถนนหลานหลวงมายังหน้าธนาคารกรุงเทพ สาขาสะพานขาว แล้วใช้อาวุธปืนขนาด .38 ยิงไปที่กระจกประตูทางเข้าของธนาคารกรุงเทพดังกล่าว 5 นัด ทำให้กระจกเป็นรูร้าว 4 บาน แล้วเดินข้ามถนนหลบหนีไปทางแยกสะพานขาว 2.เมื่อวันที่ 28 มีนาคม 2553 เวลาประมาณ 18.15 น.ได้เกิดเหตุเพลิงไหม้เต็นท์เก็บอาหารแห้งของกลุ่ม นปช.ที่ตั้งอยู่ที่สนามหลวง ฝั่งตรงข้ามศาลฎีกา จำนวน 2 เต็นท์ เจ้าหน้าที่ตำรวจร่วมกับกองพิสูจน์หลักฐานเข้าตรวจสอบและสอบสวนการ์ดที่ดูแล ที่เต็นท์ได้ความ ว่า ขณะนั่งรับประทานอาหารข้างเต็นท์ ได้ยินเสียงดังคล้ายประทัด จึงวิ่งไปดู พบว่า ได้เกิดเปลวเพลิงไหม้เต็นท์ จึงได้ช่วยกันดับไฟ แต่ไม่สามารถดับได้ จากการสำรวจพบว่ามีทรัพย์สินได้รับความเสียหาย คือ เต็นท์ 2 หลัง, กล่องโฟมใส่อาหาร, เครื่องครัวจำพวก น้ำปลา ซีอิ๊ว และเครื่องปรุง รวมมูลค่าทรัพย์สินทั้งหมดประมาณ 1 แสนบาท</p>
<p>พล.ต.ต.ปิยะ กล่าวต่อว่า 3.เมื่อวันที่ 28 มีนาคม 2553 เวลาประมาณ 22.00 น.ได้เกิดเหตุคนร้ายขว้างระเบิดชนิดขว้าง แบบเอ็ม 67 จำนวน 1 ลูก ไปที่บริเวณโคนต้นไม้หน้าบ้านเลขที่ 293-299 ใกล้ปากซอยจรัญสนิทวงศ์ 57 แขวงบำหรุ เขตบางพลัด กรุงเทพฯ ซึ่งอยู่ติดกับกำแพงรั้วบ้านของ<persName>นายบรรหาร ศิลปอาชา</persName> อดีตนายกรัฐมนตรี จากแรงระเบิดทำให้เกิดหลุมกว้างประมาณ 10 ซม.1 หลุม แรงสะเก็ดระเบิดยังทำให้ <persName>นางวรรณา หาญกระสินธ์</persName> ซึ่งอยู่ใกล้ที่เกิดเหตุได้รับบาดเจ็บ 4.เมื่อวันที่ 29 มีนาคม 2553 เวลาประมาณ 02.00 น.ได้เกิดเหตุกลุ่มการ์ด นปช.ได้ควบคุมชายต้องสงสัยขับรถยนต์ยี่ห้อโตโยต้า รุ่นโคโรน่า สีน้ำเงิน ทะเบียน 1 อ -1934 กทม.บริเวณหน้าโรงเรียนสตรีวิทยา จึงได้แจ้งเจ้าหน้าที่ตำรวจไปตรวจสอบและสอบสวน ทราบชื่อภายหลังชื่อ <persName>นายกิตติโชติ รุ่งจรัส</persName> อายุ 55 ปี มีอาชีพเป็นผู้ตรวจสินค้าทางทะเล อยู่ที่บริษัท มารีน เซอเวเยอร์ ไทยแลนด์ จำกัด และจากการตรวจค้นภายในรถพบปุ๋ยยูเรีย 2 ถุง น้ำหนักประมาณถุงละ 500 กรัม อยู่ในกระโปรงท้ายรถยนต์ จึงนำตัวไปทำการสอบสวนที่ สน.นางเลิ้ง จากการสอบสวนได้ความว่า <persName>นายกิตติโชติ</persName> ได้ขับรถเข้าผิดเส้นทาง ทำให้เฉี่ยวชนแผงกั้นของการ์ด นปช.จึงเป็นเหตุให้ถูกการ์ด นปช.ควบคุมตัว ส่วนกรณีปุ๋ยยูเรียที่เจ้าหน้าที่ ตำรวจพบนั้น เป็นปุ๋ยยูเรียที่<persName>นายกิตติโชติ</persName> เก็บมาจากเรือบรรทุกสินค้าที่เกาะสีชัง ซึ่งได้รับความเสียหายเปียกชื้นจากการถูกน้ำทะเลจำนวน 1 ถุง ส่วนอีก 1 ถุงเป็นตัวอย่างปุ๋ยยูเรียที่ไม่ได้รับความเสียหาย โดยจะนำส่งห้องแล็บของบริษัทเพื่อตรวจสอบเปรียบเทียบ เจ้าหน้าที่ตำรวจ สน.นางเลิ้ง จึงประสานหน่วยงานเก็บกู้และตรวจพิสูจน์วัตถุระเบิดมาทำการตรวจสอบแจ้งว่า ปุ๋ยดังกล่าวเป็นปุ๋ยยูเรียจริง แต่การตรวจสอบไม่พบวัตถุใดๆ ที่จะใช้เป็นส่วนประกอบวัตถุระเบิดได้ จึงได้จัดทำประวัติ<persName>นายกิตติโชติ</persName> ไว้ ก่อนปล่อยตัวไป และ 5.เมื่อวันที่ 29 มีนาคม 2553 เวลาประมาณ 08.00 น.เจ้าหน้าที่ตำรวจ สน.บางพลัด ได้รับแจ้งจากพนักงานของ ธนาคารกรุงเทพ สาขาบางยี่ขัน ว่า ที่บริเวณกระจกของธนาคารมีรอยกระสุนปืน เจ้าหน้าที่ตำรวจจึงไปทำการตรวจที่เกิดเหตุ พบว่า ที่บริเวณบานกระจกประตูด้านล่างของธนาคารกรุงเทพ สาขาบางยี่ขัน มีร่องรอยจากการถูกกระสุนปืนยิง 5 นัดและยังพบปลอกกระสุนปืนอยู่ในที่เกิดเหตุ 2 ปลอก จึงได้เก็บไว้เป็นพยานหลักฐานต่อไป</p>
<p>“สำหรับสถานการณ์นั้น เมื่อวานนี้กลุ่มแกนนำคนเสื้อแดงก็ได้มีการพูดคุยกับ นายอภิสิทธิ์ เวชชาชีวะ นายกรัฐมนตรี และคณะ โดยจะมีการนัดเพื่อเจรจาหาข้อยุติอีกครั้งในวันนี้ เวลา 18.00 น.โดยสถานการณ์ต่อจากนี้ไม่ว่าจะจบในรูปแบบใด เจรจาได้หรือไม่ได้ทาง ศอ.รส.ก็มีแผนในการสั่งการเตรียมความพร้อม โดยในวันนี้เวลา 14.00 น.จะมีการประชุมรอง ผบก.และผู้ควบคุมกำลังในการเตรียมพร้อมสนับสนุนจุดต่างๆ โดยเฉพาะพื้นที่ชุมชน สถานที่สำคัญ สัญลักษณ์ จุดตรวจ และการสนันสนุนสายตรวจรถจักรยานยนต์และสายตรวจเดินเท้า โดยให้ตำรวจภูธรเข้าเพิ่มเติมในการปฏิบัติ นอกจากนี้ หลังจากการประกาศ พ.ร.บ.ความมั่นคง ได้รับแจ้งจากศูนย์เทคโนโลยีสารสนเทศ หมายเลข 191 ว่า มีผู้โทร.เข้ามาปรึกษาทั้งเส้นทาง เหตุต่างๆ จำนวนมาก จึงให้ ปจ.หญิงที่รอปฏิบัติหนาที่ และมีความรู้เรื่องกฎหมายไปช่วยในการรับโทรศัพท์ผลัดละ 24 นาย โดยหลังจากที่เริ่มเข้าปฏิบัติหน้าที่ตั้งแต่เวลา 20.00 น.วันที่ 28 มีนาคม ถือว่ามีผลเป็นที่น่าพอใจ” โฆษก บช.น.กล่าว</p>
<p>ถามถึงเส้นทางงานกาชาด <persName>พล.ต.ต.ปิยะ</persName> กล่าวอีกว่า <persName>พล.ต.ท.สัณฐาน ชยนนท์</persName> ผบช.น.ได้มีคำสั่งให้เปิดด้านหน้า บช.น.โดยจะใช้เส้นทางตั้งแต่แยกเบญจ แยกพระรูป ถึงแยกผ่านฟ้า รวมถึงแยกสวนมิสกวัน ถึงแยกวังแดง โดยสงวนพื้นที่เส้นทางคู่ขนานไว้สำหรับในการรักษาความปลอดภัย โดยหากผู้เข้าชมงานให้มาด้านแยกเบญจ หรือแยกพล.1 จะสะดวกกว่า ส่วนกรณีผู้ชุมนุมพยายามให้ไปรวมตัวด้านอนุสาวรีย์ประชาธิปไตย โดยให้ถอยไปถึงแยก จปร. และค่อนข้างเป็นห่วง เนื่องจากจุดที่ชุมนุมกับงานกาชาดอยู่ใกล้กัน ต้องยอมรับว่า การตั้งจุดตรวจค้นทุกคนเป็นไปได้ยาก</p>
<p>ถามว่า แผนของ ศอ.รส.มีการปรับแผนเป็นอย่างไร <persName>พล.ต.ต.ปิยะ</persName> กล่าวว่า แผนจากนี้คือจะไม่ตั้งรับอย่างเดียว แต่จะมีสายตรวจเคลื่อนที่ และกำหนดทิศทางจุดซุ่มโป่งต่างๆ รวมถึงสายตรวจ 191 สุนัขตำรวจ ตำรวจม้า การหาข่าวเชิงลึก โดยในส่วนของแผนเผชิญเหตุนั้น ทาง <persName>พล.ต.ต.วรศักดิ์ นพสิทธิพร</persName> รอง ผบช.น.ได้มีการพูดกับแม่ทัพภาคที่ 1 ซึ่งเป็น ผบ.เหตุการณ์ในการเตรียมพร้อม โดยเบื้องต้นได้ใช้กำลัง 45 กองร้อย เพื่อดูแล 4 อย่างสำคัญ คือ พื้นที่ชุมนุม สถานที่สำคัญ การตั้งจุดตรวจร่วมความมั่นคง ตำรวจ-ทหาร และการนำกำลังไปสนับสนุนการปฏิบัติ สน.พื้นที่</p>
<p>ถามว่า อาจมีการบุกรุกสถานที่ราชการหากการเจรจาไม่เป็นผล โฆษก บช.น.กล่าวว่า ศาลปกครองกลางได้วินิจฉัยว่าการบุกรุก ปิดล้อม ไม่ใช่การชุมนุมโดยสงบ ไม่อยู่ในความคุ้มครองตามรัฐธรรมนูญ เจ้าหน้าที่สามารถทำการสลายการชุมนมได้ตามกฎการใช้กำลัง หากไม่ฝ่าฝืน ไม่บุกรุกก็จะไม่มีเหตุการณ์เกิดขึ้นเด็ดขาด เพราะมีขั้นตอนการปฏิบัติอยู่แล้ว ถามต่อว่าการเกิดเหตุรุนแรงในสถานที่ต่างๆทั้งที่มีการตั้งจุดตรวจอยู่มีการ พิจารณาลงโทษ สน.พื้นที่หรือไม่ <persName>พล.ต.ต.ปิยะ</persName> กล่าวว่า ผบช.น.กำลังพิจารณาอยู่ โดยจุดตรวจที่มีกว่า 400 จุดทั่วกทม.คงดูแลได้ยาก แต่บางแห่งเช่น ที่บ้าน <persName>นายบรรหาร ศิลปอาชา</persName> อดีตนายกรัฐมนตรี ก็เป็นจุดที่มีคนสัญจรไปมาติดถนนทำให้ยากในการป้องกัน ส่วนคดีระเบิดหรือยิงตามจุดต่างๆ <persName>พล.ต.ต.สุเมธ เรืองสวัสดิ์</persName> รอง ผบช.น.รับหน้าที่ดูแลอยู่ ต้องขอเวลาในการรวบรวมพยานหลักฐานอีกระยะ เนื่องจากเหตุเกิดได้ไม่ถึง 24 ชั่วโมง การจะออกหมายจับหรือดำเนินคดีกับผู้ใดต้องให้เกิดความชัดเจนด้วย</p></body>
</news>
