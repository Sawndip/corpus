<teiHeader>
<fileDesc>
<titleStmt>
  <title>จับอดีตทีมชาติค้ายาไอซ์ ศักดานักกีฬาดัง ดีดรีแชมป์เอเชีย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2010-03-31 07:21:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/newstartpage/index.cfm?page=content&categoryID=419&contentID=57211  </bibl>
</sourceDesc>
</fileDesc>
</teiHeader>
<news>
<headline>จับอดีตทีมชาติค้ายาไอซ์ ศักดานักกีฬาดัง ดีดรีแชมป์เอเชีย</headline>
<lead>รวบ “<persName>ศักดา วงศ์ทิม</persName>” อดีตนักกีฬาเรือใบทีมชาติไทย ดีกรีแชมป์เอเชีย 2 สมัยซ้อน และอันดับ 10 เรือใบโลก ฐานทั้งเสพและเป็นเอเย่นต์ค้ายาไอซ์ นายอำเภอสัตหีบร่วมกับทหารเรือบุกจับได้คาโรงแรมกลางเมืองสัตหีบ</lead>
<neck></neck>
<body><p>เมื่อเวลา 12.30 น. วันที่ 30 มี.ค. <persName>นายชายชาญ เอี่ยมเจริญ</persName> นายอำเภอสัตหีบ จ.ชลบุรี พร้อมด้วย <persName>นาวาเอกสุรนันท์ แสงรัตนกูล</persName> หัวหน้าชุดปฏิบัติการพิเศษ ศูนย์ต่อสู้เพื่อเอาชนะยาเสพติด ฐานทัพเรือสัตหีบ (หน.ชปพ.ศตส.ฐท.สส.) และอาสาสมัครชุดป้องกันและปราบปรามยาเสพติด ได้ร่วมกัน วางแผนล่อซื้อยาไอซ์ จาก<persName>นายวีระชาติ เหล็กเพ็ชร</persName> อายุ 26 ปี โดยนัดส่งมอบกันบริเวณหน้าโรงเรียนบำรุงศิษย์ศึกษา ริมถนนสุขุมวิท หลักกิโลเมตรที่ 2 เส้นทางสัตหีบ-ระยอง เมื่อ<persName>นายวีระชาติ</persName>พร้อมด้วยแฟนสาวนำยาไอซ์มาส่งมอบให้สายลับ เจ้าหน้าที่ที่ดักซุ่มอยู่จึงแสดงตัวเข้าจับกุมทันที แต่จากการสอบสวนแฟนสาวของ<persName>นายวีระชาติ</persName> เชื่อว่าไม่มีส่วนรู้เห็นจึงได้ปล่อยตัวไป</p>
<p>จากการสอบปากคำ<persName>นายวีระชาติ</persName>ให้การรับสารภาพว่าได้ซื้อยาบ้ามาจาก<persName>นายศักดา วงศ์ทิม</persName> อดีตนักกีฬาเรือใบทีมชาติไทย และแชมป์เรือใบหลายเหรียญทอง อยู่บ้านเลขที่ 8/186 หมู่ 7 ต.พลูตาหลวง อ.สัตหีบ ซึ่งขณะนี้ปักหลักขายยาไอซ์ให้ลูกค้าและเพื่อนร่วมแก๊งอยู่ภายในห้องพัก โรงแรมประทับใจ ห้องเบอร์ 25 ตั้งอยู่หมู่ 6 ต.สัตหีบ เจ้าหน้าที่จึงเข้าไปขอทำการตรวจค้น ปรากฏว่า<persName>นายศักดา</persName>ซึ่งปัจจุบันได้เปลี่ยนชื่อใหม่เป็น <persName>นายอัครวัฒน์ วงศ์ทิม</persName> ไหวตัวทัน ได้นำยาไอซ์ทิ้งลงชักโครกในห้องน้ำ เหลือแต่อุปกรณ์การเสพยาไอซ์</p>
<p>อย่างไรก็ตามในเบื้องต้น<persName>นายศักดา</persName>ให้การรับสารภาพว่า เสพยาไอซ์และจำหน่ายให้กับกลุ่มวัยรุ่นในพื้นที่สัตหีบจริง เคยถูกเจ้าหน้าที่ตำรวจจับกุมในข้อหามีอาวุธปืนไม่มีทะเบียน และพกพาโดยไม่ได้รับอนุญาต อีกทั้งยังมีพฤติกรรมเสพยาเสพติดจนทำให้สมาคมแข่งเรือใบแห่งประเทศไทย ในพระบรมราชูปถัมภ์ เกรงว่าจะสร้างความเสื่อมเสียให้กับทางสมาคมฯ จึงได้ถอดถอนชื่อออกจากการเป็นนักกีฬาแข่งเรือใบ และนักกีฬาทีมชาติไทย</p>
<p>นอกจากนี้ขณะที่เจ้าหน้าที่จับกุม<persName>นายศักดา</persName>ภายในห้องพักโรงแรมประทับใจ ได้มี <persName>นายวิษณุ เพ็ญสืบ</persName> อายุ 22 ปี <persName>จ่าเอกเตชิน เดชแพง</persName> และ <persName>น.ส.หฤทัย ศรีบัวผัน</persName> อายุ 23 ปี เข้ามาซื้อยาไอซ์กับ<persName>นายศักดา</persName>ที่ห้องพัก เจ้าหน้าที่จึงได้จับกุมในข้อหาเสพยาเสพติด</p>
<p>สำหรับประวัติโดยสังเขปของ<persName>นายศักดา</persName> หรือ<persName>อัครวัฒน์ วงศ์ทิม</persName> เป็นนักกีฬา แล่นใบทีมชาติไทย แชมป์เรือใบเอเชีย 2 สมัยซ้อน, ปิดฉากศึกโฮบี้ 16 ยูโรเปี้ยน แชมเปี้ยนชิพ 2006 ที่ฝรั่งเศสด้วยการยึดอันดับที่ 10 ของรายการ พร้อมกับทำอันดับที่ 3 ระดับประเทศ จากชาติที่เข้าร่วม 25 ประเทศ รวมเรือ 119 ลำ นับเป็นผลงานที่ดีที่สุดของทีมเรือใบไทยในสังเวียนระดับชิงแชมป์ยุโรป, ชนะเลิศได้รับรางวัลพระราชทาน จากเรือประเภทคาทามาราน พร้อมจารึกชื่อบนหางเสือเรือพระที่นั่งเวคา ในรายการ “หัวหินรีกัตต้า 2005” ไปครองเป็นเวลา 1 ปี, คว้าเหรียญทองเรือใบโฮบี้ 16 มาครองจากการแข่งขันเรือใบที่โดฮา เซลลิง, เหรียญทอง จากการแข่งขันเรือใบในกีฬาเอเชี่ยนเกมส์ ครั้งที่ 15 ที่ประเทศกาตาร์ ในประเภทโฮบี้ 16 และสองพี่น้องตระกูลวงศ์ทิม “<persName>ดำรงศักดิ์</persName>-<persName>ศักดา</persName>” จบอันดับ 9 ของโลก ในการแข่งขันเรือใบโฮบี้ 16 ชิงแชมป์โลก เป็นต้น</p></body>
</news>
