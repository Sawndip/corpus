<teiHeader>
<fileDesc>
<titleStmt>
  <title>“ปทีป” ยันไม่มี “ตอ” ขวางงาน-ตั้งทีมสืบสางบึ้มรายวัน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2010-03-31 16:33:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9530000044818  </bibl>
</sourceDesc>
</fileDesc>
</teiHeader>
<news>
<headline>“<persName>ปทีป</persName>” ยันไม่มี “ตอ” ขวางงาน-ตั้งทีมสืบสางบึ้มรายวัน</headline>
<lead>“<persName>ปทีป</persName>” ตั้ง “<persName>ภาณุพงศ์</persName>” นำทีมสืบคลี่คลายคดีบึ้มรายวัน เพื่อเร่งหาหลักฐาน หาตัวผู้กระทำผิดมาดำเนินคดีโดยเร็ว ลั่น ไม่มี “ตอ” ขวางการทำงานคณะทำงานเดินหน้าลุยได้ทันที ชี้ กทม.กว้างจะให้ตำรวจไปอยู่ทุกตารางเมตรคงไม่ได้ ย้ำ สืบสวนชุดนี้จะทำงานคู่ขนานไปกับ บช.น.แต่กว้างกว่า จะเชื่อมโยงต่อไปยังเหตุที่เกิดในต่างๆ จังหวัดด้วย ปัดยังไม่มีข้อมูล จปร.รุ่น 20 เอี่ยวก่อเหตุ</lead>
<neck></neck>
<body><p>วันนี้ (31 มี.ค.) ที่สำนักงานตำรวจแห่งชาติ (ตร.) <persName>พล.ต.อ.ปทีป ตันประเสริฐ</persName> รักษาราชการแทน ผบ.ตร.(รรท.ผบ.ตร.) มีคำสั่งสำนักงานตำรวจแห่งชาติที่ 184/2553 ลงวันที่ 30 มีนาคม เรื่องแต่งตั้งคณะพนักงานสืบสวนคลี่คลายคดีที่คนร้ายใช้เครื่องยิงระเบิด วัตถุระเบิด ตลอดจนอาวุธสงคราม ยิงใส่และขว้างปา สถานที่ราชการ สถานที่สำคัญ ธนาคาร และบ้านพักบุคคลสำคัญ ในพื้นที่ต่าง ๆ ทั่วประเทศ ทำให้ทรัพย์สินเสียหาย มุ่งหวังให้เกิดความวุ่นวายขึ้นในบ้านเมือง ตั้งแต่ช่วงวันที่ 12 มีนาคม พ.ศ.2553 เป็นต้นมา</p>
<p>โดยมี <persName>พล.ต.อ.เพรียวพันธ์ ดามาพงศ์</persName> รอง ผบ.ตร. <persName>พล.ต.อ.วงกต มณีรินทร์</persName> รอง ผบ.ตร. <persName>พล.ต.อ.จุมพล มั่นหมาย</persName> รอง ผบ.ตร. <persName>พล.ต.อ.จงรัก จุฑานนท์</persName> รอง ผบ.ตร.เป็นที่ปรึกษา มีคณะพนักงานสืบสวน ประกอบด้วย <persName>พล.ต.อ.ภาณุพงศ์ สิงหรา ณ อยุธยา</persName> ที่ปรึกษา สบ10 เป็นหัวหน้าพนักงานสืบสวน <persName>พล.ต.ท.อัศวิน ขวัญเมือง</persName> ผู้ช่วย ผบ.ตร.เป็นรองหัวหน้าพนักงานสืบสวน ผบช.ก.ผบช.น. ผบช.ส.ผบช.สพฐ.ตร. ผบช.ภ.1-9 รองผบช.ภ.1-9 ที่รับผิดชอบงานสืบสวน เป็นพนักงานสืบสวน นอกจากนั้น ยังมีมือสืบสวนจากกองบัญชาการต่างๆ อีก 29 นาย เป็นพนักงานสืบสวน อาทิ กองบัญชาการตำรวจนครบาล มีรอง ผบช.น.รับผิดชอบงานสืบสวน ผบก.สส.บช.น. <persName>พ.ต.อ.ธัมรงค์ วงศ์แป้น</persName> รองผบก.สส.บช.น. <persName>พ.ต.อ.พันธุ์เทพ ธรรมจารี</persName> ผกก.1 บก.สส.บช.น. <persName>พ.ต.อ.วรชิต กาญจณะเสน</persName> ผกก.กลุ่มงานเก็บกู้วัตถุระเบิด บก.ตปพ. <persName>พ.ต.ท.กำธร อุ๋ยเจริญ</persName> รองผกก.กลุ่มงานเก็บกู้วัตถุระเบิด บก.ตปพ.เป็นพนักงานสืบสวน เป็นต้น</p>
<p>ส่วนกองบัญชาการตำรวจสอบสวนกลาง มี <persName>พล.ต.ต.วินัย ทองสอง</persName> รอง ผบช.ก. <persName>พ.ต.อ.อัครเดช พิมลศรี</persName> ผกก.2ป. <persName>พ.ต.อ.ประเสริฐ พัฒนาดี</persName> ผกก.3ป. <persName>พ.ต.ท.ธีรเดช ธรรมสุธีร์</persName> รองผกก.1ป. เป็นพนักงานสืบสวน เป็นต้น</p>
<p>สำหรับกองบัญชาการตำรวจสันติบาล มี <persName>พล.ต.ต.ปรีชา ธิมามนตรี</persName> ผบก.ส.2 <persName>พ.ต.อ.สุวรรณ เอกโพธิ์</persName> รอง ผบก.ส.1 เป็นพนักงานสืบสวน <persName>พล.ต.ต.ประยนต์ ลาเสือ</persName> ผบก.กองตรวจจเร 9 เป็นพนักงานสืบสวน <persName>พ.ต.อ.ธวัชชัย เมฆประเสริฐสุข</persName> รอง ผบก.พฐ.ก.เป็นต้น</p>
<p>ทั้งนี้ ให้อำนาจหน้าที่คณะพนักงานสืบสวน สืบหาตัวผู้กระทำผิด แสวงหาข้อเท็จจริง และหลักฐานเกี่ยวกับเหตุระเบิดการใช้อาวุธสงคราม รวมถึงการประทุษร้ายต่อทรัพย์ ตลอดจนการก่อการร้ายต่างๆ ที่เกิดขึ้น และกระทบต่อความมั่นคงภายในราชอาณาจักร โดยสามารถเรียกเจ้าหน้าที่ที่เกี่ยวข้องมาชี้แจง แสดงความคิดเห็นให้ข้อมูลที่มีประโยชน์ต่อรูปคดี เพื่อเป็นแนวทางในการสืบสวน วิเคราะห์ข้อมูลพยานหลักฐาน เพื่อเชื่อมโยงการกระทำผิด กลุ่มบุคคลที่เกี่ยวข้องสาเหตุของการกระทำ และกำหนดแนวทางการดำเนินคดีให้เป็นไปอย่างมีประสิทธิภาพเพื่อสืบสวนติดตาม จับกุมคนร้ายมาดำเนินคดีตามกฎหมาย</p>
<p><persName>พล.ต.อ.ปทีป</persName> กล่าวว่า การตั้งคณะพนักงานสืบสวน เพื่อสืบหาตัวคนร้ายในคดีระเบิดทั่วประเทศนั้นเกิดขึ้น หลังจากที่ได้เรียกรอง ผบ.ตร.และผู้ช่วยผบ.ตร.ฝ่ายป้องกันและปราบปรามมาประชุมเพื่อกำหนดนโยบาย โดยเห็นว่า ช่วง 3-4 สัปดาห์ที่ผ่านมา มีเหตุระเบิดเกิดขึ้นมากพอสมควร รอง ผบ.ตร.และผู้ช่วย ผบ.ตร.จึงได้ระดมความคิดตั้งคณะพนักงานสืบสวนขึ้นมา เพื่อให้การทำงานรวดเร็ว กว้างขวางมากขึ้น ซึ่งคณะพนักงานสืบสวนชุดนี้ก็อำนาจในการสืบสวนจับกุม ตามกฎหมาย ป.วิอาญา สามารถขออนุมัติหมายจับและจับกุมได้ ส่วนเรื่องตอหรือปัญหาที่จะทำให้การทำงานไม่ได้คงไม่มี ชุดทำงานก็เดินหน้าทำงานทันที</p>
<p><persName>พล.ต.อ.ปทีป</persName> กล่าวว่า สำหรับระเบิดที่เกิดขึ้นบ่อยครั้งในขณะนี้นั้น ต้องแยกออกเป็น 2 ส่วน ส่วนแรก คือ เรื่องของการป้องกัน ส่วนที่ 2 คือ การสืบสวนจับกุม ซึ่งในส่วนของการป้องกันก็เป็นการตั้งด่านตรวจ การลาดตระเวน ซึ่งยืนยันว่าเจ้าหน้าที่ตำรวจได้ทำเต็มกำลังความสามารถแล้ว บ้านบุคคลสำคัญก็ดูแลเต็มที่ แต่พื้นที่กรุงเทพฯกว้างใหญ่ จะให้เอาตำรวจไปอยู่ทุกตารางเมตรก็คงทำไม่ได้ ในส่วนที่สอง เรื่องของการสืบสวนจับกุม ก็ดำเนินการอยู่ตลอดจับได้บ้างไม่ได้ได้บ้าง คณะพนักงานสืบสวนชุดนี้ก็ทำงานคู่ขนานไปกับ บช.น.แต่ชุดทำงานชุดนี้จะกว้างกว่า จะทำการเชื่อมโยงเชื่อมต่อไปยังเหตุที่เกิดในต่างๆ จังหวัดด้วย</p>
<p>ผู้สื่อข่าวถามว่า การเกิดเหตุระเบิดสังเกตได้ว่าเกิดขึ้นคู่ขนานไปกับการชุมนุมของกลุ่ม นปช. <persName>พล.ต.อ.ปทีป</persName> กล่าวว่า อย่าไปสันนิษฐาน หรือคาดเดาอย่างนั้น เรายังไม่รู้ว่าอะไร เป็นอะไร และคดีระเบิดไม่ได้เป็นคดีอาญาทั่วไป เป็นคดีที่มีลักษณะพิเศษต้องใช้เวลาในการทำงาน ขอให้ประชาชนมั่นใจว่าตำรวจได้ทำงานเต็มที่แล้ว ไม่ได้หยุดพักเลยตลอดระยะเวลา 3 สัปดาห์ที่ผ่านมา ส่วนกรณีที่มีข่าวว่าคนร้ายที่ระเบิดสถานที่ต่างๆ นั้นเกี่ยวข้องกับ จปร.รุ่น 20 นั้น ก็เป็นเรื่องของความคิดเห็นเท่านั้นยังไม่มีข้อมูลในส่วนนี้</p>
<p>“<persName>ปทีป</persName>” ปฏิเสธข่าวเด้ง ผบช.ภ.9
นอกจากนี้ <persName>พล.ต.อ.ปทีป ตันประเสริฐ</persName> รรท.ผบ.ตร.กล่าวถึงกระแสข่าวว่า มีการสั่งให้ <persName>พล.ต.ท.วีระยุทธ สิทธิมาลิก</persName> ผบช.ภ.9 มาช่วยราชการที่สำนักงานตำรวจแห่งชาติ เหตุไม่รับ<persName>พล.ต.อ.สมเพียร เอกสมญา</persName> อดีต ผกก.สภ.บันนังสตา ไปเป็น ผกก.ในพื้นที่ ภ.9 ว่า ยังไม่มีเรื่องนี้ ตนเองยังไม่ได้รับรายงานจากคณะกรรมการชุดที่มี <persName>พล.ต.ท.เอก อังสนานนท์</persName> ผู้ช่วย ผบ.ตร.เป็นประธาน</p>
<p>ผู้สื่อข่าวถามว่า <persName>พล.ต.อ.สมเพียร</persName> จะเสียชีวิตโดยหาคนรับผิดชอบไม่ได้ใช่หรือไม่ และหากได้รับรายงานแล้วพบว่ามีความบกพร่องจะมีการลงโทษอย่างไร <persName>พล.ต.อ.ปทีป</persName> กล่าวว่า ยังไม่สามารถบอกได้ ขอดูรายงานการสืบสวนก่อน ตอนนี้ยังไม่เห็น พูดอะไรไม่ได้ ส่วนจะรายงานมาเมื่อไหร่ยังไม่ทราบอยู่ที่คณะกรรมการ</p></body>
</news>
