<teiHeader>
<fileDesc>
<titleStmt>
  <title>ชุดอัจฉริยะเปลี่ยนสีตามอุณหภูมิ ลูกตัวร้อนเมื่อไหร่แม่รับรู้ได้ทันที  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 19:37:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071028  </bibl>
</sourceDesc>
</fileDesc>
</teiHeader>
<news>
<headline>ชุดอัจฉริยะเปลี่ยนสีตามอุณหภูมิ ลูกตัวร้อนเมื่อไหร่แม่รับรู้ได้ทันที</headline>
<lead>หกปีที่แล้ว <persName>คริส เอเบเจอร์</persName> คิดค้นวิธีป้องกันไม่ให้ทารกน้อยต้องทนอยู่ในสภาพที่ร้อนเกินไป และตอนนี้เขาภูมิใจอย่างยิ่งที่จะนำเสนอนวัตกรรมอันมีค่านี้แก่ชาวโลก</lead>
<neck></neck>
<body><p><persName>เอเบเจอร์</persName> คุณพ่อลูกหนึ่ง เพิ่งเซ็นสัญญามูลค่า 12.5 ล้านปอนด์ เพื่ออนุญาตให้บริษัทแห่งหนึ่งผลิตและจำหน่าย ‘เบบี้โกลว์’ ทั่วโลก</p>
<p>จุดขายของเบบี้โกลว์คือ ชุดสำหรับทารกน้อยนี้จะเปลี่ยนสีตามอุณหภูมิร่างกายของเด็ก หรือเท่ากับว่าทารกสามารถสื่อสารให้พ่อแม่รู้ได้เมื่อรู้สึกว่าร้อนเกินไป ซึ่งช่วยป้องกันโรคร้ายหลายชนิดแก่ทารก</p>
<p>“คนที่เป็นแม่จะรู้สึกว่าเบบี้โกลว์มีคุณค่าอย่างไม่อาจประเมินได้” <persName>เอเบเจอร์</persName> ที่อยู่กับภรรยา <persName>เจน</persName> วัย 44 ปี และ<persName>แอรอน</persName> ลูกชายวัย 17 ปีในซัฟโฟล์ก อังกฤษ ยังบอกว่า</p>
<p>“ความร้อนเป็นสิ่งที่มองไม่เห็น แต่ชุดของเราจะเปลี่ยนสีและทำให้เรามองเห็นความร้อน เบบี้โกลว์จึงถือเป็นเครื่องมือที่ช่วยในการสื่อสารระหว่างทารกกับมารดา”</p>
<p>ทั้งนี้ อุณหภูมิที่ร้อนเกินไปทำให้สมองทารกปิดการทำงาน และยังเป็นตัวบ่งชี้โรคบางอย่าง เช่น โรคเยื่อหุ้มสมองอักเสบ เป็นต้น</p>
<p><persName>เอเบเจอร์</persName> ที่ได้ความคิดนี้ตอนที่ดูสารคดีเกี่ยวกับทารก เริ่มค้นหาผงสีที่ใช้ทำหมึกซึ่งมีโมเลกุลที่ไวต่อความร้อน</p>
<p>เขาใช้เวลาหกปีกับเงินอีก 700,000 ปอนด์ เพื่อให้นักวิจัยพัฒนาผงสีเพื่อฝังในเส้นใยผ้าที่นำมาตัดเย็บเบบี้โกลว์</p>
<p>ชุดทารกพิเศษนี้มีให้เลือกสามสีคือ ชมพู ฟ้าและเขียวอ่อน ซึ่งสีทั้งหมดจะเปลี่ยนเป็นขาวทันทีที่อุณหภูมิร่างกายของทารกสูงเกิน 37 องศาเซลเซียส</p>
<p><persName>เอเบเจอร์</persName>เผยว่า จะเริ่มวางจำหน่ายเบบี้โกลว์เดือนตุลาคมนี้ ในราคาแพ็คละ 20 ปอนด์</p>
<p>ผู้ถือสิทธิบัตรทั่วโลกของเบบี้โกลว์คือ ควอลิตี้ เวิร์กแวร์ 4 ยูในมิลตันคีย์เนส อังกฤษ</p>
<p>นอกจากนั้น <persName>เอเบเจอร์</persName>ยังเซ็นสัญญาการจำหน่ายนวัตกรรมสำหรับทารกนี้ในหลายประเทศ ซึ่งรวมถึงสหรัฐฯ และกำลังเจรจากับห้างสรรพสินค้าชื่อดังหลายแห่ง</p>
<p>“ผมกระตือรือร้นกับไอเดียนี้มาตลอด และเชื่อว่านี่เป็นผลิตภัณฑ์ที่สามารถช่วยชีวิตทารกได้”</p></body>
</news>
