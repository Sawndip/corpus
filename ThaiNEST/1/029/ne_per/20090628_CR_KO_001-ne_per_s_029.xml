<teiHeader>
<fileDesc>
<titleStmt>
  <title>สาวทอมแถลงโต้เจอดาบุกถึงงานวงแตก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090628/18634/%e0%b8%aa%e0%b8%b2%e0%b8%a7%e0%b8%97%e0%b8%ad%e0%b8%a1%e0%b9%81%e0%b8%96%e0%b8%a5%e0%b8%87%e0%b9%82%e0%b8%95%e0%b9%89%e0%b9%80%e0%b8%88%e0%b8%ad%e0%b8%94%e0%b8%b2%e0%b8%9a%e0%b8%b8%e0%b8%81%e0%b8%96%e0%b8%b6%e0%b8%87%e0%b8%87%e0%b8%b2%e0%b8%99%e0%b8%a7%e0%b8%87%e0%b9%81%e0%b8%95%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>สาวทอมแถลงโต้เจอ<persName>ดา</persName>บุกถึงงานวงแตก</headline>
<lead>ทอมสาวใหญ่แถลงข่าวโต้คดี 18 มงกุฎ เจอ "<persName>ตุ๊กตา</persName>" ลุย ทำวงแถลงข่าวล่มไม่เป็นท่า ยันฟ้องกลับแน่ เตรียมพาเหยื่อแจ้งความเพิ่มอีกหลายราย ด้าน "<persName>ชฎาพร</persName>" เตรียมแจ้งความ หลังถูกส่งข้อความขู่</lead>
<neck></neck>
<body><p>เมื่อเวลา 19.25 น. วันที่ 28 มิถุนายน <persName>น.ส.ภัลมาภูฏิณฑ์ อัครวงศ์ตระกูล</persName> หรือ<persName>เจมส์</persName> อายุ 44 ปี ซึ่งถูก <persName>น.ส.อุบลวรรณ บุญรอด</persName> หรือ<persName>ตุ๊กตา</persName> ดีเจ อดีตดารานักแสดง และ<persName>น.ส.ชฎาพร รัตนากร</persName> หรือ<persName>ดา</persName> อดีตนางเอกชื่อดัง แจ้งความดำเนินคดีข้อหาเอาไปซึ่งเอกสารใดของผู้อื่น ปลอมและใช้เอกสารปลอม ใช้บัตรอิเล็กทรอนิกส์ของผู้อื่น และข้อหาลักทรัพย์ หรือรับของโจร กระทั่งถูกจับกุมตัว แต่ขอประกันตัวออกมาสู้คดี โดยได้นัดแถลงข่าวตอบโต้อีกฝ่าย ที่ร้านอาหารเดอะเพียร์ ย่านเหม่งจ๋าย โดยนัดหมายสื่อเวลา 19.00 น. แต่เกรงว่าจะถูก 2 ดาราสาวมาก่อกวน จึงได้เลื่อนมาแถลงข่าวก่อนเวลากำหนดเป็นเวลา 18.40 น.</p>

 <p><persName>น.ส.ภัลมาภูฏิณฑ์</persName>แถลงว่า ไม่ได้หลอกลวงใคร ไม่ได้เป็น 18 มงกุฎตามที่ถูกกล่าวหา ขณะนี้ได้ให้ทนายความรวบรวมหลักฐานฟ้องกลับฐานหมิ่นประมาท กับดาราทั้ง 2 คน ยอมรับว่ามีความสัมพันธ์กับ <persName>น.ส.ชฎาพร</persName>มาก่อน และไม่ได้เป็นแค่เพื่อน แต่เป็นมากกว่านั้น เป็นอดีตคนรักกันมานานกว่า 10 ปี ตนมีฐานะเพียงพอ มีครอบครัวและญาติผู้ใหญ่เป็นเชื้อสายเจ้าอยู่ประเทศซาอุดีอาระเบีย</p>

 <p>ผู้สื่อข่าวรายงานว่า ระหว่าง <persName>น.ส.ภัลมาภูฏิณฑ์</persName>แถลงข่าวอยู่นั้น <persName>น.ส.อุบลวรรณ</persName> บุกเข้ามาจนต้องล้มเลิกการแถลงข่าว ทำให้ทนายต้องพาออกจากร้านแล้วขึ้นรถไปทันที จากนั้น <persName>น.ส.อุบลวรรณ</persName>ได้นัดสื่อไปแถลงข่าวตอบโต้ที่ร้านห้องรับแขก บริเวณแยกทางด่วนทาวน์อินทาวน์</p>

 <p><persName>น.ส.อุบลวรรณ</persName>แถลงว่า จะเอาเรื่องให้ถึงที่สุด ไม่กลัวว่าจะถูกฟ้องกลับ และไม่กลัวว่าฝ่ายตรงข้ามจะสร้างหลักฐานเพิ่มเติม เพราะที่พูดทั้งหมดคือความจริง ก่อนจะมาแถลงตนยืนยันว่ามีบุคคลพร้อมเป็นพยานยืนยันถึงพฤติกรรมของ <persName>น.ส.ภัลมาภูฏิณฑ์</persName> </p>

<p> ช่วงดังกล่าว <persName>น.ส.อุบลวรรณ</persName> ได้โทรศัพท์ติดต่อไปยังพยาน ซึ่งมีทั้งเพื่อนดารา เช่น <persName>ปิ๋ม ซีโฟร์</persName> และญาติของสาวทอม ที่เคยถูกหลอกลวงมาแล้ว รวมถึงญาติที่พูดถึงปูมหลังของทอมคนนี้ ก่อนจะโฟนอินให้ผู้สื่อข่าวได้รับฟังกว่า 2 ชั่วโมง</p>

 <p>พร้อมยืนยันว่า ยังมีพยานอีกหลายปากที่จะเข้าให้การ การที่ผู้ต้องหาออกมาพูดตอบโต้จะฟ้องกลับแน่นอน เพราะมีหลักฐานเพียงพอ และเชื่อมั่นในกระบวนการยุติธรรม ขณะเดียวกันมีผู้เสียหายอีกกว่า 10 คนที่จะเข้าแจ้งความ เป็นคนในวงการ 2-3 คน แต่ยังไม่สามารถเปิดเผยได้ ซึ่งในเร็วๆนี้ จะเข้าแจ้งความอย่างแน่นอน รวมทั้งตนและ <persName>น.ส.ชฎาพร</persName>ด้วย ส่วน <persName>น.ส.ชฎาพร</persName>จะแจ้งความเพิ่มอีก 6-7 คดี เพราะหลังจากผู้ต้องหาถูกจับยังส่งข้อความมาขู่ฆ่าจน <persName>น.ส.ชฎาพร</persName>รู้สึกกลัว มีอาการหวาดระแวงอยู่ตลอด</p>

 <p><persName>น.ส.อุบลวรรณ</persName>กล่าวด้วยว่า สำหรับเรื่องที่ฝ่ายผู้ต้องหาออกมาพูดว่าตนและ <persName>น.ส.ชฎาพร</persName> รวมทั้งคนอื่นมีสัมพันลึกซึ้งเป็นแฟนกันนั้นไม่เป็นความจริง เป็นการพูดลอยๆ เบี่ยงเบนประเด็นทำให้รูปคดีไม่มีน้ำหนัก เพราะในรูปคดีจะพลิกไปในทิศทางที่ว่าตนและคนอื่นที่ถูกหลอกให้ด้วยความเสน่หา จึงได้ให้ทนายดำเนินการทางกฎหมาย ฟ้องร้องผู้ต้องหาคนนี้ให้ถึงที่สุด และอยากเรียกร้องให้คนอื่นๆที่ถูกผู้ต้องหาคนนี้หลอกลวงกล้าออกมาแจ้งความดำเนินคดีผู้ต้องหาคนนี้ด้วย</p></body>
</news>
