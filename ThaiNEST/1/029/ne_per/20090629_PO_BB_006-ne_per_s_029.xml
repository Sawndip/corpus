<teiHeader>
<fileDesc>
<titleStmt>
  <title>สุริยะใสชี้ปชป.เมินอีสาน-อภิสิทธิ์อ้างไม่ขอเป็นเงื่อนไขขัดแย้ง  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-29 15:20:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090629/55617/%e0%b8%aa%e0%b8%b8%e0%b8%a3%e0%b8%b4%e0%b8%a2%e0%b8%b0%e0%b9%83%e0%b8%aa%e0%b8%8a%e0%b8%b5%e0%b9%89%e0%b8%9b%e0%b8%8a%e0%b8%9b.%e0%b9%80%e0%b8%a1%e0%b8%b4%e0%b8%99%e0%b8%ad%e0%b8%b5%e0%b8%aa%e0%b8%b2%e0%b8%99-%e0%b8%ad%e0%b8%a0%e0%b8%b4%e0%b8%aa%e0%b8%b4%e0%b8%97%e0%b8%98%e0%b8%b4%e0%b8%ad%e0%b9%89%e0%b8%b2%e0%b8%87%e0%b9%84%e0%b8%a1%e0%b9%88%e0%b8%82%e0%b8%ad%e0%b9%80%e0%b8%9b%e0%b9%87%e0%b8%99%e0%b9%80%e0%b8%87%e0%b8%b7%e0%b8%ad%e0%b8%99%e0%b9%84%e0%b8%82%e0%b8%82%e0%b8%b1%e0%b8%94%e0%b9%81%e0%b8%a2%e0%b9%89%e0%b8%87.html  </bibl>
</sourceDesc>
</fileDesc>
</teiHeader>
<news>
<headline><persName>สุริยะใส</persName>ชี้ปชป.เมินอีสาน-<persName>อภิสิทธิ์</persName>อ้างไม่ขอเป็นเงื่อนไขขัดแย้ง</headline>
<lead>"<persName>สุริยะใส</persName>"ชี้เพื่อไทยชนะเลือกตั้ง สะท้อนรัฐบาลแพ้งานมวลชน เหตุเมินคนอีสาน "<persName>อภิสิทธิ์</persName>"อ้างไม่ลงพื้นที่เหนือ-อีสาน ไม่อยากเป็นเงื่อนไขขัดแย้ง</lead>
<neck></neck>
<body><p><persName>นายสุริยะใส กตะศิลา</persName> เลขาธิการพรรคการเมืองใหม่ กล่าวว่า ชัยชนะเลือกตั้งซ่อมที่จังหวัดสกลนคร และศรีสะเกษ ของพรรคเพื่อไทยเป็นภาพสะท้อนความไร้ประสิทธิภาพของรัฐบาลในการช่วงชิงมวลชน เนื่องจากพรรคประชาธิปัตย์แกนนำรัฐบาลถอดใจจากภาคอีสานไปนานแล้ว เพราะไปคิดว่าไม่มีทางเพิ่มคะแนนนิยมในภาคอีสานได้ </p>
<p>แม้กระทั่งภาคเหนือบางพื้นที่ จึงปล่อยให้พรรคภูมิใจไทยเป็นหัวหอกแทน ซึ่งเป็นวิธีคิดที่ผิด เพราะเป็นยุทธศาสตร์บริหารความนิยมและหวังผลเลือกตั้งมากกว่ามุ่งสร้างการยอมรับจากคนอีสานด้วยผลงานที่เป็นรูปธรรม</p>
<p><persName>นายสุริยะใส</persName> กล่าวว่า หากพรรคประชาธิปัตย์ไม่ทบทวนยุทธศาสตร์ของพรรคในภาคอีสานและภาคเหนือทั้งๆ ที่ตัวเองเป็นรัฐบาลและมีอำนาจรัฐในมือจะสูญเสียที่นั่งในภาคอีสานและภาคเหนือจนหมด ประการสำคัญความรู้สึกของประชาชนทั้งสองภาคจะโหยหาระบอบ<persName>ทักษิณ</persName>มากขึ้นกว่าเดิม และเอาเข้าจริง ๆ การเลือกตั้งที่จังหวัดสกลนครและศรีสะเกษจึงกลายเป็นการแข่งกันเองของกลุ่มคนรัก<persName>ทักษิณ</persName> ไม่ใช่การแข่งขันกันจริงอย่างที่คิด เพราะเครือข่ายหัวคะแนนเป็นกลุ่มคนในเครือข่ายเดียวกัน บางพื้นที่เอาข้าวของไปแจกชาวบ้านยังเป็นลักษณะถ้อยทีถ้อยอาศัยขอแบ่งปันคะแนนกันเป็นเหมือนจัดฉากเลือกตั้งเท่านั้นเอง</p>
<p>"ผลการเลือกตั้งทั้งสองจังหวัดจึงไม่ใช่ดัชนีชี้วัดความนิยมต่อตัว พ.ต.ท.ทักษิณ ชินวัตรได้อย่างร้อยเปอร์เซ็นต์ เพราะผู้สมัครพรรคคู่แข่งของพรรคเพื่อไทยไม่ได้หาเสียงโดยชูความล้มเหลวและพฤติกรรมการคอรัปชั่นของระบอบทักษิณและการทำงานของพรรคเพื่อไทยแต่อย่างใด ที่สำคัญคนที่ไม่เอาระบอบทักษิณในพื้นที่เลือกตั้งไม่รู้จะลงคะแนนให้ผู้สมัครพรรคใด เพราะผู้สมัครทั้งหมดเป็นกลุ่มคนในเครือข่ายระบอบทักษิณพูดง่ายๆ ผู้สมัครต่างก็หาเสียงทำนองแข่งกันรักทักษิณทั้งนั้น"</p>
<p>นายกฯ อ้างไม่อยากลงพื้นที่เป็นเงื่อนไขขัดแย้ง </p>
<p>ที่สำนักงานคณะกรรมการข้าราชการพลเรือน(ก.พ.) เมื่อเวลา 12.15 น. <persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงการเตรียมการรับมือของรัฐบาลเคลื่อนไหวของกลุ่มคนเสื้อแดง หลังมีการประกาศนัดชุมนุมอีกภายใน 1 เดือน และมีท่าทีที่จะเกิดเหตุรุนแรงซ้ำรอยเมื่อเดือน เม.ย.ที่ผ่านมา ว่า แนวการชุมนุมหากเป็นการชุมนุมโดยสงบ ก็ไม่มีปัญหา เพราะต้องเป็นการชุมนุมที่อยู่ในกรอบของกฎหมาย และเมื่อถึงเวลาก็จะมาพิจารณาเพื่อหาทางให้เขาสามารถแสดงออกได้ โดยไม่เกิดความกระทบกระเทือน</p>
<p>เมื่อถามว่ารัฐบาลมีแนวทางที่จะทำให้บ้านเมืองเกิดความสงบหรือไม่ <persName>นายอภิสิทธิ์</persName> กล่าวว่า รัฐบาลมีแนวทางชัดเจน เพราะเดิมเขาก็เรียกร้องในเรื่องการแก้ไขกติกา เราก็เสนอเรื่องนี้ต่อสภาฯ ซึ่งทางสภาฯก็รับเรื่องนี้ไปแล้ว ทุกฝ่ายก็อยู่ในคณะกรรมการชุดนั้น และกำลังจะมีการรายงานผล เพราะฉะนั้นทุกอย่างเราก็ดำเนินการและเดินหน้าต่อไป</p>
<p>เมื่อถามว่า มาจนถึงวันนี้ดูเหมือนว่ารัฐบาลยังไม่ลงไปทำความเข้าใจกับชาวบ้านในพื้นที่ ทั้งภาคเหนือและภาคอีสาน เป็นเพราะเหตุผลอะไร นายกรัฐมนตรี กล่าวว่า ที่จริงมีการทำความเข้าใจไปพอสมควร และความเข้าใจของคนจำนวนมากก็เข้าใจดี </p>
<p>ผู้สื่อข่าวถามย้ำว่า ที่นายกรัฐมนตรียังไม่ลงพื้นที่เป็นเพราะกลัวใช่หรือไม่ <persName>นายอภิสิทธิ์</persName> กล่าวว่า “ไม่ได้กลัวหรอก แต่ว่าผมไม่ต้องการเป็นเงื่อนไขความขัดแย้ง และผมอยากจะบอกไปด้วยว่าจริงๆ แล้วถ้าหากยังมีความพยายามใช้ความรุนแรง ทำให้เกิดภาพความขัดแย้งในพื้นที่ต่างๆ มันก็เลือกตั้งไม่ได้ แต่ถ้าเปิดโอกาสให้ทุกคนสามารถไปได้ทุกพื้นที่ มันก็เป็นเงื่อนไขหนึ่งซึ่งจะทำให้การเลือกตั้งทำได้เร็วขึ้น” </p>
<p>เมื่อถามว่าผลการเลือกตั้งซ่อมที่จ.ศรีสะเกษ ที่พรรคเพื่อไทยชนะจะยิ่งทำให้กลุ่มเสื้อแดงฮึกเหิมมากขึ้นหรือไม่ <persName>นายอภิสิทธิ์</persName> กล่าวว่า ก็แล้วแต่จะวิเคราะห์ แต่ตนก็ไม่ได้คิดว่าผลมันแตกต่างไปจากความคาดหมายอะไร เมื่อถามว่าจะถือว่าภาคอีสานเป็นพื้นที่สีแดงชัดเจนเต็มที่หรือไม่ <persName>นายอภิสิทธิ์</persName> กล่าวว่า อีสานก็เป็นฐานสนับสนุนสำคัญของพรรคเพื่อไทย</p>
<p>ผู้สื่อข่าวถามว่าส่วนหนึ่งมีการวิเคราะห์กันว่าที่พรรคเพื่อไทยชนะการเลือกตั้งซ่อมที่จ.สกลนคร และจ.ศรีสะเกษ เพราะคนอีสานยังรัก <persName>พ.ต.ท.ทักษิณ ชินวัตร</persName> อดีตนายกรัฐมนตรีอยู่ <persName>นายอภิสิทธิ์</persName> กล่าวว่า ตนคิดว่าการสนับสนุนก็มีอยู่ ก็ไม่แปลกอะไร แต่ว่าเขาก็โหมมาก การเลือกตั้งซ่อมทั้ง 2 ครั้งนี้เขาก็โหมมาก ก็เป็นธรรมดา เมื่อถามว่ารัฐบาลมองการโฟนอินของ <persName>พ.ต.ท.ทักษิณ</persName> อย่างไรบ้าง คิดว่ามีผลทำให้พรรคเพื่อไทยชนะการเลือกตั้งซ่อมทั้ง 2 ครั้งหรือไม่ <persName>นายอภิสิทธิ์</persName> กล่าวว่า ต้องไปถามผู้เลือกตั้ง </p>
<p>เมื่อถามถึงการเคลื่อนไหวจะถึงขั้นถวายฎีกาเพื่อขออภัยโทษให้<persName>พ.ต.ท.ทักษิณ</persName> เป็นอย่างไร <persName>นายอภิสิทธิ์</persName> กล่าวว่า “ผมคิดว่าก็ยังไม่ชัดเจน เห็นเป็นการพูดของคนบนเวทีเท่านั้น”</p>
<p>เมื่อถามว่า มีประกาศจะรวบรวมรายชื่อประชาชน 1 ล้านคน ในขณะนี้รัฐบาลประกาศนโยบายข้อแรกว่าจะรักษาไว้ซึ่งสถาบัน <persName>นายอภิสิทธิ์</persName> กล่าวว่า “ผมก็ย้ำอีกครั้งว่าปัญหาทั้งหมดเป็นปัญหาเรื่องของกฎหมายกับการเมือง ขอให้แก้อยู่ในกระบวนการนี้”</p>
<p>เมื่อถามย้ำว่าหมายความว่าแล้วแต่ทางกลุ่มเสื้อแดงจะดำเนินการใช่หรือไม่ <persName>นายอภิสิทธิ์</persName> ปฏิเสธที่จะตอบคำถามดังกล่าว และเลี่ยงขึ้นรถทันที</p></body>
</news>
