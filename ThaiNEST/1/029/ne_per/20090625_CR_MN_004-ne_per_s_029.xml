<teiHeader>
<fileDesc>
<titleStmt>
  <title>“อัยการ” เชื่อได้ตัว “ราเกซ” ก่อนสิ้นปี  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-25 19:01:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000071520  </bibl>
</sourceDesc>
</fileDesc>
</teiHeader>
<news>
<headline>“อัยการ” เชื่อได้ตัว “<persName>ราเกซ</persName>” ก่อนสิ้นปี</headline>
<lead>อธิบดีอัยการต่างประเทศ เผย 12 ส.ค.นี้ ศาลฎีกาแคนาดา นัดพิจารณาคำร้อง “<persName>ราเกซ</persName>” ค้านความเห็น รมว.ยุติธรรมแคนาดา ส่งตัวกลับดำเนินคดียักยอกทรัพย์บีบีซี มั่นใจไม่เกินสิ้นปีได้ตัวก่อนคดีขาดอายุความ</lead>
<neck></neck>
<body><p>วันนี้ (24 มิ.ย.) <persName>นายศิริศักดิ์ ติยะพรรณ</persName> อธิบดีอัยการต่างประเทศ กล่าวถึงการติดตามตัว<persName>นายราเกซ สักเสนา</persName> อดีตที่ปรึกษากรรมการผู้จัดการใหญ่ ธนาคารกรุงเทพฯพาณิชย์การ จำกัด (มหาชน) หรือ บีบีซี ผู้ต้องหาคดียักยอกทรัพย์ ซึ่งปัจจุบันอยู่ที่ประเทศแคนาดา ว่า หลังจากที่ศาลอุทธรณ์รัฐบริติชโคลัมเบีย ประเทศแคนาดา มีคำสั่งไม่รับอุทธรณ์ของนายราเกซที่คัดค้านความเห็นรัฐมนตรีว่าการกระทรวงยุติธรรมแคนาดา ที่เห็นชอบตามศาลฎีกาประเทศแคนาดาให้ส่งตัว<persName>นายราเกซ</persName> เป็นผู้ร้ายข้ามแดน กลับมาดำเนินคดีในประเทศไทย เมื่อช่วงต้นเดือน มิ.ย.ที่ผ่านมา</p>
       
       <p>ล่าสุด ทราบว่า <persName>นายราเกซ</persName> ใช้สิทธิ์ยื่นฎีกาการคัดค้านความเห็น รมว.ยุติธรรม ตามกระบวนการทางกฎหมายของประเทศแคนาดา ซึ่งศาลฎีกานัดพิจารณา ในวันที่ 12 ส.ค.นี้ หลังจากอนุญาตขยายระยะเวลาให้<persName>นายราเกซ</persName> ยื่นคำฏีกาได้ถึงวันที่ 15 มิ.ย.ที่ผ่านมา ทั้งนี้เชื่อว่าในวันที่ 12 ส.ค.นี้ ศาลฎีกาแคนาดาน่าจะนัดเพื่อฟังคำสั่งว่าจะรับหรือไม่คำฎีกาของ<persName>นายราเกซ</persName></p>
       
       <p>“หากศาลสั่งไม่รับฎีกาคำสั่งของนายราเกซ กระบวนการทางกฎหมายถือว่ายุติ ทางการไทยก็จะดำเนินการตามขั้นตอนเพื่อรับตัวนายราเกซกลับมา แต่ถ้าศาลสั่งรับก็เชื่อว่ากระบวนพิจารณาที่จะต้องวินิจฉัยว่าความเห็น รมว.ยุติธรรม ของแคนาดา ชอบด้วยกฎหมายที่จะส่งตัวนายราเกซกลับหรือไม่ น่าจะใช้เวลาไม่เกินสิ้นปี 2552 นี้” อธิบดีอัยการต่างประเทศ กล่าวและว่า ขณะนี้ช่องทางที่<persName>นายราเกซ</persName> พยายามใช้ต่อสู้ถูกปิดจนเกือบหมดแล้ว</p>
       
       <p>ผู้สื่อข่าวรายงานว่า สำหรับคดียักยอกทรัพย์บีบีซี กว่า 72 ล้านดอลลาร์สหรัฐฯ หรือประมาณ 2,500 ล้านบาท ที่ <persName>นายราเกซ</persName> ซึ่งได้ฉายาว่าพ่อมดการเงิน ตกเป็นผู้ต้องหาร่วมด้วยนั้น คดีกำลังจะหมดอายุความภายในปี 2553 ขณะการติดตามตัว<persName>นายราเกซ</persName> หลังจากหลบหนีออกนอกประเทศ เมื่อบีบีซีล้มละลายเมื่อปี 2538 ทางการไทย ใช้เวลาขอส่งตัวเป็นผู้ร้ายข้ามแดนกับทางการแคนาดายาวนาน ประมาณ 12 ปี</p></body>
</news>
