<teiHeader>
<fileDesc>
<titleStmt>
  <title>ยังไม่ชัวร์พบสัญญาณกล่องดำ"แอร์ฟรานซ์"  </title>
  <author>รอยเตอร์  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 20:17:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071062  </bibl>
</sourceDesc>
</fileDesc>
</teiHeader>
<news>
<headline>ยังไม่ชัวร์พบสัญญาณกล่องดำ"แอร์ฟรานซ์"</headline>
<lead>หนังสือพิมพ์เลอมงด์ของฝรั่งเศสรายงานผ่านทางเว็บไซต์ในวันอังคาร (23) ว่า เจ้าหน้าที่จับสัญญาณจากเครื่องบันทึกข้อมูลการบิน (กล่องดำ) ของเครื่องบินสายการบินแอร์ฟรานซ์ที่ตกลงในมหาสมุทรแอตแลนติก และทำให้ผู้โดยสารและลูกเรือทั้งหมด 228 ชีวิตเสียชีวิตได้แล้ว</lead>
<neck></neck>
<body><p>ทว่า โฆษกของสำนักงานอุบัติเหตุทางอากาศของฝรั่งเศสบอกว่า สัญญาณจากก้นทะเลมีหลายชนิดมาก ทีมสืบสวนจึงยังไม่แน่ใจว่าสัญญาณที่จับได้นั้นมาจาก "กล่องดำ" ใช่หรือไม่</p>
<p> "นี่ไม่ใช่ครั้งแรกที่เราจับสัญญาณบางอย่างได้ แต่เราจะตรวจสอบให้แน่นอนต่อไปด้วยอุปกรณ์ที่มีอยู่ ส่วนการค้นหาเครื่องบันทึกข้อมูลดังกล่าวก็ยังดำเนินต่อไป"</p>
<p> เลอมงด์ระบุว่าเรือของกองทัพเรือฝรั่งเศสจับสัญญาณอ่อนๆ จากเครื่องบันทึกข้อมูลการบินได้ จึงมีการส่งเรือดำน้ำขนาดเล็กลำหนึ่งออกไปค้นหา "กล่องดำ" ที่ใต้ท้องมหาสมุทรแล้วในวันจันทร์ ซึ่งหากค้นพบก็น่าจะได้ข้อมูลสำคัญเพื่ออธิบายถึงสาเหตุที่เครื่องบินแอร์บัส เอ330 ตกลงกลางมหาสมุทรในระหว่างเดินทางออกจากกรุงริโอเดอจาเนโร มุ่งหน้าไปยังกรุงปารีส เมื่อวันที่ 1 มิถุนายนที่ผ่านมา</p>
<p> ทั้งนี้ อุปกรณ์ส่งสัญญาณบอกตำแหน่งในเครื่องบันทึกข้อมูลการบินจะส่งสัญญาณอิเล็กทรอนิกทุกๆ วินาทีเป็นเวลาอย่างน้อย 30 วัน โดยจะสามารถตรวจจับสัญญาณนี้ได้ในระยะที่อยู่ห่างไป 2 กิโลเมตร</p></body>
</news>
