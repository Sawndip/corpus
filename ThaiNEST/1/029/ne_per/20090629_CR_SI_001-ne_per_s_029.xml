<teiHeader>
<fileDesc>
<titleStmt>
  <title>2ผู้ต้องหาค้ามนุษย์หลบหนีในขณะกำลังสอบสวน  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=41074  </bibl>
</sourceDesc>
</fileDesc>
</teiHeader>
<news>
<headline>2ผู้ต้องหาค้ามนุษย์หลบหนีในขณะกำลังสอบสวน</headline>
<lead></lead>
<neck></neck>
<body><p>เมื่อวันที่ 29 มิ.ย. ที่ บก.ปดส. ผู้สื่อข่าวรายงานว่า เมื่อเวลา 22.00 น.  คืนวันที่ 28 มิ.ย.ที่ผ่านมา ผู้ต้องหาคดีค้ามนุษย์ที่เพิ่งถูกตำรวจของ บก.ปดส.จับกุมตัวมาได้จากในพื้นที่ อ.เมือง จ.สมุทรสาคร  ก่อเหตุหลบหนีไประหว่างการสอบสวน  โดยก่อนหน้านี้ <persName>พ.ต.ท.โชคชัย งามวงศ์</persName> รอง ผกก.3 บก.ปดส. พร้อมกำลัง ได้จับกุมผู้ต้องหาคดีร่วมกันหลอกลวงแรงงานไปลงเรือประมงที่มหาชัย อ.เมือง จ.สมุทรสาคร ตามหมายจับศาลอาญา ข้อหาร่วมกันค้ามนุษย์ และร่วมกันหน่วงเหนี่ยวกักขัง จำนวน 2 ราย ได้แก่ <persName>นายสายัน นิลวาส</persName> อายุ 48 ปี อยู่บ้านเลขที่ 9/186 หมู่ 3 ต.หนองหญ้าแพรก อ.เมือง จ.สมุทรสาคร  ได้ที่บ้านเลขที่ดังกล่าว ส่วนอีกรายได้จับกุม<persName>นายยุทธภูมิ</persName> หรือ<persName>ตึ๋ง เสาวเนียม</persName> อายุ 49 ปี อยู่บ้านเลขที่ 49 หมู่ 8 ต.ลานสะแก อ.พยัคฆภูมิพิสัย จ.มหาสารคาม โดยจับกุมได้บริเวณชั้น 3 สถานีขนส่งหมอชิต ถ.กำแพงเพชร แขวงและเขตจตุจักร กทม. </p>
<p> ต่อมาเจ้าหน้าที่ตำรวจชุดจับกุมได้นำตัวผู้ต้องหาทั้งสองมาส่งให้ <persName>พ.ต.ท.พิชิต ทีปกากร</persName> พงส.(สบ2) กลุ่มงานสอบสวน บก.ปดส. ทำการสอบสวน โดยได้สอบปากคำ<persName>นายยุทธภูมิ</persName> ก่อนเป็นรายแรกแล้วส่งตัวไปดำเนินคดี  หลังจากนั้นได้นำตัว<persName>นายสายัน</persName>  มาสอบปากคำ ปรากฎว่าระหว่างการสอบสวน<persName>นายสายัน</persName> ได้ขออนุญาตพนักงานสอบสวนออกไปสูบบุหรี่ที่ด้านหน้าอาคารกองบังคับการ  ปดส. ซึ่งอยู่ไม่ไกลจากห้องสอบสวน ซึ่งสามารถมองเห็นกันได้ตลอดเวลา   พนักงานสอบสวนเห็นว่าไม่น่าจะมีปัญหาอะไรเกิดขึ้น จึงอนุญาต   ปรากฏว่าหลังจากออกไปได้ไม่นานนัก <persName>นายสายัน</persName> ก็ฉวยโอกาสดังกล่าววิ่งหลบหนีลงจากตึก  ก่อนวิ่งตรงไปทางด้านหลังอาคาร ปดส.  เข้าไปในเขตกองปราบปรามที่ตั้งอยู่ใกล้กัน  ซึ่งขณะนั้นมีเจ้าหน้าที่ตำรวจทั้งของ บก.ปดส. และกองปราบปราม   เข้าเวรรักษาการณ์อยู่ที่ป้อมยามทางเข้าออก  ได้เห็นเหตุการณ์ ก็ต่างช่วยกันวิ่งไล่ตามจับกุม  แต่เนื่องจากเป็นยามวิกาล  ประกอบกับมีฝนตกหนัก ผู้ต้องหาได้ใช้เงามืดวิ่งผ่าเข้าไปในโรงจอดรถวิทยุของกองปราบ ที่ในวันหยุดมีเจ้าหน้าที่ประจำการอยู่น้อย  ทะลุตรงไปทางด้านหลังที่มีแต่ต้นไม้ใหญ่ขึ้นรกครึ้ม  ทำให้ผู้ต้องหาสามารถใช้ความมืดอำพรางตัวเองได้  และก็ปีนข้ามกำแพงด้านหลังกองปราบ หลบหนีไปได้ในที่สุด   หลังเกิดเหตุทางพนักงานสอบสวนได้รีบรายงานผู้บังคับบัญชาให้ทราบ  เบื้องต้น <persName>พล.ต.ต.ชัยวัฒน์ เกตุวรชัย</persName> ผบก.ปดส.ได้สั่งตั้งกรรมการสอบสวนข้อเท็จจริง และสั่งการให้ให้ฝ่ายสืบสวนของ กก.3 บก.ปดส. เร่งติดตามจับกุมผู้ต้องหารายนี้กลับมาให้ได้โดยเร็วที่สุดแล้ว</p></body>
</news>
