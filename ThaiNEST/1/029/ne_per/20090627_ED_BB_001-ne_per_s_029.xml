<teiHeader>
<fileDesc>
<titleStmt>
  <title>สวทช.-ซิป้าดันซอฟต์แวร์ขึ้นอุตฯอันดับ4  </title>
  <author>วัลยา แสงทอง  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 06:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/it/20090627/55265/%e0%b8%aa%e0%b8%a7%e0%b8%97%e0%b8%8a.-%e0%b8%8b%e0%b8%b4%e0%b8%9b%e0%b9%89%e0%b8%b2%e0%b8%94%e0%b8%b1%e0%b8%99%e0%b8%8b%e0%b8%ad%e0%b8%9f%e0%b8%95%e0%b9%8c%e0%b9%81%e0%b8%a7%e0%b8%a3%e0%b9%8c%e0%b8%82%e0%b8%b6%e0%b9%89%e0%b8%99%e0%b8%ad%e0%b8%b8%e0%b8%95%e0%b8%af%e0%b8%ad%e0%b8%b1%e0%b8%99%e0%b8%94%e0%b8%b1%e0%b8%9a4.html  </bibl>
</sourceDesc>
</fileDesc>
</teiHeader>
<news>
<headline>สวทช.-ซิป้าดันซอฟต์แวร์ขึ้นอุตฯอันดับ4</headline>
<lead>สวทช.-ซิป้า ผนึกกำลังดันธุรกิจซอฟต์แวร์ รวมดิจิทัลคอนเทนท์ ติดอันดับ 4 อุตสาหกรรมดาวรุ่งไทยภายใน 5 ปีดันมูลค่าซอฟตแวร์ไทยทะลุ 5 แสนล้าน</lead>
<neck></neck>
<body><p><persName>นายศักรินทร์ ภูมิรัตน</persName> ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) กล่าวว่า สวทช. และสำนักงานส่งเสริมอุตสาหกรรมซอฟต์แวร์แห่งชาติ (ซิป้า) บรรลุข้อตกลงร่วมในการปรับแนวทางการพัฒนาอุตสาหกรรมซอฟต์แวร์ และดิจิทัล คอนเทนท์ ให้เป็นไปในทิศทางเดียวกัน</p>
<p>ล่าสุดทั้ง 2 หน่วยงานได้จัดตั้งคณะกรรมการร่วม พร้อมจัดสรรเงินรวม 40 ล้านบาท จากทั้งกระทรวงวิทย์ และไอซีที ซึ่งเป็นหน่วยงานต้นสังกัดของทั้ง 2 แห่ง เพื่อต่อยอดโครงการพัฒนาอุตสาหกรรมซอฟต์แวร์ และอุตสาหกรรมดิจิทัล คอนเทนท์ รวม 11 โครงการใหญ่ รองรับเป้าหมายผลักดันให้เป็นอุตสาหกรรมที่มีศักยภาพสร้างรายได้เข้าประเทศ เป็นอันดับ 4 ของไทย รองจากอุตสาหกรรมท่องเที่ยว, ชิ้นส่วนอิเล็กทรอนิกส์ และยานยนต์ ภายใน 5 ปี (2552-2556)</p>
<p>ทั้งนี้ ที่ผ่านมากระบวนการทำงานส่วนใหญ่ ยังเป็นการแยกพัฒนา และส่งเสริม ขณะที่งานหลายส่วนสามารถร่วมกันพัฒนาได้ เช่น งานพัฒนาและวิจัย ที่ทำโดยศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค) สามารถส่งต่อให้กับซิป้าเป็นผู้ส่งเสริม และหาโอกาสทางธุรกิจเพื่อต่อยอดผลงานเชิงพาณิยช์ให้กับภาคเอกชนได้</p>
<p>"เรา คาดหวังผลค่อนข้างสูง ซึ่งเงินทุกบาทที่ลงไปจะต้องเพิ่มโอกาสทางธุรกิจได้มากกว่าหลายเท่า แต่จะเกิดขึ้นจริงเมื่อไรก็ต้องมาประเมินกัน และปรับวิธีการทำงาน ต้องซินเนอร์ยี่กันระหว่างหน่วยงานที่มีส่วนเกี่ยวข้องทั้งหมด" <persName>นายศักรินทร์</persName>กล่าว</p>
<p>ด้าน<persName>นายพันธ์ศักดิ์ ศิริรัชตพงษ์</persName> ผู้อำนวยการเนคเทค กล่าวว่า แนวโน้มของอุตสาหกรรมซอฟต์แวร์ จะเปลี่ยนจากการพัฒนาและวิจัย เป็นอุตสาหกรรมในเชิงบริการมากขึ้น เพื่อสร้างเม็ดเงินจริงเข้าประเทศ โดยโครงการทั้ง 11 โครงการส่วนใหญ่เป็นการต่อยอดจากที่มีอยู่เดิม เช่น โครงการบ่มเพาะผู้ประกอบการซอฟต์แวร์, โครงการพัฒนาบุคลากรเทคโนโลยีกริด และการจัดประชุมซอฟต์แวร์ในระดับนานาชาติ</p>
<p>นอก จากนี้ จะเพิ่มโครงการใหม่ๆ เช่น โครงการพัฒนาโอเพ่นซอร์ส เพื่อรองรับพ.ร.บ.ว่าด้วยการกระทำผิดทางคอมพิวเตอร์ และโครงการเสริมความสามารถในการแข่งขันให้กับผู้ประกอบการซอฟต์แวร์และดิจิทัล คอนเทนท์ ด้วยการนำกฎหมายทรัพย์สินทางปัญญาเข้ามาประยุกต์</p>
<p>ทั้งนี้ แบ่งเป็นความร่วมมือระหว่างซิป้า และเนคเทคราว 24 ล้านบาท ใน 5 โครงการหลัก และความร่วมมือระหว่างซิป้า และซอฟต์แวร์พาร์ค อีก 23 ล้านบาท ใน 6 โครงการหลัก</p>
<p>เขา คาดว่า เบื้องต้นน่าจะสามารถเปิดกว้างให้เอกชนจากภาคธุรกิจไอที เข้ามามีส่วนร่วมในโครงการได้มากกว่า 1,000 ราย โดยหลักๆ จะเป็นการให้ทุน และร่วมกันพัฒนาเทคโนโลยี</p>
<p>ขณะที่ <persName>นายรุ่งเรือง ลิ้มชูปฏิภาณ์</persName> ผู้อำนวยการซิป้า กล่าวว่า แต่ละหน่วยงานจะตั้งคณะกรรมการร่วม เพื่อให้สามารถทำงานร่วมกันได้ โดยแต่ละโครงการก็จะมีผู้เชี่ยวชาญเป็นผู้ผลักดันงานในเชิงลึก ซึ่งคาดว่าจะได้ผลสะท้อนกลับมาเป็นประโยชน์ทั้งต่อผู้ประกอบการ โดยเฉพาะระดับเอสเอ็มอี ซึ่งจะสามารถใช้ซอฟต์แวร์ช่วยลดต้นทุนได้</p>
<p>"ปัจจุบันตลาดซอฟต์แวร์ รวมกับตลาดดิจิทัล คอนเทนท์ไทย มีมูลค่ารวมกันราว 3 แสนล้านบาท ซึ่งถ้าเพิ่มเป็น 5 แสนล้านบาทตามแผน แน่นอนเลยว่าเราจะกลายเป็นอุตสาหกรรมหลัก ที่สร้างรายได้เข้าประเทศเป็นอันดับ 4 ทันที" <persName>นายรุ่งเรือง</persName>กล่าว</p></body>
</news>
