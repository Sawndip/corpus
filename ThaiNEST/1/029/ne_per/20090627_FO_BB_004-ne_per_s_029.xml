<teiHeader>
<fileDesc>
<titleStmt>
  <title>ยูโอบีมั่นใจอนาคตเอเชีย แนะซื้อพันธบัตรรัฐบาล  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/27/news_29007934.php?news_id=29007934  </bibl>
</sourceDesc>
</fileDesc>
</teiHeader>
<news>
<headline>ยูโอบีมั่นใจอนาคตเอเชีย แนะซื้อพันธบัตรรัฐบาล</headline>
<lead>สิงคโปร์ - "ยูโอบี" แนะนักลงทุนซื้อพันธบัตรรัฐบาลเอเชียและละตินอเมริกา ระบุเศรษฐกิจมีแนวโน้มดีกว่าส่วนอื่นๆ ของโลก ขณะ "บาร์เคลย์ส" ปรับลดคำทำนายค่าดอลลาร์ เนื่องจากเชื่อว่านักลงทุนต่างชาติจะลดการซื้อสินทรัพย์สหรัฐ</lead>
<neck></neck>
<body><p>ยูโอบี แอสเซ็ต แมเนจเมนต์ บริษัทจัดการสินทรัพย์ในเครือ ยูไนเต็ด โอเวอร์ซีส์ แบงก์ (ยูโอบี) ธนาคารรายใหญ่อันดับสองของสิงคโปร์ แนะนำให้นักลงทุนพิจารณาซื้อพันธบัตรสกุลดอลลาร์ที่ออกโดยรัฐบาลเอเชียและละตินอเมริกา เนื่องจากมองว่าเศรษฐกิจของประเทศเหล่านี้มีอนาคตสดใสกว่าภูมิภาคอื่นของโลก </p>
<p><persName>นายอิมราน เอฟ ข่าน</persName> ผู้จัดการพอร์ตลงทุน ยูโอบี ยูไนเต็ด โกลบอล อีเมอร์จิง มาร์เก็ตส์ พอร์ตโฟลิโอส์ กล่าวว่า ยูโอบีมองเอเชียและละตินอเมริกาในแง่ดี ทั้งประวัติที่ผ่านมาและศักยภาพการเติบโตในอนาคต ประเทศส่วนใหญ่ในภูมิภาคทั้งสองต่างดำเนินมาตรการที่จะไม่ทำให้เกิดความยุ่งยากทางเศรษฐกิจอีก</p>
<p>รายงานของธนาคารโลกที่เผยแพร่สัปดาห์นี้ทำนายว่า เศรษฐกิจประเทศกำลังพัฒนาจะขยายตัวเฉลี่ย 4.4% ในปีหน้า ขณะที่เศรษฐกิจโลกจะขยายตัวเฉลี่ย 2% ผลจากธนาคารกลางทั่วโลกปรับลดอัตราดอกเบี้ย และรัฐบาลประเทศต่างๆ กระตุ้นการใช้จ่าย โดยอินโดนีเซียจะขยายตัว 5% บราซิล 2.5% และเม็กซิโก 1.7%</p>
<p><persName>นายข่าน</persName>กล่าวว่า ยูโอบี แอสเซ็ต ซึ่งมีสินทรัพย์ภายใต้การบริหารประมาณ 9,300 ล้านดอลลาร์ สนับสนุนการลงทุนในพันธบัตรของมาเลเซีย อินโดนีเซีย ฟิลิปปินส์ เม็กซิโก บราซิล โคลัมเบีย และเปรู </p>
<p>ขณะเดียวกัน บาร์เคลย์ส แคปิตอล อิงค์ เทรดเดอร์ค้าเงินรายใหญ่อันดับสามของโลก ปรับลดคำทำนายค่าเงินดอลลาร์สหรัฐในอีก 1 ปีข้างหน้า เป็น 1.50 ดอลลาร์ต่อยูโร จากระดับ 1.3988 ดอลลาร์ต่อยูโร เมื่อวันพฤหัสบดี (25 มิ.ย.) โดยระบุว่า นักลงทุนต่างชาติจะลดการซื้อสินทรัพย์สหรัฐ ทำให้ค่าเงินอ่อนตัวลง</p>
<p><persName>นายสตีเฟน อิงแลนเดอร์</persName> และ<persName>นายเดวิด วู</persName> นักยุทธศาสตร์สกุลเงินของบาร์เคลย์ส กล่าวว่า เงินดอลลาร์สูญเสียสถานะแหล่งลงทุนปลอดภัยไปแล้ว เมื่อสหรัฐขาดดุลงบประมาณมหาศาล และธนาคารกลางสหรัฐ (เฟด) พิมพ์เงินขึ้นใหม่เพื่อซื้อหลักทรัพย์ทั้งของรัฐบาลและเอกชน </p>
<p>ทั้งนี้ ดอลลาร์สหรัฐอ่อนค่าลงในขณะที่เศรษฐกิจเผชิญภาวะถดถอยครั้งใหญ่ ล่าสุด กระทรวงพาณิชย์สหรัฐรายงานว่า ผลิตภัณฑ์มวลรวมในประเทศ (จีดีพี) ที่ปรับทบทวนแล้ว ร่วงลง 5.5% ในช่วงไตรมาสแรกปีนี้ ดีขึ้นจากการร่วงลง 5.7% ตามที่รายงานในเดือนก่อนหน้านี้ ผลจากสต็อกสินค้าภาคธุรกิจลดลงไม่มากนัก ขณะที่ยอดนำเข้าลดมากเกินคาด ส่วนยอดการใช้จ่ายผู้บริโภคปรับตัวดีขึ้นเล็กน้อย</p>
<p>ผู้บริโภคสหรัฐมีอัตราการใช้จ่ายขยายตัว 1.4% ลดลงจาก 1.5% ที่คาดการณ์ไว้ในเดือนที่แล้ว แต่ยังเป็นระดับแข็งแกร่งที่สุดในรอบเกือบ 2 ปี และพุ่งสูงขึ้นจากไตรมาส 4 ซึ่งเป็นช่วงที่ผู้บริโภคปรับลดการใช้จ่ายมากที่สุดในรอบเกือบ 30 ปี</p></body>
</news>
