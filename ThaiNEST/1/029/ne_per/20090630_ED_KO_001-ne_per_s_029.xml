<teiHeader>
<fileDesc>
<titleStmt>
  <title>เลื่อนประมูล3จีต้องรอต้นปีหน้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-30 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090629/18807/%e0%b9%80%e0%b8%a5%e0%b8%b7%e0%b9%88%e0%b8%ad%e0%b8%99%e0%b8%9b%e0%b8%a3%e0%b8%b0%e0%b8%a1%e0%b8%b9%e0%b8%a53%e0%b8%88%e0%b8%b5%e0%b8%95%e0%b9%89%e0%b8%ad%e0%b8%87%e0%b8%a3%e0%b8%ad%e0%b8%95%e0%b9%89%e0%b8%99%e0%b8%9b%e0%b8%b5%e0%b8%ab%e0%b8%99%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>เลื่อนประมูล3จีต้องรอต้นปีหน้า</headline>
<lead>กทช.เลื่อนประมูลใบอนุญาต 3 จีเป็นต้นเดือนม.ค.ปีหน้า เอกชนชี้ไม่กระทบการดำเนินงาน แต่เสียดายผลต่อภาพรวมของเศรษฐกิจและผู้ใช้บริการ</lead>
<neck></neck>
<body><p><persName>นายสุรนันท์ วงศ์วิทยกำจร</persName> เลขาธิการคณะกรรมการกิจการโทรคมนาคมแห่งชาติ (กทช.) กล่าวในงานสัมมนา "ก้าวสู่ยุคเทคโนโลยี 3 จี จุดเปลี่ยนวิถีชีวิต-ธุรกิจโทรคมนาคมไทย" จัดโดยประชาชาติธุรกิจ ว่า สำนักงานเลขาฯคาดว่าจะสามารถประกาศจัดประมูลใบอนุญาต 3 จี ได้ประมาณต้นเดือนมกราคม 2553 อย่างไรก็ตาม กำหนดการที่แน่ชัดขึ้นอยู่กับมติของคณะกรรมการกทช. (บอร์ด) ที่จะอนุมัติหลักเกณฑ์เงื่อนไขได้เมื่อใด ซึ่งในระหว่าง 1-2 เดือนยังอยู่ในช่วงเวลาของการสรรหา กทช.ใหม่มาทดแทนที่ครบกำหนดออกไปก่อนหน้านี้ จึงต้องรอความชัดเจนทั้งในแง่การสรรหา และนโยบายของกทช.อีกครั้ง</p>
<p><persName>นายสมประสงค์ บุญยะชัย</persName> ประธานกรรมการบริหาร บมจ.ชิน คอร์ปอเรชั่น กล่าวว่า แม้การประมูล 3จี จะเลื่อนไปจากกำหนดเดิมที่คาดว่าจะพร้อมในไตรมาส 3 หรืออย่างช้าไตรมาสที่ 4 นั้นไม่ได้เป็นเรื่องที่จะกระทบต่อเอไอเอส เพราะรอมานานหลายปีแล้ว จะช้าอีก 2-3 เดือนก็สามารถรอได้ แต่หากมองในแง่ความพร้อมของการลงทุน และการบริการแล้ว เอไอเอส สามารถให้บริการได้หลังจากมีใบอนุญาตในเวลาไม่กี่เดือน ส่วนเม็ดเงินการลงทุนยังพร้อมเช่นเดิม ซึ่งหากกทช.ประกาศให้อ็อกชั่นจะส่งผลดีต่อรากฐานเศรษฐกิจโดยรวม</p>
<p>"เอกชนไม่ได้เสียหายอะไร เพราะแม้กทช.ยังไม่ประกาศให้ประมูล หรือออกใบอนุญาต 3 จี เอกชนก็มีการลงทุนทดแทนในโครงข่ายจากเดิมกันอยู่แล้ว เพื่อรองรับบริการใหม่ๆ ของเขาเอง" <persName>นายสุรนันท์</persName>กล่าว </p>
<p><persName>นายทอเร่ จอห์นเซ่น</persName> ประธานเจ้าหน้าที่บริหาร บมจ.โทเทิ่ล แอ็คเซ็ส คอมมูนิเคชั่น (ดีแทค) กล่าวว่า ระหว่างที่เวลาเลื่อนออกไป ดีแทคยังคงพร้อมทุกด้านทั้งแง่พัฒนาทรัพยากรบุคคลรองรับบริการใหม่ๆ และเงินทุน แต่หวังว่าสิ่งที่เคยสอบถามไปกทช.ก่อนหน้านี้จะมีความชัดเจนเพิ่มขึ้นด้วยในแง่ของหลักเกณฑ์การประมูล</p></body>
</news>
