<teiHeader>
<fileDesc>
<titleStmt>
  <title>คาดสรรหาเลขาฯกบข.คนใหม่ แล้วเสร็จภายในสิงหานี้  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-29 11:28:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090629/55541/%e0%b8%84%e0%b8%b2%e0%b8%94%e0%b8%aa%e0%b8%a3%e0%b8%a3%e0%b8%ab%e0%b8%b2%e0%b9%80%e0%b8%a5%e0%b8%82%e0%b8%b2%e0%b8%af%e0%b8%81%e0%b8%9a%e0%b8%82.%e0%b8%84%e0%b8%99%e0%b9%83%e0%b8%ab%e0%b8%a1%e0%b9%88-%e0%b9%81%e0%b8%a5%e0%b9%89%e0%b8%a7%e0%b9%80%e0%b8%aa%e0%b8%a3%e0%b9%87%e0%b8%88%e0%b8%a0%e0%b8%b2%e0%b8%a2%e0%b9%83%e0%b8%99%e0%b8%aa%e0%b8%b4%e0%b8%87%e0%b8%ab%e0%b8%b2%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>คาดสรรหาเลขาฯกบข.คนใหม่ แล้วเสร็จภายในสิงหานี้</headline>
<lead>"<persName>สถิตย์</persName>" เผยการสรรหาเลขาธิการ กบข.คนใหม่ คาดว่าแล้วเสร็จภายในเดือนสิงหาคมนี้</lead>
<neck></neck>
<body><p><persName>นายสถิตย์ ลิ่มพงษ์พันธุ์</persName> ปลัดกระทรวงการคลัง กล่าวว่า หลักเกณฑ์ในการสรรหา เลขาธิการคณะกรรมการกองทุนบำเหน็จบำนาญข้าราชการ (กบข.) คนใหม่ จะต้องมีความเชี่ยวชาญในด้านการลงทุน ซึ่งเป็นหน้าที่หลักของ เลขาธิการ กบข. ในการนำเงินออมของสมาชิกไปลงทุนเพื่อให้ได้ผลตอบแทน ภายใต้การป้องกันความเสี่ยง และมีความสามารถในการสื่อสารทำความเข้าใจกับสมาชิกอย่างต่อเนื่อง รวมถึงการให้ความสำคัญกับสมาชิก กบข.ในฐานะเลขาธิการกบข.</p>

<p>สำหรับกระบวนการในการสรรหา เลขาธิการ กบข. นั้น ได้แบ่งเป็น 2 ส่วน ได้แก่ คณะกรรมการสรรหา ซึ่งมี<persName>นายปรีชา วัชราภัย</persName> เลขาธิการคณะกรรมการข้าราชการพลเรือน เป็นประธาน และบริษัทคัดสรรผู้บริหาร มีหน้าที่คัดสรรผู้ที่มีคุณสมบัติเหมาะสมในการเป็นเลขาธิการ กบข. เพื่อนำชื่อเสนอต่อคณะกรรมการสรรหาภายใน 30 วัน โดยนับตั้งแต่ต้นเดือน ก.ค.เป็นต้นไป อย่างไรก็ตาม ภายใน 30 วัน หากคณะกรรมการสรรหา พิจารณาแล้วยังไม่เป็นที่น่าพอใจ ก็จะต้องมีการเสนอชื่อใหม่ภายใน 10 วัน ทั้งนี้คาดว่ากระบวนการทั้งหมดจะแล้วเสร็จภายในเดือนสิงหาคมนี้</p>

<p>ปลัดกระทรวงการคลัง ยังกล่าวถึงกรณีการเรียกร้องของกลุ่มสมาชิกที่จะให้เปลี่ยนระบบ กบข.ใหม่ว่า เป็นเรื่องของนโยบายที่มีผลไปถึงเรื่องของการเปลี่ยนแปลงกฎหมาย ซึ่งได้มอบให้กรมบัญชีกลาง และสำนักงานเศรษฐกิจการคลัง ร่วมกับมหาวิทยาลัยธรรมศาสตร์ไปศึกษาในเรื่องดังกล่าว ถึงข้อบกพร่องที่มีอยู่ และแนวทางการแก้ไข เพื่อให้ระบบของผู้เกษียณอายุที่เป็นสมาชิก กบข.ในอนาคต ว่าควรจะมีการเปลี่ยนแปลงแก้ไขอย่างไร ทั้งนี้จะต้องใช้ระยะเวลาพอสมควรในการศึกษากรณีดังกล่าว</p></body>
</news>
