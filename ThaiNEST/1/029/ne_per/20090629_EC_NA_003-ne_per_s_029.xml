<teiHeader>
<fileDesc>
<titleStmt>
  <title>ไทยประกันฯไม่หวั่นแข่งดุเน้นอบรมตัวแทน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-29 04:56:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090629/55380/%e0%b9%84%e0%b8%97%e0%b8%a2%e0%b8%9b%e0%b8%a3%e0%b8%b0%e0%b8%81%e0%b8%b1%e0%b8%99%e0%b8%af%e0%b9%84%e0%b8%a1%e0%b9%88%e0%b8%ab%e0%b8%a7%e0%b8%b1%e0%b9%88%e0%b8%99%e0%b9%81%e0%b8%82%e0%b9%88%e0%b8%87%e0%b8%94%e0%b8%b8%e0%b9%80%e0%b8%99%e0%b9%89%e0%b8%99%e0%b8%ad%e0%b8%9a%e0%b8%a3%e0%b8%a1%e0%b8%95%e0%b8%b1%e0%b8%a7%e0%b9%81%e0%b8%97%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ไทยประกันฯไม่หวั่นแข่งดุเน้นอบรมตัวแทน</headline>
<lead>ไทยประกันชีวิตไม่หวั่นสงครามการแข่งขันที่รุนแรงมีหลายช่องทาง เดินหน้าพัฒนาตัวแทนให้เป็นผู้วางแผนดูแลชีวิตให้ลูกค้า ฝึกอบรมอย่างต่อเนื่อง</lead>
<neck></neck>
<body><p><persName>นายไชย ไชยวรรณ</persName> กรรมการผู้จัดการใหญ่ บริษัท ไทยประกันชีวิต จำกัด เปิดเผยว่า ในภาวะที่ธุรกิจประกันชีวิตมีการแข่งขันสูงโดยเฉพาะเกิดการพัฒนาช่องทางการขายใหม่ๆ เพิ่มขึ้น อาทิเช่น การขายผ่านธนาคาร หรือแบงก์แอสชัวรันส์ การขายตรงทั้งที่ผ่านทางโทรศัพท์และไดเร็คเมล ดังนั้นการพัฒนาศักยภาพของบุคลากรฝ่ายขายเพื่อให้พร้อมสามารถแข่งขันได้จึงเป็นเรื่องสำคัญ</p>

<p>ทั้งนี้ เพื่อให้บุคลากรฝ่ายขายของบริษัทสามารถแข่งขันในตลาดได้ บริษัทได้จัดทำโครงการ Financial Future ขึ้น เพื่อเป็นเครื่องมือการวางแผนความพร้อมทางการเงิน ซึ่งจะช่วยให้บุคลากรฝ่ายขายนำเสนอแบบประกันได้ตรงตามความต้องการของลูกค้าอย่างแท้จริง เนื่องจากในปัจจุบันผู้บริโภคมีความรู้และบริโภคข้อมูลมากขึ้น รวมถึงทัศนคติเกี่ยวกับการประกันชีวิตเปลี่ยนแปลงไปในทิศทางที่ดีขึ้น บุคลากรฝ่ายขายจึงต้องปรับเปลี่ยนวิธีการและพฤติกรรมการขายโดยเน้นเชิงข้อมูลให้มากขึ้น นอกจากนี้ ยังได้เน้นพัฒนาศักยภาพบุคลากรฝ่ายขายให้เป็นมากกว่าตัวแทนประกันชีวิต โดยยกระดับขึ้นเป็นผู้วางแผนดูแลชีวิต หรือ Life Planner ซึ่งมีเครื่องมือการขาย Financial Future เป็นเครื่องมือสำคัญ</p>

<p>สำหรับแนวทางการพัฒนาบุคลากรฝ่ายขายในปี 2552 ยังให้ความสำคัญของการเป็นมากกว่าตัวแทนประกันชีวิต โดยต้องพัฒนาสู่การเป็น Life planner ภายใต้แนวนโยบาย 7 ดี 7 เก่ง โดยบุคลากรฝ่ายขายจะต้องพร้อมรอบรู้และรู้ในทักษะ 7 ด้าน ได้แก่ ด้านการประกันชีวิต ด้านการเงิน-การลงทุน-ภาษี ด้านเทคโนโลยี ด้านการศึกษา ด้านสุขอนามัยพื้นฐาน ด้านจิตวิทยา และที่สำคัญต้องมีจิตใจในการให้บริการ</p>

<p>นอกจากนั้นยังมีการอบรมหลักสูตรต่างประเทศ หรือจัดวิทยากรต่างประเทศมาบรรยาย เพื่อเสริมความรู้ด้านธุรกิจประกันชีวิต และสร้างกำลังใจในอาชีพ จุดเด่นของ Life Planner หรือผู้วางแผนดูแลชีวิต ต้องมีความรอบรู้และรู้รอบทักษะด้านต่างๆ ซึ่งบริษัทฯ จัดโครงการฝึกอบรมหลักสูตรต่างๆ ที่ได้มาตรฐาน ที่สำคัญบุคลากรฝ่ายขายต้องมีความรู้และทักษะในการใช้เทคโนโลยี มีทักษะในการบริหารฐานข้อมูล เพื่อให้ลูกค้ามั่นใจได้ว่าตัวแทนจะนำเสนอข้อมูลการให้ความคุ้มครองที่ครบถ้วน</p></body>
</news>
