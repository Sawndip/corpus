<teiHeader>
<fileDesc>
<titleStmt>
  <title>'ว่างงาน'มะกันจ่อแตะ10%ใน3เดือน ความเชื่อมั่นแผนศก.โอบามาก็ลดลง  </title>
  <author>เอเจนซี  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-23 19:36:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000071027  </bibl>
</sourceDesc>
</fileDesc>
</teiHeader>
<news>
<headline>'ว่างงาน'มะกันจ่อแตะ10%ใน3เดือน ความเชื่อมั่นแผนศก.<persName>โอบามา</persName>ก็ลดลง</headline>
<lead>ทำเนียบขาวยอมรับ อัตราการว่างงานในสหรัฐฯ จะเพิ่มเป็น 10 เปอร์เซ็นต์ ภายในระยะ 2-3 เดือนข้างหน้าซึ่งถือเป็นสถิติว่างงานสูงสุดในรอบ 25 ปี ขณะที่ผลการสำรวจความคิดเห็นระบุชาวอเมริกันส่วนใหญ่มีความเชื่อมั่นในแผนกระตุ้นเศรษฐกิจของรัฐบาล<persName>โอบามา</persName>ลดน้อยลง</lead>
<neck></neck>
<body><p><persName>รอเบิร์ต กิบส์</persName> โฆษกประจำทำเนียบขาวออกมาเปิดเผยต่อผู้สื่อข่าวที่กรุงวอชิงตันดี.ซี.เมื่อวันจันทร์ (22) โดยยอมรับเป็นครั้งแรกว่า อัตราการว่างงานในสหรัฐฯ มีแนวโน้มที่จะเพิ่มสูงขึ้นอีกในช่วง 2-3 เดือนนับจากนี้ และตัวเลขการว่างงานในประเทศอาจพุ่งแตะระดับ 10 เปอร์เซ็นต์ซึ่งถือเป็นระดับการว่างงานที่สูงที่สุดในรอบ 25 ปีของสหรัฐอเมริกา</p>
<p><persName>กิบส์</persName> ระบุว่า <persName>ประธานาธิบดีบารัค โอบามา</persName>เองก็ได้ยอมรับแล้วว่า การที่อัตราว่างงานของสหรัฐฯจะพุ่งขึ้นแตะระดับ 10 เปอร์เซ็นต์ในอนาคตอันใกล้นี้ ถือเป็นข่าวร้ายอีกข่าวหนึ่งสำหรับชาวอเมริกันจำนวน 306.7 ล้านคนทั่วประเทศ หลังจากที่อัตราการว่างงานของสหรัฐฯ เมื่อเดือนพฤษภาคมที่ผ่านมา ก็เพิ่งทำสถิติสูงสุดที่ 9.4 เปอร์เซ็นต์มาแล้ว</p>
<p>โฆษกทำเนียบขาวยอมรับว่า รัฐบาลสหรัฐฯ จำเป็นต้องทบทวนตัวเลขทางเศรษฐกิจใหม่ทั้งหมด หลังจากพบว่ามีปัจจัยหลายประการโดยเฉพาะเรื่องปัจจัยเกี่ยวกับความเชื่อมั่นของผู้บริโภคและนักลงทุนที่อาจส่งผลให้ตัวเลขทางเศรษฐกิจคาดเคลื่อนจากที่ประเมินไว้</p>
<p>โดยก่อนหน้านี้<persName>ประธานาธิบดีโอบามา</persName> เคยออกมายืนยันหลังจากเข้ารับตำแหน่งประมาณ 2 เดือนว่า ตัวเลขการว่างงานในสหรัฐฯ ในปีนี้ไม่มีทางจะสูงกว่า 8 เปอร์เซ็นต์อย่างแน่นอน ขณะที่ <persName>ทิโมธี ไกธ์เนอร์</persName> รัฐมนตรีคลังสหรัฐฯ ก็เคยระบุว่าตัวเลขการว่างงานในสหรัฐฯ มีแนวโน้มจะลดลงเรื่อยๆ ก่อนถึงช่วงสิ้นปีนี้</p>
<p>อย่างไรก็ตาม <persName>เจฟฟรีย์ ฟิดากาโร</persName> นักวิเคราะห์ด้านเศรษฐกิจมหภาคจาก บริษัท ซุสเกฮันนา อินเตอร์เนชันแนล กรุ๊ป หรือ " เอสไอจี " ซึ่งมีฐานอยู่ที่เมืองฟิลาเดลเฟีย ในมลรัฐเพนซิลเวเนีย ชี้ว่า มีแนวโน้มอย่างมากที่ชาวอเมริกันจะได้เห็นอัตราการว่างงานในประเทศพุ่งสูงขึ้นต่อไปเรื่อยๆ แม้ว่าแผนกระตุ้นเศรษฐกิจมูลค่า 787,000 ล้านดอลลาร์ของรัฐบาล<persName>โอบามา</persName> จะผ่านความเห็นชอบของสภาคองเกรส และมีผลบังคับใช้ตั้งแต่ช่วงต้นปีที่ผ่านมาแล้วก็ตาม</p>
<p><persName>ฟิดากาโร</persName>กล่าวว่า การที่<persName>โอบามา</persName>ประเมินตัวเลขการว่างงานสูงสุดไว้ที่ 8 เปอร์เซ็นต์ถือเป็นการ "มองโลกในแง่ดีเกินไป" พร้อมระบุว่า ตัวเลขการว่างงานในสหรัฐฯ อาจขึ้นไปสูงสุดที่ระดับ 13-15 เปอร์เซ็นต์ในอนาคต</p>
<p>ขณะเดียวกันผลการสำรวจความคิดเห็นชาวอเมริกันทั่วประเทศ ของหนังสือพิมพ์วอชิงตัน โพสต์ที่ทำร่วมกับเอบีซีนิวส์ ซึ่งสำรวจความคิดเห็นของกลุ่มตัวอย่างชาวอเมริกันจำนวน1,001คนในระหว่างวันที่18-21 มิถุนายนที่ผ่านมาพบว่าชาวอเมริกันส่วนใหญ่มีความเชื่อมั่นในแผนกระตุ้นเศรษฐกิจของ<persName>ประธานาธิบดีโอบามา</persName>ลดน้อยลง ถ้าเปรียบเทียบกับการสำรวจความคิดเห็นเมื่อ 2 เดือนที่แล้ว</p>
<p>ผลสำรวจความคิดเห็นครั้งนี้ระบุว่า ในขณะนี้มีชาวอเมริกันเพียง 52 เปอร์เซ็นต์ หรือเกินครึ่งเล็กน้อยที่เชื่อมั่นว่า แผนกระตุ้นเศรษฐกิจ787,000 ล้านดอลลาร์ของรัฐบาลจะใช้ได้ผล ซึ่งเป็นตัวเลขที่ลดลงจาก 59 เปอร์เซ็นต์เมื่อ 2 เดือนก่อน</p>
<p>ขณะเดียวกัน ผลสำรวจความคิดเห็นครั้งนี้ยังระบุว่า ชาวอเมริกัน 36 เปอร์เซ็นต์เห็นด้วยกับแนวทางแก้ไขปัญหาเศรษฐกิจของ<persName>โอบามา</persName> ซึ่งเป็นตัวเลขที่เท่ากับการสำรวจครั้งที่แล้ว และถือเป็นครั้งแรกที่แรงสนับสนุนของชาวอเมริกันต่อนโยบายเศรษฐกิจของ<persName>โอบามา</persName>ไม่เพิ่มขึ้น นับตั้งแต่ที่<persName>โอบามา</persName>เข้ามาบริหารประเทศเมื่อเดือนมกราคมที่ผ่านมา</p></body>
</news>
