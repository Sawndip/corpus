<teiHeader>
<fileDesc>
<titleStmt>
  <title>ชี้ปชป.เมินมวลชนอีสาน เลือกซ่อมแค่จัดฉากแข่งกันรักทักษิณ  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-29 20:18:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000073602  </bibl>
</sourceDesc>
</fileDesc>
</teiHeader>
<news>
<headline>ชี้ปชป.เมินมวลชนอีสาน เลือกซ่อมแค่จัดฉากแข่งกันรัก<persName>ทักษิณ</persName></headline>
<lead></lead>
<neck></neck>
<body><p><persName>นางสดศรี สัตยธรรม</persName> กรรมการการเลือกตั้ง (กกต.) ด้านกิจการพรรคการเมือง กล่าวถึงการเลือกตั้งซ่อม เขต 1 จ. ศรีสะเกษว่า มีเรื่องร้องเรียน 5 เรื่อง เป็นเรื่องใส่ร้ายกันเท่านั้น ถือว่าไม่รุนแรงเท่าการเลือกตั้งซ่อมที่ จ.สกลนคร ทั้งนี้ยอมรับว่ามีผู้มาใช้สิทธิเลือกตั้งน้อย</p>
<p>ส่วนการที่ <persName>พ.ต.ท.ทักษิณ ชินวัตร</persName> โฟนอิน ขอให้ผู้มีสิทธิเลือกตั้งที่จ.ศรีสะเกษ ช่วยลงคะแนนให้ ชนะการเลือกตั้งเพื่อให้พากลับประเทศ จะถือเป็นการจูงใจหรือไม่ ก็อยู่ที่ความคิดของประชาชนว่าคิดอย่างไรกับคนที่พูด ไม่ใช่ว่าจะต้องเชื่อไปหมด และการเลือกตั้งประชาชนจะเป็นผู้ตัดสินใจเอง อย่าดูถูกประชาชน ตนเชื่อว่าประชาชนไม่สามารถจูงใจได้ทุกอย่าง แล้วการหาเสียงก็สามารถทำได้ และก็ไม่ได้ขัดกฎหมายตลอดเวลา แต่เมื่อมีผู้ร้องเข้ามา เราต้องนำเข้าสู่การพิจารณา ซึ่งเรื่องการโฟนอิน ก็มีผู้ร้องเข้ามาแล้ว</p>
<p>สำหรับผลคะแนนอย่างเป็นทางการในการเลือกตั้งซ่อมครั้งนี้ ผู้ที่ได้รับคะแนนเป็นอันดับ 1 คือ <persName>นายสุรชาติ ชาญประดิษฐ์</persName> ผู้สมัครพรรคเพื่อไทยได้ 124,327 คะแนน อันดับ 2 คือ<persName>นางสกุลทิพย์ อังคสกุลเกียรติ</persName> ผู้สมัครพรรคชาติไทยพัฒนาได้ 76,435 คะแนน มีผู้มาใช้สิทธิ 61.80% บัตรเสีย 1.38% บัตรไม่ประสงค์ลงคะแนน 3.29%</p>
<p>**อยากเลือกตั้งเร็วต้องลดขัดแย้ง</p>
<p><persName>นายอภิสิทธิ์ เวชชาชีวะ</persName> นายกรัฐมนตรี กล่าวถึงผลการเลือกตั้งซ่อม ที่พรรคเพื่อไทยชนะทั้งที่จ.สกลนคร และจ.ศรีสะเกษ จะทำให้เสื้อแดงฮึกเหิมหรือไม่ว่า แล้วแต่จะวิเคราะห์ และคิดว่าผลการเลือกตั้งไม่ได้แตกต่างจากที่คาดหมาย เพราะอีสานเป็นฐานสนับสนุนของพรรคเพื่อไทยอยู่แล้ว เมื่อถามว่า มีการวิเคราะห์ว่า คนอีสานยังต้องการ <persName>พ.ต.ท.ทักษิณ ชินวัตร</persName> อยู่ <persName>นายอภิสิทธิ์</persName> กล่าวว่า คิดว่าการสนับสนุนก็ยังมีอยู่ ไม่แปลกอะไร การเลือกตั้งซ่อมที่ผ่านมา เขาก็โหมมาก ก็ธรรมดา</p>
<p>เมื่อถามว่าจนถึงเวลานี้รัฐบาลยังไม่ลงพื้นที่ ทำความเข้าใจกับชาวบ้าน ไม่ว่าจะเป็นภาคเหนือและอีสานเลย เพราะอะไร นายกฯ กล่าวว่า ที่จริงได้มีการทำความเข้าใจกันพอสมควร และความเข้าใจของคนจำนวนมากก็ดี เมื่อถามว่านายกฯกลัวอะไร นายกฯ กล่าวย้อนกลับว่า ไม่ได้กลัว แต่ไม่ต้องการเป็นเงื่อนไข และอยากบอกว่า จริงๆ แล้ว หากยังมีความพยายามใช้ความรุนแรงทำให้เกิดภาพความขัดแย้งในพื้นที่ต่างๆ มันก็เลือกตั้งไม่ได้ แต่ถ้าเปิดให้ทุกคนสามารถเข้าได้ทุกพื้นที่ เป็นเงื่อนไขหนึ่งที่ทำให้การเลือกตั้งเร็วขึ้น </p>
<p>ด้าน<persName>นายสุเทพ เทือกสุบรรณ</persName> รองนายกรัฐมนตรี กล่าวถึงผลการเลือกตั้งซ่อมที่ จ.ศรีสะเกษ ว่า เป็นธรรมดาของการเลือกตั้งที่ต้องมีแพ้ มีชนะ ไม่มีผลอะไรต่อรัฐบาล</p>
<p>ผู้สื่อข่าวถามว่าดูเหมือนกระแสของประชาชนภาคอีสานยังรัก <persName>พ.ต.ท.ทักษิณ</persName>อยู่ นายสุเทพ กล่าวว่า ยังมีอีกนาน ยังมีเลือกตั้งอีกเยอะ</p>
<p>**เลือกซ่อมแค่แข่งกันรัก<persName>ทักษิณ</persName></p>
<p><persName>นายสุริยะใส กตะศิลา</persName> เลขาธิการพรรคการเมืองใหม่ กล่าวว่า ชัยชนะเลือกตั้งซ่อมของพรรคเพื่อไทย เป็นภาพสะท้อนความไร้ประสิทธิภาพของรัฐบาลในการช่วงชิงมวลชน เนื่องจากพรรคประชาธิปัตย์ แกนนำรัฐบาลถอดใจจากภาคอีสานไปนานแล้ว เพราะไปคิดว่าไม่มีทางเพิ่มคะแนนนิยมได้ แม้กระทั่งภาคเหนือบางพื้นที่ จึงปล่อยให้พรรคภูมิใจไทย เป็นหัวหอกแทน ซึ่งเป็นวิธีคิดที่ผิด เพราะเป็นยุทธศาสตร์ที่บริหารความนิยม และหวังผลเลือกตั้ง มากกว่ามุ่งสร้างการยอมรับจากคนอีสานด้วยผลงานที่เป็นรูปธรรม</p>
<p>หากพรรคประชาธิปัตย์ไม่ทบทวนยุทธศาสตร์ของพรรคในภาคอีสาน และภาคเหนือ ทั้งๆ ที่ตัวเองเป็นรัฐบาลและมีอำนาจรัฐในมือ จะสูญเสียที่นั่งในภาคอีสาน และภาคเหนือจนหมด ประการสำคัญความรู้สึกของประชาชนทั้งสองภาค จะโหยหาระบอบ<persName>ทักษิณ</persName> มากขึ้นกว่าเดิม</p>
<p>"เอาเข้าจริงๆ การเลือกตั้งที่จ.สกลนคร และศรีสะเกษ กลายเป็นการแข่งกันเองของกลุ่มคนรักทักษิณ ไม่ใช่การแข่งขันกันจริงอย่างที่คิด เพราะเครือข่ายหัวคะแนน เป็นกลุ่มคนในเครือข่ายเดียวกัน บางพื้นที่เอาข้าวของไปแจกชาวบ้านยังเป็นลักษณะถ้อยทีถ้อยอาศัย ขอแบ่งปันคะแนนกันเป็นเหมือนจัดฉากเลือกตั้งเท่านั้นเอง"</p>
<p>ดังนั้น ผลการเลือกตั้งซ่อม ทั้ง2 จังหวัด จึงไม่ใช่ดัชนีชี้วัดความนิยมในตัว <persName>พ.ต.ท.ทักษิณ</persName> ได้อย่างร้อยเปอร์เซ็นต์ เพราะผู้สมัครพรรคคู่แข่งของพรรคเพื่อไทย ไม่ได้หาเสียงโดยชูความล้มเหลว และพฤติกรรมการคอร์รัปชั่นของระบอบ<persName>ทักษิณ</persName> และการทำงานของพรรคเพื่อไทยแต่อย่างใด ที่สำคัญคนที่ไม่เอาระบอบ<persName>ทักษิณ</persName>ในพื้นที่เลือกตั้ง ไม่รู้จะลงคะแนนให้ผู้สมัครพรรคใด เพราะผู้สมัครทั้งหมดเป็นกลุ่มคนในเครือข่ายระบอบ<persName>ทัก</persName>ษิณพูด ง่ายๆ ผู้สมัครต่างก็หาเสียงทำนองแข่งกันรัก<persName>ทักษิณ</persName>ทั้งนั้น</p>
<p><persName>นายวัชระ กรรณิการ์</persName> โฆษกพรรคชาติไทยพัฒนา กล่าวว่า การพ่ายแพ้ครั้งนี้ เป็นเพราะการโฟนอินของ <persName>พ.ต.ท.ทักษิณ</persName> ที่มาบอกว่า ผลเลือกตั้งที่ จ.สกลนคร ทำให้ <persName>พ.ต.ท.ทักษิณ</persName> มาจ่อรออยู่ที่ชายแดนแล้ว หากชาวศรีสะเกษ เทคะแนนให้อีก ก็จะได้กลับมาเป็นนายกฯเพื่อปลดหนี้ให้ ซึ่งเรื่องนี้มีผลต่อการตัดสินใจของประชาชน รวมทั้งมีการกล่าวหาว่า ผู้สมัครของพรรคชาติไทยพัฒนา เป็นคนของ <persName>นายเนวิน ชิดชอบ</persName> และยังมีใบปลิวโจมตี 3 ครั้ง คือ โจมตีพรรค <persName>นายเนวิน</persName> และรัฐบาล ซึ่งก็มีผลต่อการตัดสินใจเช่นกัน</p>
<p>**พท.รอส.ส.ไหลกลับ</p>
<p><persName>พ.อ.อภิวันท์ วิริยะชัย</persName> รองประธานสภาผู้แทนราษฎร ในฐานะแกนนำพรรคเพื่อไทยกล่าวว่า หลังจากพรรคชนะการเลือกตั้งซ่อม ก็มี ส.ส.หลายคนที่เคยตีจากพรรค ติดต่อขอกลับเข้ามาสังกัดพรรคเพื่อไทยอีกครั้ง ซึ่งทางพรรคยินดี และเปิดกว้างให้กับ ส.ส.เหล่านี้ ยกเว้น ส.ส.ที่ลาออกในช่วงที่มีการสลับขั้วทางการเมือง ซึ่งผู้ใหญ่ของพรรคยืนยันชัดเจนว่าจะไม่รับเข้าพรรคอย่างแน่นอน</p>
<p><persName>พ.อ.อภิวันท์</persName> กล่าวด้วยว่า ขณะนี้พรรคยังไม่มีแนวคิดในการเปลี่ยนตัวหัวหน้าพรรค เพราะเชื่อว่าพรรคประชาธิปัตย์ยังเป็นรัฐบาลได้อีกนาน และการเลือกตั้งจะยังไม่เกิดขึ้นในเร็ววันนี้ ส่วนรายชื่อ แคนดิเดตหัวหน้าพรรค ที่ปรากฏมาก่อนหน้านี้ อาทิ <persName>พล.ต.มนูญกฤต รูปขจร</persName> หรือคนอื่นๆ รวมทั้งตนด้วยนั้น เป็นเพียงข่าวลือ ส่วนกระแสข่าวการจับมือระหว่างพรรคเพื่อไทยและพรรคประชาธิปัตย์เป็นรัฐบาลนั้น ก็เป็นไปไม่ได้ในขณะนี้ ยกเว้นพรรคประชาธิปัตย์จะปรับแนวคิด และนโยบายให้ตรงกับพรรคเพื่อไทย ซึ่งก็มีโอกาสเป็นจริงได้ หลังการเลือกตั้งครั้งต่อไป</p>
<p>ด้าน<persName>นายจุมพฎ บุญใหญ่</persName> ส.ส.สกลนคร พรรคเพื่อไทย ยืนยันว่าจะไม่ย้ายกลับไปร่วมงานกับพรรคเพื่อไทย แม้พรรคเพื่อไทยจะชนะการเลือกตั้งซ่อมที่สกลนคร และศรีสะเกษ และกระแสของ<persName>พ.ต.ท.ทักษิณ</persName> จะยังคงมีอยู่ในพื้นที่ เพราะได้ตัดสินใจแน่วแน่ที่จะร่วมงานกับพรรคภูมิใจไทยแล้ว</p>
<p>"ผมเป็นส.ส.ในพรรคเพื่อไทย หากเป็นได้เพียงส.ส.อย่างเดียว แต่ไม่มีบทบาทอะไร ก็อย่าเป็นดีกว่า" <persName>นายจุมพฎ</persName>กล่าว</p></body>
</news>
