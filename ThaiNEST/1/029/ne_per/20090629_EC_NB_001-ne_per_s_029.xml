<teiHeader>
<fileDesc>
<titleStmt>
  <title>ปลัดคลัง  พร้อมรับฟังความคิดเห็นจากสมาชิก เพื่อเพิ่มประสิทธิภาพในการทำงาน  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255206290077&tb=N255206  </bibl>
</sourceDesc>
</fileDesc>
</teiHeader>
<news>
<headline>ปลัดคลัง  พร้อมรับฟังความคิดเห็นจากสมาชิก เพื่อเพิ่มประสิทธิภาพในการทำงาน</headline>
<lead>ปลัดกระทรวงการคลัง เผย ผลการดำเนินงานของกองทุน กบข. ประจำปี 2551 พร้อมรับฟังความคิดเห็นจากสมาชิกข้าราชการ เพื่อเพิ่มประสิทธิภาพในการทำงาน โดยมีการถ่ายทอดเสียงผ่านสถานีวิทยุกระจายเสียงแห่งประเทศไทย กรมประชาสัมพันธ์</lead>
<neck></neck>
<body><p><persName>นายสถิตย์ ลิ่มพงษ์พันธุ์</persName> ปลัดกระทรวงการคลัง เป็นประธานในการประชุมใหญ่ ผู้แทนสมาชิกประจำปี 2552 ของคณะกรรมการกองทุนบำเหน็จบำนาญข้าราชการ (กบข.) ที่หอประชุมกรมประชาสัมพันธ์ เพื่อรายงานผลการดำเนินงานของกองทุน ฐานะทางการเงิน และการรับการจ่ายเงินของกองทุนในรอบปีที่ผ่านมา พร้อมกับการรับฟังความคิดเห็นจากผู้แทนสมาชิก กบข. เพื่อนำมาปรับปรุงและเพิ่มประสิทธิภาพในการดำเนินการ ในฐานะที่เป็นกองทุนเพื่อการเกษียณสำหรับข้าราชการ โดยมีผู้แทนสมาชิกจากส่วนราชการและผู้แทนสมาชิกจากทุกจังหวัดทั่วประเทศ รวมทั้งสิ้น 533 คน เข้าร่วมการประชุม ทั้งนี้ ปลัดกระทรวงการคลัง ระบุว่า ที่ผ่านมาคณะกรรมการ กบข. ได้พยายามแก้ไขปัญหาต่างๆ ของสมาชิกอย่างเต็มความสามารถ ส่วนปัญหาที่กำลังดำเนินการอยู่นั้น ได้แก่ การเรียกร้องให้เปลี่ยนระบบ กบข.ใหม่ เป็นเรื่องเชิงนโยบาย ซึ่งจะต้องมีการแก้ไขกฎหมาย ได้มอบให้กรมบัญชีกลาง สำนักงานเศรษฐกิจการคลัง ร่วมกับมหาวิทยาลัยธรรมศาสตร์ เข้ามาศึกษาข้อบกพร่องและหาแนวทางการแก้ไขในเรื่องนี้แล้ว และปัญหาการบริหารงานของ กบข. เอง ได้มีการแก้ไขไปแล้วในส่วนหนึ่ง ส่วนที่เหลือก็จะดำเนินการแก้ไขต่อไป</p> 
<p>อย่างไรก็ตาม ในส่วนสมาชิกที่ไม่ได้เข้าร่วมการประชุมใหญ่ในครั้งนี้ ได้มีการถ่ายทอดเสียงผ่านทางสถานีวิทยุกระจายเสียงแห่งประเทศไทย และสถานีวิทยุเครือข่ายกรมประชาสัมพันธ์ทั่วประเทศด้วย</p></body>
</news>
