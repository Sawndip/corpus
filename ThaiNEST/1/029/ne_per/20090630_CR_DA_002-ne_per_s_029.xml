<teiHeader>
<fileDesc>
<titleStmt>
  <title>มาริสาซิ่งฝ่าฝนคว่ำสยอง  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-30 09:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5755  </bibl>
</sourceDesc>
</fileDesc>
</teiHeader>
<news>
<headline><persName>มาริสา</persName>ซิ่งฝ่าฝนคว่ำสยอง</headline>
<lead></lead>
<neck></neck>
<body><p>ดารานางแบบชื่อดังหวิดสิ้นชื่อ “<persName>มาริสา</persName>” นางเอกเสาร์ห้า ควบมินิคูเปอร์คู่ชีพ ไปถ่ายละคร สวมบทสาวนักฆ่าลูกครึ่งที่สัตหีบ แต่ระหว่างทางเจอสายฝนเทกระหน่ำ ส่งผลถนนกลายเป็นหลุมเป็นบ่อ จนรถวิ่งตกหลุม กระเด้งเสียหลักพุ่งลงข้างทาง หน้ารถพังยับเยิน ไฟหน้าซ้ายแตก แต่ตัวเองเคราะห์ดีแค่แขน ขา ไหปลาร้าช้ำบวมเล็กน้อย เชื่อตะกรุดเสาร์ห้าของ<persName>ฉลอง ภักดีวิจิตร</persName> ผู้กำกับมากฝีมือคนดัง ดลบันดาลให้แคล้วคลาดปลอดภัย ด้าน “<persName>ต้า บาร์บี้</persName>” เพื่อนชายคนสนิท ทราบเหตุ รีบไปดูอาการด้วยความห่วงใย</p>

<p>เมื่อเวลา 07.45 น. วันที่ 29 มิ.ย. <persName>พ.ต.ท.อำพล ใบศรี</persName> สารวัตรเวร สทล.2 กก.3 ชลบุรี รับแจ้งเกิดอุบัติเหตุรถเก๋งเสียหลักพลิก คว่ำ ที่ถนนมอเตอร์เวย์กรุงเทพฯ-ชลบุรี หมู่ 2 ต.หนองรี อ.เมือง จ.ชลบุรี จึงไปสอบสวน ที่เกิดเหตุพบรถมินิคูเปอร์ สีเหลือง หมายเลขทะเบียน สห 9667 กรุงเทพมหานคร สภาพเสียหลักตกอยู่ข้างทางด้านหน้าพังยับเยิน ไฟหน้าข้างซ้ายแตก ส่วนเจ้าของรถทราบชื่อ <persName>น.ส.มาริสา อานิต้า ฟันเดอร์วาวเดอะ</persName> อายุ 26 ปี นักแสดงนางแบบ  ชื่อดัง รับบท<persName>มาเรีย</persName> สาวนักฆ่าลูกครึ่ง นางเอกจากละครเรื่องเสาร์ 5 ทางช่อง 7 สี อยู่บ้านเลขที่ 25  หมู่ 8 แขวงสามวาตะวันออก เขตคลองสามวา กรุงเทพฯ ยืนรอเจ้าหน้าที่ด้วยอาการตื่นตระหนก  ก่อนเดินทางไปเข้ารับรักษาตัวที่ รพ.กรุงเทพพัทยา อ.บางละมุง จ.ชลบุรี</p>
    
<p>ต่อมาเวลา 09.00 น. <persName>น.ส.มาริสา</persName> ดารา-นางแบบสาวชื่อดัง ได้เดินทางเข้ารับการรักษาตัวที่ รพ.กรุงเทพพัทยา และแพทย์ได้นำเข้าห้องเอกซเรย์ เพื่อตรวจเช็กร่างกายอยู่ภายในห้องฉุกเฉิน เบื้องต้นพบว่า แขน ขา และไหปลาร้าขวา มีรอยช้ำบวมเล็กน้อย แต่สมองไม่ได้รับการกระทบกระเทือน และไม่มีอาการทางกระดูก โดยมีเพื่อนชายคนสนิท <persName>นายเผ่าพล เทพหัสดิน ณ อยุธยา</persName> หรือ<persName>ต้าร์ บาร์บี้</persName> นักร้อง นักแสดงชื่อดัง คอยเฝ้าดูอาการอย่างใกล้ชิดด้วยความห่วงใย</p>
    
<p>จากนั้น <persName>น.ส.มาริสา อานิต้า</persName> ได้ออกมาเปิดเผยกับผู้สื่อข่าวว่า ช่วงเช้าวันเดียวกันนี้ ได้ขับรถยนต์มินิคูเปอร์ออกจากบ้านพัก เพื่อเดินทางไปถ่ายละครเรื่องเสาร์ 5 ในพื้นที่ ต.พลูตาหลวง อ.สัตหีบ จ.ชลบุรี ใช้เส้นทางสายมอเตอร์เวย์กรุงเทพฯ-ชลบุรี ขับมาด้วยความเร็วประมาณ   100 กม./ชม. จนกระทั่งมาถึงระหว่างหลัก กม.ที่ 75-76 พื้นที่ ต.หนองรี อ.เมือง จ.ชลบุรี เกิดมีฝนตกลงมาอย่างหนัก จนทำให้น้ำท่วมขังพื้นถนน อีกทั้งบริเวณดังกล่าวเป็นทางโค้ง รถได้ตกหลุมขนาดใหญ่ แล้วเสียหลักพลิกคว่ำ ตกลงไปในคูน้ำข้างทางจนพังเสียหายเกือบทั้งคัน </p>
    
<p><persName>น.ส.มาริสา</persName> เผยนาทีเฉียดตายต่อไปว่า ขณะนั้นรู้สึกตกใจเป็นอย่างมาก แต่ยังสามารถควบคุมสติได้ และพยายามนึกถึงสิ่งศักดิ์สิทธิ์ โดยเฉพาะตะกรุดเสาร์ 5 ที่อา<persName>ฉลอง ภักดีวิจิตร</persName> ผู้กำกับคนดัง เคยให้ไว้ ประกอบกับเซฟตี้ของรถยนต์มีประสิทธิภาพดีพอ จึงทำให้รอดตายอย่างหวุดหวิด และได้รับบาดเจ็บเพียงเล็กน้อยเท่านั้น และหลังจากตั้งสติได้ จึงตะกายออกจากรถแล้วโทรศัพท์แจ้งบริษัทประกันภัย จากนั้นโทรศัพท์บอกมารดา ผู้จัดการส่วนตัว และพี่<persName>ต้าร์</persName> ให้ทราบ ก่อนเข้ารักษาตัวที่ รพ.กรุงเทพพัทยา และแพทย์ช่วยเหลือจนอาการปลอดภัย</p>
    
<p>นักแสดงชื่อดังเผยด้วยว่า ช่วงก่อนหน้าที่ตนจะประสบอุบัติเหตุ ได้มีรถแท็กซี่ประสบ อุบัติเหตุตกลงข้างทางอยู่ใกล้ ๆ กัน และระหว่างที่ตนโทรศัพท์เรียกบริษัทประกันอยู่นั้น จู่ ๆ มีรถเก๋งตกหลุมลึก แล้วเสียหลักไปชนท้ายรถแท็กซี่คันดังกล่าวต่อหน้าต่อตา ส่วนสาเหตุเชื่อว่าเป็นเพราะ สภาพพื้นถนนที่ขรุขระ จึงอยากจะให้หน่วยงานที่เกี่ยวข้องดำเนินการแก้ไข อย่างไรก็ดี หลังจากแพทย์อนุญาตให้ออกจากโรงพยาบาลได้แล้ว จะเดินทางไปถ่ายทำละครต่อ เพราะไม่ได้เป็นอะไรมาก และไม่อยากให้คนอื่นมาเสียเวลาเพราะตัวเอง</p>
    
<p>ด้าน <persName>นายเผ่าพล</persName> หรือ<persName>ต้าร์ บาร์บี้</persName> ดารา-นักร้องหนุ่มมาดเซอร์ ที่เดินทางมาเยี่ยมเพื่อนสาวในชุดลำลอง สวมกางเกงขาสามส่วน เสื้อยืดสีขาว รองเท้าแตะ เปิดเผยกับผู้สื่อข่าวเพียงสั้น ๆ ว่า หลังจากทราบว่า<persName>มาริสา</persName> ประสบอุบัติเหตุทางรถยนต์ จึงรีบเดินทางมาดูอาการด้วยความเป็นห่วงตามประสาคนรู้จักกัน แต่ไม่ได้มีอะไรมาก เพราะเป็นเรื่องปกติ และพอทราบว่าน้อง<persName>สา</persName> ไม่ได้เป็นอะไรมาก จึงรู้สึกสบายใจ</p></body>
</news>
