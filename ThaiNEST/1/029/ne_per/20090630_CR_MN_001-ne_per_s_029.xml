<teiHeader>
<fileDesc>
<titleStmt>
  <title>รวบ 3 โจ๋ ชิงทรัพย์สาวขณะยืนรอรถเมล์!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-30 08:01:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000073691  </bibl>
</sourceDesc>
</fileDesc>
</teiHeader>
<news>
<headline>รวบ 3 โจ๋ ชิงทรัพย์สาวขณะยืนรอรถเมล์!</headline>
<lead>3 โจ๋ชิงทรัพย์เหยื่อขณะยืนรอรถเมล์ แท็กซี่พลเมืองดีผ่านมาเห็นซิ่งรถตามจนชน จยย.คนร้ายล้มลง ก่อนโทรแจ้งตำรวจตามรวบได้ยกแก๊ง</lead>
<neck></neck>
<body><p>วันนี้ (30 มิ.ย.) เมื่อเวลา 00.30 น. <persName>ร.ต.ท.ประยูร โพธิ์ศิริ</persName> หัวหน้าสายตรวจ สน.หลักสอง รับแจ้งเหตุชิงทรัพย์บริเวณป้ายรถเมล์หน้าปากซอยเพชรเกษม 88 ถนนเพชรเกษม แขวงบางแคเหนือ เขตบางแค กทม.จึงรุดไปตรวจสอบ ที่เกิดเหตุพบรถแท็กซี่สีฟ้า ทะเบียน ทย 2602 กทม. จอดนิ่งอยู่ใกล้กันพบรถจักรยานยนต์ยามาฮ่า มีโอ สีเหลือง ทะเบียน วษต 413 กท.ล้มอยู่ ส่วนคนร้ายวิ่งหนีไปซ่อนตัวอยู่บริเวณข้างทาง เจ้าหน้าที่จึงนำกำลังค้นหาจนสามารถจับกุมตัวไว้ได้จำนวน 3 คน และควบคุมตัวไปสอบปากคำที่โรงพัก</p>
       
       <p>จากการสอบสวน<persName>นายพัฒนพงศ์ นำชัยทวีโชค</persName> อายุ 32 ปี โชเฟอร์แท็กซี่ทราบว่า ตนขับรถมาตามเส้นทางดังกล่าวเห็นผู้เสียหายร้องขอความช่วยเหลือบอกว่าถูกคนร้ายชิงทรัพย์ไป ตนจึงขับรถไล่ตามจนชนรถจักรยานยนต์คนร้ายล้มลง ส่วนคนร้ายทั้ง 3 ได้รับบาดเจ็บเล็กน้อยวิ่งหนีลงไปข้างถนนจึงรีบโทรศัพท์แจ้งตำรวจ</p>
       
       <p>จากการสอบปากคำ <persName>น.ส.อรพิมพ์ ลิ้มดอนไพร</persName> อายุ 16 ปี ผู้เสียหายให้การว่า ก่อนเกิดเหตุตนยืนรอรถเมล์เพื่อเดินทางไปหาแฟนย่านพระราม 2 จนมีคนร้าย 3 คนขี่จักรยานยนต์มาทำที่ส่งเพื่อนรอรถเมล์ จากนั้นก็ถูกกระชากกระเป๋าสะพายไป ส่วนคนร้ายอีกคนหนึ่งก็พยายามแย่งโทรศัพท์มือถือแต่ตนไม่ให้จึงถูกตบเข้าที่หน้าจึงยอมให้ไป จากนั้นจึงร้องให้คนช่วยก็มีแท็กซี่เข้ามาสอบถามแล้วขับตามไปจนชนรถจักรยานยนต์ของคนร้ายล้มลง</p>
       
       <p>ด้าน <persName>ร.ต.ท.ประยูร</persName> กล่าวว่า ผู้ต้องหาทั้ง 3 คนเป็นเยาวชน อายุ ตั้งแต่ 16-17 ปี จากการตรวจค้นพบกลางกระเป๋าสะพายแบบผู้หญิง ภายในมีเงินสด 220 บาท และโทรศัพท์มือถืออีก 1 เครื่อง จึงนำตัวผู้ต้องหาทั้ง 3 คนพร้อมของกลางส่งพนักงานสอบสวน สน.หลักสอง ดำเนินคดีต่อไป</p></body>
</news>
