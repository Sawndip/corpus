<teiHeader>
<fileDesc>
<titleStmt>
  <title>ระทึก!นั่งร้านถล่มคนงานเจ็บระนาว  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-30 09:44:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5782  </bibl>
</sourceDesc>
</fileDesc>
</teiHeader>
<news>
<headline>ระทึก!นั่งร้านถล่มคนงานเจ็บระนาว</headline>
<lead></lead>
<neck></neck>
<body><p>เมื่อเวลา 08.30 น. วันที่ 29 มิ.ย. <persName>ร.ต.ท.ปฏิวัติ วิเชียร</persName> ร้อยเวร สภ.หัวหิน จ.ประจวบคีรีขันธ์ ได้รับแจ้งโครงนั่งร้านก่อสร้าง อาคารคอนโดมิเนียมบ้านแสนสุข ถนนทางเข้าหมู่บ้านเขาตะเกียบ ต.หนองแก อ.หัวหิน พังถล่มมีคนงานบาดเจ็บจำนวนมาก จึงรีบไปสอบสวนพร้อมด้วย <persName>พ.ต.อ.กษณะ แจ่มสว่าง</persName> ผกก.สภ.หัวหิน มูลนิธิ สงเคราะห์หัวหินและหน่วยบรรเทาป้องกันสาธารณภัยเทศบาลเมืองหัวหิน รุดไปตรวจสอบอยู่ติดกับชายหาดหมู่บ้านเขาตะเกียบ กำลังมีการก่อสร้างอาคารขนาดใหญ่สูง 7 ชั้นมีห้องพักประมาณ 200 ห้อง ของโครงการในเครือแสนสิริ ที่ด้านข้างอาคารฝั่งทิศตะวันตกติดกับประตูเข้า-ออกของโครงการ พบท่อนเหล็กและท่อนไม้ขนาดต่าง ๆ ที่ใช้สร้างนั่งร้านพังรูดลงมาตั้งแต่ชั้นบนสุดของอาคารชั้นที่ 7 ตกลงมากองอยู่ที่พื้นด้านล่างจำนวนมาก ขณะที่กลุ่มคนงานกำลังช่วยเหลือเพื่อนคนงานด้วยกันที่ได้รับบาดเจ็บใน สภาพร่างโชกเลือดนำส่ง รพ.หัวหินและ รพ.ซานเปาโล หัวหิน กันอย่างจ้าละหวั่น </p>
   
<p>สอบถามคนงานที่เห็นเหตุการณ์เล่าว่าก่อนเกิดเหตุคนงานทั้งชาย-หญิงเกือบ 20 คน พากันขึ้นนั่งร้านเพื่อฉาบปูนด้านข้างบนชั้นที่ 5 และ 6 จู่ ๆ โครงเหล็กที่เป็นคานรับน้ำหนักด้านบนหักโค่นลงมา ทำให้บันไดลิงและนั่งร้านพังถล่มตามลง   มาจนมีคนงานก่อสร้างได้รับบาดเจ็บจำนวนมาก สำหรับผู้บาดเจ็บส่วนใหญ่เป็นคนต่างด้าวมีแต่ชื่อเล่น เข้ารักษาตัวที่ รพ.ซานเปาโลหัวหิน ทั้งสิ้น 10 คน มีบาดเจ็บเล็กน้อย 5 คน ที่เหลืออีก 5 คน อาการสาหัส โดย 2 คน สมองได้รับการกระทบกระเทือนอย่างแรง มีเลือดออกในสมอง ไม่รู้สึกตัวต้องผ่าตัดสมองโดยด่วน อีก 3 คนกระดูกสันหลังหัก ส่วนที่โรงพยาบาลหัวหิน มีคนงานเข้ารักษาตัวจำนวน 11 คน ส่วนใหญ่ศีรษะแตก แขนขาหัก หลังทำแผลแล้วแพทย์อนุญาตให้กลับบ้านได้</p>
   
<p>ด้าน<persName>นายสุวิทย์ เหรียญรุ่งเรือง</persName> รองนายกเทศมนตรีเมืองหัวหิน หลังตรวจสอบยังจุดเกิดเหตุเปิดเผยว่า ได้สั่งระงับการก่อสร้างโครงการดังกล่าวไว้ก่อนแล้วโดยให้เจ้าหน้าที่เข้า ตรวจสอบหลักฐานการขออนุญาตก่อสร้างว่าถูกต้องและเป็นไปตามแบบแปลนหรือไม่ เท่าที่ตรวจสอบนั่งร้านที่พังลงมาทำจากเหล็ก แขวนจากด้านบน คาดว่าน่าจะไม่แข็งแรงเพียงพอ นอตที่ใช้จับยึดอาจคลายตัวจนพังโค่นลงมา แต่ทั้งนี้คงต้องรอให้เจ้าหน้าที่ตรวจสอบโดยละเอียดถึงสาเหตุอีกครั้ง.</p></body>
</news>
