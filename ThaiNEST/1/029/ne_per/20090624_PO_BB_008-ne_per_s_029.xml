<teiHeader>
<fileDesc>
<titleStmt>
  <title>ส.ว.จี้รัฐออกพันธบัตรมุสลิม ผุดรพ.ใต้รับผู้ป่วยตอ.กลาง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/24/news_28987243.php?news_id=28987243  </bibl>
</sourceDesc>
</fileDesc>
</teiHeader>
<news>
<headline>ส.ว.จี้รัฐออกพันธบัตรมุสลิม ผุดรพ.ใต้รับผู้ป่วยตอ.กลาง</headline>
<lead>ส.ว.ปัตตานี จี้รัฐบาลออกพระราชกำหนดกู้เงิน 4 แสนล้านบาท คำนึงถึงการมีส่วนร่วมของชาวไทยมุสลิม เพื่อดึงประชาชนมีส่วนร่วมพัฒนาชาติ แนะผุด รพ.ที่มีคุณภาพมาตรฐานสากล รักษาชาวตะวันออกกลาง ดึงรายได้เข้าประเทศ กลุ่ม 40 ส.ว.ขอให้รัฐบาลทุ่มงบประมาณลงภาคใต้ แจกเกษตรกร ส่วน ส.ว.ปูด “<persName>สาทิตย์</persName>” ประสานผ่าน พ.ร.ก.เงินกู้ 4 แสนล้าน “<persName>รสนา</persName>” เชื่อใจ รมว. คลัง จะไม่มีเงินปากถุง</lead>
<neck></neck>
<body><p><persName>นายวรวิทย์ บารู</persName> ส.ว.ปัตตานี ให้สัมภาษณ์สำนักข่าว Asian Thai NEWS Network หลังจากที่ประชุมวุฒิสภาใช้เวลานานกว่า 12 ชั่วโมง ผ่านความเห็นชอบ พ.ร.ก.กู้เงิน 4 แสนล้านบาท ด้วยคะแนนเสียง 69 ต่อ 48 เสียง งดออกเสียง 1 เสียง ว่า เมื่อ พ.ร.ก.ผ่านวุฒิสภา และรัฐบาลเตรียมที่จะออกพันธบัตรรัฐบาล อยากให้เห็นความสำคัญของการเกี่ยวโยงกับจังหวัดภาคใต้ โดยเขาทราบจากคณะกรรมาธิการสิทธิมนุษยชน สิทธิเสรีภาพ และการคุ้มครองผู้บริโภค วุฒิสภา ที่ลงไปพบปะกับชาวปัตตานี ว่า พวกเขาจะเป็นส่วนหนึ่งของประเทศอย่างไร</p>
<p>“ประชาชนนอกจากเขาจะติดตามเรื่องสถานการณ์ความ มั่นคง แล้วเขาก็สนใจเรื่องเศรษฐกิจ เรื่องปากท้อง เขาถามว่าจะเป็นส่วนหนึ่งของการร่วมกับรัฐบาลได้อย่างไร หมายความว่าการออกพันธบัตรรัฐบาล เขาซื้อไม่ได้เพราะมีดอกเบี้ย ดังนั้น เมื่อประชาชนอยากมีส่วนร่วม เรื่องพันธบัตรเป็นแนวทางหนึ่ง ที่เขายกตัวอย่างพันธบัตรมาเลเซีย ที่ไม่มีดอกเบี้ย สิ่งเหล่านี้ไม่ได้แก้เฉพาะภาคเศรษฐกิจอย่างเดียว แต่จะต่อเนื่องโครงการใหญ่ที่รัฐบาลจะจัดลงไปในส่วนอุตสาหกรรมฮาลาลด้วย”</p>
<p>นอกจากนี้ สิ่งที่อยากเสนอแนวทางให้รัฐบาล ในเรื่องการพัฒนาเศรษฐกิจ ที่หลายประเทศพยายามดึงนักท่องเที่ยวไปเข้าประเทศ มาเลเซีย เขาทำเป็นเอ็นเตอร์เทนเมนท์ มีนักท่องเที่ยวจำนวนหนึ่งเปลี่ยนไปเที่ยวมาเลเซีย แต่ที่ไทยมีจุดเด่นคือด้านการรักษาพยาบาล หากรัฐบาลสร้างโรงพยาบาล รับรักษาผู้ป่วยจากประเทศตะวันออกกลางซึ่งมีเงิน ซึ่งเชื่อว่าความสบายใจที่เขาจะมาพักรักษา จะนำรายได้พัฒนาประเทศในยามเศรษฐกิจประเทศกำลังแย่</p>
<p>ขณะเดียวกันก็อยากให้เกิดสถาบันการเงินขนาดเล็ก ซึ่งสอดคล้องกับวิถีชุมชนคนภาคใต้ที่เขาไม่ใช้บริการธนาคารพาณิชย์ เพราะเหตุผลเดียวคือเรื่องดอกเบี้ย</p>
<p>จี้รัฐทุ่มงบประมาณลงภาคใต้</p>
<p>ด้าน<persName>นายไพบูลย์ นิติตะวัน</persName> ส.ว.สรรหา ในฐานะแกนนำกลุ่ม 40 ส.ว. กล่าวว่า ภายหลังจากที่วุฒิสภาให้ความเห็นชอบ พ.ร.ก.กู้เงิน 4 แสนล้านบาทแล้ว อยากเรียกร้องให้<persName>นายอภิสิทธิ์ เวชชาชีวะ</persName> นายกรัฐมนตรี และ<persName>นายกรณ์ จาติกวณิช</persName> รมว.คลัง พิจารณาเพิ่มเติมโครงการในกรอบการใช้เงินตาม พ.ร.ก.โดยเฉพาะโครงการเช็คช่วยชาติควรขยายเพิ่มให้แก่เกษตรกรที่มีรายได้ น้อยทั่วประเทศ โดยใช้ฐานข้อมูลจาก ธ.ก.ส.จำนวน 4,341,171 บาท</p>
<p>นอกจากนี้ ให้รัฐจัดโครงการให้เงินสนับสนุนความเข้มแข็งของหมู่บ้านในเขต 3 จังหวัดชายแดนภาคใต้ ได้แก่ นราธิวาส 581 หมู่บ้าน ปัตตานี 616 หมู่บ้าน ยะลา 327 หมู่บ้าน และ 4 อำเภอในสงขลา 358 หมู่บ้าน รวม 1,882 หมู่บ้าน โดยให้เงินสนับสนุนหมู่บ้านละ 2 ล้านบาท รวมวงเงิน 3,764 ล้านบาท ให้หมู่บ้านตั้งคณะกรรมการขึ้นมาดูแลการใช้เงินเอง</p>
<p>“แม้โครงการนี้ไม่ได้อยู่ในโครงการไทยเข้มแข็ง แต่ก็ขอให้รัฐบาลบรรจุเข้าไป เพราะจะเป็นประโยชน์ต่อประชาชน และส่งผลให้รัฐบาลแสดงถึงความตั้งใจ ที่จะกระจายเม็ดเงินให้ถึงมือประชาชน ผู้มีรายได้น้อยอย่างแท้จริง” <persName>นายไพบูลย์</persName> กล่าว</p>
<p><persName>นายไพบูลย์</persName> ยังกล่าวถึงกรณีที่มีกระแสข่าวรัฐบาลล็อบบี้ ส.ว.เพื่อให้ผ่าน พ.ร.ก.กู้เงิน ว่า ปกติแล้วเมื่อรัฐมนตรีเข้ามาสภา ก็จะมีการเข้ามาพูดคุยกับ ส.ว.อยู่แล้ว</p>
<p>“การลงมติ พ.ร.ก.กู้เงิน โดยรวมถือว่า การชี้แจงของนายกฯ มีผลต่อการตัดสินใจของ ส.ว.บางส่วน แต่ส่วนใหญ่ตัดสินใจก่อนที่นายกฯ จะเดินเข้ามาสภาแล้ว และเมื่อนายกฯ กลับมาชี้แจงด้วยตัวเอง วุฒิสภาก็รู้สึกว่า นายกฯ ให้เกียรติวุฒิสภา ซึ่งมติที่ออกมา ระหว่างไม่เห็นด้วยกับเห็นด้วย ที่ห่างกัน 21 เสียงนั้น ส่วนใหญ่ก็เป็นไปตามจุดยืนของแต่ละคน ยืนยันว่า 40 ส.ว.ไม่มีการเสียงแตก”</p>
<p>แจงเหตุไม่พิจารณาพ.ร.บ.กู้4แสนล้าน</p>
<p>ส่วนการที่<persName>นายประสพสุข บุญเดช</persName> ประธานวุฒิสภา ปิดประชุมเมื่อคืนวันที่ 22 มิ.ย.ที่ผ่านมา โดยไม่มีการพิจารณา พ.ร.บ.เงินกู้ 4 แสนล้านบาท เป็นเพราะเห็นว่าใกล้เวลาปิดสมัยประชุมวันที่ 23 มิ.ย. ในเวลา 24.00 น. อีกทั้ง<persName>นายกรณ์</persName>ไม่ได้เสนอหลักการและเหตุผลของร่าง พ.ร.บ.เงินกู้ดังกล่าว หากนำมาพิจารณาจะไม่ทันกับเวลาที่จะหมดไป</p>
<p>อย่างไรก็ตาม เข้าใจว่ารัฐบาลคงมีเวลาเตรียมตัวในการอธิบายกับวุฒิสภาให้ชัดเจนในการเสนอ ร่าง พ.ร.บ.นี้เข้ามาในการประชุมวุฒิสภาครั้งต่อไป</p>
<p>“ผมเชื่อว่า เมื่อร่าง พ.ร.บ.ฉบับนี้เข้าสู่การพิจารณาของวุฒิสภา ส.ว.ส่วนใหญ่คงลงมติรับหลักการ แต่จะมีการแก้ไขมากพอสมควรในชั้นการพิจารณาของคณะกรรมาธิการวิสามัญ ไม่ว่าจะเป็นวงเงินที่อาจปรับลดไม่ให้ถึง 4 แสนล้านบาท ตลอดจนกรอบการใช้เงิน ที่อยากให้เข้าสู่ระบบงบประมาณปกติ รวมทั้งกลไกการตรวจสอบการใช้เงิน และอำนาจของรัฐมนตรีว่ามีอำนาจมากเกินไปหรือไม่ และควรตัดทอนอำนาจอย่างไร เพื่อให้เกิดความเหมาะสมอย่างไร” <persName>นายไพบูลย์</persName> กล่าว</p>
<p><persName>นายไพบูลย์</persName> กล่าวต่อว่า วุฒิสภาคงจะมอบให้คณะกรรมาธิการวิสามัญพิจารณาร่าง พ.ร.บ.งบประมาณประจำปี 2553 ของวุฒิสภาทั้ง 27 คน มาเป็นผู้มาดูแลและตรวจสอบการใช้เงินตาม พ.ร.บ.เงินกู้ ส่วน พ.ร.ก.เงินกู้ อาจตั้งคณะกรรมาธิการขึ้นมาเป็นการเฉพาะอีกหนึ่งชุด เพื่อมาตรวจสอบการใช้เงิน</p>
<p>“<persName>สาทิตย์</persName>”ล็อบบี้ผ่านพ.ร.ก.กู้4แสนล้าน</p>
<p>ด้าน<persName>นายทวีศักดิ์ คิดบรรจง</persName> ส.ว.บุรีรัมย์ กล่าวถึงกระแสข่าวรัฐบาลล็อบบี้ให้วุฒิสภาอนุมัติ พ.ร.ก.เงินกู้ 4 แสนล้านบาท ว่า เห็น<persName>นายสาทิตย์ วงศ์หนองเตย</persName> รัฐมนตรีประจำสำนักนายกรัฐมนตรี พูดคุยกับ ส.ว.หลายคนระหว่างรับประทานอาหารเพื่อขอความร่วมมือในการผลักดัน พ.ร.ก.เงินกู้ 4 แสนบาท ซึ่งไม่อยากใช้คำว่าล็อบบี้</p>
<p><persName>น.ส.รสนา โตสิตระกูล</persName> ส.ว.กทม. กล่าวว่า การที่รัฐมนตรีขอคะแนนเสียงสนับสนุนจากวุฒิสภา ถือเป็นความพยายามที่จะมาพูดคุยทำความเข้าใจ และขอร้องว่า หาก พ.ร.ก.ไม่ผ่านจะมีปัญหา เพราะงบดุลอีก 2 แสนล้านบาท ปิดหีบไม่ได้ข้าราชการจะไม่มีเงินเดือน</p>
<p>“แต่สิ่งที่ ส.ว.ที่ไม่เห็นด้วย เพราะเห็นว่างบอีก 2 แสนล้านบาท ที่รัฐบาลอ้างว่าเพื่อกระตุ้นเศรษฐกิจนั้น เกรงว่าจะเกิดการรั่วไหล สำหรับดิฉันไม่มีใครมาล็อบบี้ เพราะมีเพื่อน ส.ว.บางคนมาเจรจาให้โหวตผ่าน เนื่องจากเกรงว่าจะเกิด ปัญหา ทั้งนี้ยืนยันว่าการเจรจาไม่ให้การยื่นหมูยื่นแมวแลกเปลี่ยนผลประโยชน์ แต่รัฐบาลรับปากการใช้เงินจะเป็นประโยชน์อย่างเต็มที่”</p>
<p>เชื่อใจรมว.คลังจะไม่มีเงินปากถุง</p>
<p><persName>น.ส.รสนา</persName> กล่าวว่า รัฐบาลได้เปิดให้มีการตรวจสอบอย่างเต็มที่ ดังนั้น วุฒิสภาต้องเข้าไปดูอย่างใกล้ชิด เพราะเงินจำนวนมหาศาลหากใช้ดีก็เกิดประโยชน์ หากมาเร็ว ไปเร็ว กินเร็ว ก็มีปัญหาได้ การที่รัฐมนตรีคลัง รับปากว่าจะไม่มีเงินปากถุงก็ถือว่าเป็นสัญญาที่มีต่อกันแล้ว จึงมีผลให้กลุ่ม ส.ว.ที่รอฟังข้อมูลเห็นคล้อยตามและลงมติให้</p>
<p>ผู้สื่อข่าวถามว่า การคว่ำ พ.ร.ก.แก้ไขเพิ่มเติม พ.ร.บ.พิกัดภาษีสรรพามิตแสดงให้เห็นว่าวุฒิสภาไม่ใช่ตรายางของรัฐบาล <persName>น.ส.รสนา</persName> กล่าวว่า ไม่อยากจะพูดว่าเป็นตรายางหรือไม่ ยืนยันว่าการโหวตเป็นไปตามธรรมชาติ ส.ว.ไม่ได้พูดคุยกันเลย ซึ่งต่างจาก พ.ร.ก.กู้เงิน</p>
<p>ส่วนมองว่าเป็นการสร้างราคาให้ส.ว.หรือไม่ <persName>น.ส.รสนา</persName> กล่าวว่า ไม่ใช้การสร้างราคา แต่เป็นการโหวตไปตามเนื้อผ้า</p>
<p>เมื่อถามว่า ถ้าหากเมื่อวันที่ 22 มิ.ย.วุฒิโหวตไม่ให้ผ่านร่าง พ.ร.บ. 4 แสนล้านบาท จะเป็นอย่างไร <persName>น.ส.รสนา</persName>กล่าวว่า ยอมรับการพิจารณาร่าง พ.ร.บ.กู้เงิน 4 แสนล้านบาท วุฒิสภาไม่ได้โดนล็อก เพราะสภาผ่าน 3 วาระรวด หาก ส.ว.คว่ำร่างไว้โดยไม่รับหลักการในวาระแรก จะกลับไปที่สภาเขาก็จะผ่านฉลุย แต่คาดว่าเสียงส่วนใหญ่ของ ส.ว.คงรับหลักการไว้ก่อนเพื่อตรวจสอบและแก้ไขในเนื้อหาต่อไป</p></body>
</news>
