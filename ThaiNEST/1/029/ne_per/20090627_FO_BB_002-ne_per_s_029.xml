<teiHeader>
<fileDesc>
<titleStmt>
  <title>คาดโซนี่ยอดขายพุ่งจากเพลง"ไมเคิล"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/27/news_29007932.php?news_id=29007932  </bibl>
</sourceDesc>
</fileDesc>
</teiHeader>
<news>
<headline>คาดโซนี่ยอดขายพุ่งจากเพลง"<persName>ไมเคิล</persName>"</headline>
<lead>ลอสแองเจลิส-คาดโซนี่ เจ้าของลิขสิทธิ์งานเพลง "<persName>ไมเคิล</persName>" มีรายได้พุ่ง หลังซีดีและดีวีดีราชาเพลงป๊อปส่อแววยอดขายกระฉูด สืบเนื่องจากการเสียชีวิตกะทันหัน</lead>
<neck></neck>
<body><p>นักวิเคราะห์แสดงความเห็นวานนี้ (26 มิ.ย.) ว่า บริษัทโซนี่ เจ้าของลิขสิทธิ์งานเพลงของ<persName>ไมเคิล แจ็คสัน</persName> ราชาเพลงป๊อปชื่อก้องโลก อาจมีรายได้มากขึ้นจากยอดขายซีดีและดีวีดีของ<persName>แจ็คสัน</persName>ที่พุ่งขึ้น หลังจากราชาเพลงป๊อปเสียชีวิตอย่างกะทันหัน โดยโซนี่มีแผนอยู่แล้วที่จะเริ่มขายซีดีเป็นชุดของ<persName>แจ็คสัน</persName> รวมถึงชุด "ทริลเลอร์" และ "แบด" ตั้งแต่วันที่ 8 ก.ค. ในญี่ปุ่น</p>
<p>โซนี่แถลงว่า เป็นเจ้าของลิขสิทธิ์งานเพลงชุด "ออฟ เดอะ วอลล์" "ทริลเลอร์" "แบด" "แดนเจอรัส" และ "ฮิสทอรี" ทั้งนี้ ที่ผ่านมา<persName>แจ็คสัน</persName>ทำยอดขายได้ 750 ล้านแผ่นทั่วโลก จนกินเนสส์บุ๊คบันทึกว่าเป็นคนบันเทิงที่ประสบความสำเร็จมากที่สุดตลอดกาล</p>
<p>"ไมเคิล แจ็คสัน เป็นนักร้องผู้ปราดเปรื่องในยุคของเขา เป็นอัจฉริยะซึ่งงานเพลงสะท้อนถึงอารมณ์และความคิดสร้างสรรค์แห่งยุค ครอบครัวโซนี่ทั้งหมดขอแสดงความเสียใจอย่างสุดซึ้งต่อครอบครัวและแฟนเพลงหลายล้านคนของแจ็คสัน" <persName>นายโฮเวิร์ด สตริงเกอร์</persName> หัวหน้าคณะเจ้าหน้าที่บริหารโซนี่ แถลง</p>
<p><persName>นายมาซายูกิ โอตานิ</persName> นักวิจัยแห่งซีเคียวริตีส์เจแปน กล่าวว่า ยอดขายซีดี ดีวีดี และสินค้าเพื่อรำลึกถึงราชาเพลงป๊อปที่คาดว่าจะพุ่งขึ้น จะมีผลกระทบเป็นระลอกคลื่นไปถึงบริษัทต่างๆ ทั้งในญี่ปุ่น ยุโรป และสหรัฐ</p>
<p>ด้านทาวเวอร์เรคคอร์ดเจแปนได้จัดแผนกพิเศษเพื่อขายสินค้าเกี่ยวกับ<persName>แจ็คสัน</persName>ตามร้านสาขาในญี่ปุ่นแล้ว</p>
<p>ขณะเดียวกัน รายงานข่าวระบุว่า เครือข่ายอินเทอร์เน็ตเต็มไปด้วยน้ำตาทางอิเล็กทรอนิกส์สำหรับ<persName>แจ็คสัน</persName> โดยเว็บไซต์อย่างเป็นทางการของ<persName>แจ็คสัน</persName>ที่ www.michaeljackson.com ไว้อาลัยด้วยการจัดทำหน้าสีแดงเต็มหน้า ขณะที่เว็บไซต์ของแฟนเพลงอย่างเป็นทางการและไม่เป็นทางการตั้งแต่จากอินเดียถึงเยอรมนี พากันไว้อาลัยให้ราชาเพลงป๊อป</p>
<p>ส่วนเครือข่ายสังคมออนไลน์อย่างเฟซบุ๊คก็รีบสร้างหน้าใหม่เพื่อเป็นเกียรติแก่<persName>แจ็คสัน</persName> โดยมีหน้า "<persName>ไมเคิล แจ็คสัน</persName> อาร์ไอพี" ที่มีสมาชิกกว่า 28,000 คน ภายในไม่กี่ชั่วโมง นอกจากนั้น <persName>แจ็คสัน</persName>ยังกระโจนขึ้นเป็นหัวข้อที่ได้รับความนิยมมากที่สุดในเว็บทวิตเตอร์ แซงหน้าการเลือกตั้งอิหร่าน</p></body>
</news>
