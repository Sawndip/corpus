<teiHeader>
<fileDesc>
<titleStmt>
  <title>รองผวจ.ร่วมเปิดหมู่บ้านสคจ.ที่เขื่อนราษีไศล  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-24 03:03:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/home/detail/politics/politics/20090624/54070/%e0%b8%a3%e0%b8%ad%e0%b8%87%e0%b8%9c%e0%b8%a7%e0%b8%88.%e0%b8%a3%e0%b9%88%e0%b8%a7%e0%b8%a1%e0%b9%80%e0%b8%9b%e0%b8%b4%e0%b8%94%e0%b8%ab%e0%b8%a1%e0%b8%b9%e0%b9%88%e0%b8%9a%e0%b9%89%e0%b8%b2%e0%b8%99%e0%b8%aa%e0%b8%84%e0%b8%88.%e0%b8%97%e0%b8%b5%e0%b9%88%e0%b9%80%e0%b8%82%e0%b8%b7%e0%b9%88%e0%b8%ad%e0%b8%99%e0%b8%a3%e0%b8%b2%e0%b8%a9%e0%b8%b5%e0%b9%84%e0%b8%a8%e0%b8%a5.html  </bibl>
</sourceDesc>
</fileDesc>
</teiHeader>
<news>
<headline>รองผวจ.ร่วมเปิดหมู่บ้านสคจ.ที่เขื่อนราษีไศล</headline>
<lead>ผู้ชุมนุมเขื่อนราษีไศล-หัวนา 2พันคนปักหลักตั้งหมู่บ้านอีกหน้า รองผวจ.เป็นประธานประชุมรับข้อเสนอส่งตรงรองนายกฯ"<persName>กอร์ปศักดิ์</persName>"เร่งรัดสั่งการ3จว</lead>
<neck></neck>
<body><p>วันนี้ (23 มิ.ย.) กลุ่มสมัชชาคนจนกรณีเขื่อนหัวนา และเขื่อนราษีไศล ได้มาชุมชนอยู่สันเขื่อนราษีไศล ที่ตั้งอยู่บ้านดอนงูเหลื่อม ต.หนองแค อ.ราษไศล จ.ศรีสะเกษ ซึ่งเป็นวันที่ 19 ของการปักหลักพักค้างอยู่บริเวณสันเขื่อน แต่การแก้ปัญหายังไม่คืบหน้า ชาวบ้านจึงมีมติจะปักหลักสร้างหมู่บ้านคนจนขึ้นอีกครั้ง หลังจากเมื่อปี 2543 ได้เคยสร้างหมู่บ้านที่หน้าเขื่อนมาแล้ว โดยครั้งนี้ ได้เชิญ <persName>นายประวัติ รัฐิรมย์</persName> รองผู้ว่าราชการจังหวัดศรีสะเกษ มาเป็นประธานเปิดป้ายหมู่บ้านคนจนด้วย</p>
<p>เมื่อเวลา 10.00 น <persName>นายประวัติ รัฐิรมย์</persName> พร้อมกับ<persName>นายทรรศนันทน์ เถาหมอ</persName> ผู้อำนวยการ สำนักงานชลประทาน 8 และ<persName>นายจำรัส สวนจันทร์</persName> หัวหน้าโครงการบำรุงรักษาระบบชลประทานมูลล่าง ตัวแทนกรมชลประทาน ได้เดินทางมาบริเวณสันเขื่อนราษีไศล เพื่อร่วมหารือกับชาวบ้านถึงแนวทางการแก้ปัญหายืดเยื้อ กรณีเขื่อนหัวนา-เขื่อนราษีไศล</p>
<p>โดยก่อนจะเปิดประชุม ทางแกนนำผู้ชุมนุมได้เชิญ <persName>นายประวัติ รัฐิรมย์</persName> รองผู้ว่าราชการศรีสะเกษ ทำพิธีเปิดบ้านหมู่บ้านคนจนที่ตั้งอยู่บริเวณสวนหย่อมหน้าเขื่อนราษีไศล ซึ่งมีตัวแทนชาวบ้านมากลางเต็นท์ปักหลักพักค้าง ทำครัวอยู่ประมาณกว่า 2,000 ครอบครัว </p>
<p><persName>นายพุฒิ บุญเต็ม</persName> ตัวแทนผู้ชุมนุมกล่าวว่า นับตั้งแต่เกิดโครงการเขื่อนราษีไศล และเขื่อนหัวนาตั้งแต่ปี 2536  ชาวบ้าน 100 กว่าหมู่บ้านหลายพันครัวเรือนไม่เคยได้อยู่อย่างสงบ เพราะไร่นาป่าทามถูกน้ำท่วมและรัฐบาลไม่ได้มีแผนการจะชดเชยความเสียหายใด ๆ ส่วนที่จ่ายค่าชดเชยไปบ้างแล้วก็เกิดจากการต่อสู้ของชาวบ้าน ด้วยความลำบากเลือดตากระเด็น มีหลายคนที่ล้มหายตายจากไป และบางคนก็ถูกจับเสียเงินทองและทรัพย์สินไปมากมาย เขื่อนทั้ง 2 ตัวนี้ถึงจะมีประโยชน์บ้าง แต่เทียบกันไม่ได้กับการสูญเสียและการกระทำด้วยการโกงชาวบ้าน</p>
<p><persName>นายพุฒิ</persName> กล่าวอีกว่า กรณีเขื่อนราษีไศลชาวบ้านมาเรียกร้องให้รัฐบาลแก้ปัญหาค่าชดเชยที่เหลือประมาณ 70 % ซึ่งได้หลักการที่ชัดเจนหมดแล้ว โดยให้ใช้มติ ครม. 1 กุมภาพันธ์ 2543 ในการพิสูจน์ที่ดินทำกินและจ่ายในราคาไร่ละ 32,000 บาท แต่หลังจากนั้นกลไกการแก้ปัญหา ซึ่งอยู่ในมือกรมชลประทาน กลับไม่ทำงาน มีการเล่นแง่ หน่วงเหนี่ยวตลอดเวลา</p>
<p>นอกจากนั้นปัญหาอื่น ๆ ยังไม่มีความคืบหน้า เช่นกรณี น้ำท่วมนานอกอ่างของเขื่อนราษีไศล และการศึกษาผลกระทบทางสังคม ของสถาบันวิจัยสังคม จุฬาลงกรณ์มหาวิทยาลัย ซึ่งเรื่องน้ำท่วมนานอกอ่างรัฐต้องตรวจสอบทรัพย์สินราษฎรที่ได้รับผลกระทบ(นานอกอ่าง) ซึ่งมีผู้เดือดร้อนมายื่นรายชื่อ 550 คน ตลอดจนต้องให้ชาวบ้านเข้าไปมีส่วนร่วมในการบริหารจัดการเขื่อนราษีไศล ส่วนกรณีรายชื่อผู้รับค่าชดเชย 12 ล้านหากมีการคัดค้านให้นำสู่กระบวนการอุทธรณ์ </p>
<p>ส่วน <persName>นายสมบัติ โนนสังข์</persName> แกนนำชาวบ้านกรณีเขื่อนหัวนา กล่าวว่า เขื่อนหัวนานับตั้งแต่มีมติครม. 25 กรกฎาคม 2543 ให้ยุติการดำเนินการใดๆ จนกว่าจะศึกษาผลกระทบเสร็จ และให้มีการตรวจสอบทรัพย์สินราษฎร แต่การตรวจสอบทรัพย์สินใช้เวลา 7 ปี แล้วยังไม่เสร็จ เพราะกรมชลประทานหน่วงเหนี่ยว ไม่อยากรับรองสิทธิ์</p>
<p>ล่าสุด มติการประชุม 29 มกราคมที่ผ่านมา ถูกเจ้าหน้าที่กรมชลประทานบิดเบือน โดยแต่งตั้งคำสั่งแต่งตั้งกรรมการไม่ให้มีอำนาจรับรองการตรวจสอบทรัพย์สิน เรื่องนี้ต้องมีการตรวจสอบลงโทษให้เหมาะสม ที่มีการโกงชาวบ้าน และต้องเร่งรัดให้มีการรับรองผลการตรวจสอบทรัพย์สินโดยเร็ว</p>
<p>ซึ่งในขณะนี้มีขบวนการล่ารายชื่อชาวบ้านเพื่อเสนอล้มมติ ครม. 25 กรกฎาคม 2543 ให้ปิดเขื่อนหัวนา ทั้งที่การศึกษาผลกระทบยังไม่แล้วเสร็จ การตรวจสอบทรัพย์สินก็ยังไม่เสร็จ ชาวบ้านที่มาชุมชนกันที่สันเขื่อนราษีไศลจึงเรียกร้องให้รัฐยุติการกระทำดังกล่าว และให้สอบสวนผู้กระทำที่หยามน้ำใจชาวบ้านครั้งนี้  </p>
<p><persName>นายพุฒ</persName> กล่าวทิ้งท้ายว่า ที่ประชุมได้รับข้อเสนอของชาวบ้านและจะนำเรื่องดังกล่าวเสนอไปยังคณะกรรมการชุดใหญ่ ซึ่งมี<persName>นายกอร์ปศักดิ์ สภาวสุ</persName> รองนายกรัฐมนตรี เป็นประธานฯ โดยชาวบ้านต้องการให้ผู้มีอำนาจตัดสินใจในกระทรวงเกษตร กรมชลประทาน และหน่วยงานที่เกี่ยวข้องได้เร่งประชุมเจรจาตกลง ภายใน 3 วัน เพื่อกำจัดอุปสรรคในการแก้ปัญหาทุกอย่างที่เป็นอยู่ และเริ่มกระบวนการแก้ไขปัญหาทันที  ถ้าหากยังไม่มีความคืบหน้าอีก ชาวบ้านจะปฏิบัติตามแผนงานที่วางไว้เพราะได้เตรียมที่จะลงมือทำนาบริเวณหน้าเขื่อนราษีไศลเพื่อสะสมเสบียงอาหารไว้สำหรับการต่อสู้ครั้งนี้ </p>
<p>ผู้สื่อข่าวรายงานล่าสุด เย็นวันนี้ หลังปิดการประชุมคณะกรรมการฯ ได้ยอมรับข้อเสนอของฝ่ายผู้ชุมนุมทั้งหมด คือ  1.ให้เร่งรัดส่งโดยตรงถึงประธานคณะกรรมการฯ คือรองนายกฯ <persName>กอร์ปศักดิ์ สุภาวสุ</persName> เพื่อให้มีคำสั่งเรียกประชุมคณะทำงานทั้ง 3 จังหวัด(ศรีสะเกษ,สุรินทร์,ร้อยเอ็ด) โดยกลุ่มราษฎรผู้ชุมนุมจะเรียนต่อถึงรองนายกฯ <persName>กอร์ปศักดิ์</persName> โดยตรงอีกทางหนึ่ง เพื่อขอให้เร่งรัดเรียกประชุม</p>
<p>2.ราษฎรต้องการให้จัดสถานที่ประชุมบริเวณสันเขื่อนราษีไศล เนื่องจากยากลำบากจะไป กทม. 3.การทำงานต้องยึดมติ ครม.วันที่ 1 ก.พ.2543 เป็นแนวทางในการดำเนินการ โดยไม่ต้องมีการทบทวนมติ ครม.อีก 4.กรณีรายชื่อผู้รับค่าชดเชย 12 ล้านบาท หากมีการคัดค้านให้นำเข้าสู่กระบวนการอุทธรณ์ ทั้งนี้ ให้สมัชชาคนจนส่งบัญชีรายชื่อราษฎรที่ได้รับผลกระทบจากเขื่อนราษีไศล พื้นที่นา นอกอ่างโดยตรง ต่อรองอธิบดีกรมชลประธาน</p>
<p>ผู้สื่อข่าวรายงานด้วยว่า วันนี้ทางผู้ชุมนุมได้เตรียมรถแทรกเตอร์พร้อมที่จะไถที่ลุ่มบริเวณเขื่อนราษีไศล ซึ่งเคยเป็นผืนนา เพื่อดำกล้าปลูกข้าว 3 แปลงๆ ละ 200 ตารางวา ถ้าการประชุมเจรจาไม่สามารถตกลงกันได้ เป็นสัญลักษณ์การประท้วงยืนยันในสิทธิทำกิน</p></body>
</news>
