<teiHeader>
<fileDesc>
<titleStmt>
  <title>สังเวยอีกศพหวัด2009ทหารเรือดับทร.โบ้ยไม่ยอมหาหมอ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-30 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.naewna.com/news.asp?ID=168213  </bibl>
</sourceDesc>
</fileDesc>
</teiHeader>
<news>
<headline>สังเวยอีกศพหวัด2009ทหารเรือดับทร.โบ้ยไม่ยอมหาหมอ</headline>
<lead>เหยื่อโคม่าอีกราย นอมซมอยู่ราชวิถี ปศุสัตว์ห่วงฤดูฝน 3สายพันธุ์ผสมแรง</lead>
<neck><persName>นายวิทยา แก้วภราดัย</persName> รัฐมนตรีว่าการกระทรวงสาธารณสุขเปิดเผยความคืบหน้ามาตรการควบคุมป้องกันโรคไข้หวัดใหญ่สายพันธุ์ใหม่ชนิดเอ เอช1เอ็น1 หรือไข้หวัดใหญ่สายพันธุ์ใหม่ 2009ว่า ในรอบ 24 ชั่วโมงที่ผ่านมา กระทรวงสาธารณสุข (สธ.)ได้รับรายงานผู้ป่วยเสียชีวิตอีก 1 ราย เป็นทหารเรืออายุ 21 ปี ที่ฐานทัพเรือสัตหีบ เริ่มป่วยวันที่ 17 มิถุนายน เสียชีวิตในเช้าวันเดียวกันนี้ จัดเป็นผู้เสียชีวิตรายที่ 3 ของประเทศ ส่วนในรายละเอียดกองทัพเรือจะแถลงรายละเอียดให้ทราบ และวันเดียวกันนี้ผลยืนยันทางห้องปฎิบัติการเพิ่ม 41 คน เป็นนักเรียน 29 ราย ผู้ป่วยที่เดินทางมาจากต่างประเทศ 4 คน อยู่ระหว่างติดตามรายละเอียด 8 คน ทำให้ยอดผู้ป่วยยืนยันสะสมตั้งแต่เดือนเมษายน-29 มิถุนายนมีทั้งหมด 1,330 คน หายป่วยแล้ว 1,309 คน ยังนอนรักษาตัวในโรงพยาบาลเพียง 18 คน</neck>
<body><p>สธ.เผยมีผู้ป่วยราชวิถีโคม่า </p>
<p> <persName>นายวิทยา</persName>กล่าวต่อว่า ได้รับรายงานมีผู้ป่วยจากโรงพยาบาลราชวิถี ที่มีอาการน่าเป็นห่วง จึงมอบให้กรมการแพทย์ลงไปดูแลผู้ป่วยร่วมกับโรงพยาบาลเอกชนและรัฐบาลกรณีที่อาการหนัก โดยจัดส่งแพทย์ผู้เชี่ยวชาญไปให้การสนับสนุนโรงพยาบาลทั้งภาครัฐและเอกชน ที่มีผู้ป่วยไข้หวัดใหญ่สายพันธุ์ใหม่ 2009 นอนรักษาตัวอยู่ เพื่อลดอัตราเสียชีวิต ให้น้อยที่สุดเท่าที่จะทำได้ </p>
<p> "ทั้งนี้ สธ.ขอแสดงความเสียใจต่อครอบครัวผู้เสียชีวิตทั้ง 3 ราย วันเดียวกันนี้ สธ.จะส่งพวงหรีดไปเคารพศพและแสดงความเสียใจกับญาติ อย่างไรก็ตาม กระทรวงสาธารณสุขจะยังคงใช้มาตรการเฝ้าระวังป้องกันและรักษาผู้ป่วยในรูปแบบเดิม ที่ผ่านมาได้ผลเป็นอย่างดี" <persName>นายวิทยา</persName>กล่าว </p>
<p> ยันมาตรฐานรักษาเทียบสากล </p>
<p> ขณะที่กระทรวงสาธารณสุขโดย<persName>น.พ.ปราชญ์ บุณยวงศ์วิโรจน์</persName> ปลัดกระทรวงสาธารณสุขยืนยันว่า เรื่องการรักษานั้น สธ.ใช้ระบบการดูแลตามมาตรฐานสากล ทีมแพทย์และพยาบาลให้การดูแลผู้ป่วยเต็มที่ทุกราย ไม่มีใครอยากให้เสียชีวิต ส่วนอาการความรุนแรงของป่วยหลังติดเชื้อไข้หวัด 2009 ขึ้นอยู่กับความต้านทานของผู้ป่วยแต่ละรายซึ่งไม่เท่ากัน </p>
<p> อัตราตายไทยต่ำกว่าปท.อื่น </p>
<p> เช่นเดียวกับ <persName>รศ.น.พ.ทวี โชติพิทยสุนนท์</persName> ผู้ทรงคุณวุฒิกรมการแพทย์กล่าวว่า อัตราผู้เสียชีวิตหลังป่วยจากโรคไข้หวัดใหญ่ 2009 ของไทยขณะนี้ทุก 1000 คนจะเสียชีวิต 2 คน ซึ่งยังต่ำกว่าสหรัฐอเมริกาที่ในผู้ป่วยทุก 1,000 คนจะเสียชีวิต 4 คน เมื่อประเมินสถานการณ์ทั่วโลก จากประเทศที่มีรายงานผู้ป่วยทั้งหมด 109 ประเทศ จำนวนผู้ป่วย 59,814 คน มีผู้เสียชีวิตทั้งหมด 263 คน ใน 13 ประเทศ ทั้งนี้ ไข้หวัดใหญ่ 2009 เป็นโรคติดเชื้อจากไวรัส เช่นเดียวกับไข้หวัดใหญ่ทั่วไป ยาที่ใช้ขณะนี้คือโอเชลทามีเวียร์ โดยจะใช้ในผู้ป่วยกลุ่มเสี่ยง ในรายที่มีอาการรุนแรง มีภูมิคุ้มกันต่ำ สามารถลดอัตราเสียชีวิตได้แต่ในรายที่อาการไม่รุนแรง จะทุเลาได้เอง แต่ต้องพักผ่อนให้เพียงพอ เพื่อให้ร่างกายสร้างระบบภูมิต้านทานต่อเชื้อโดยธรรมชาติ แต่ถ้าภายใน 2-3 วันหลังป่วยหรือไอมากขึ้น เหนื่อยหอบ เพลียมาก แสดงถึงอาจมีโรคแทรกซ้อน โดยเฉพาะปอดบวม ให้มาพบแพทย์ด่วน </p>
<p> อ้างทหารตายเพราะไม่หาหมอ </p>
<p> วันเดียวกัน <persName>น.อ.นพดล ศุภากร</persName> ผู้บังคับการศูนย์ฝึกทหารใหม่ กรมยุทธศึกษาทหารเรือ จ.ชลบุรี เปิดแถลงข่าวถึงกรณีพลทหารศูนย์ฝึกทหารใหม่เสียชีวิตจากการติดเชื้อไข้หวัด 2009 ว่า <persName>พลทหารณัฐพงษ์ ใฝ่ใจดี</persName> ทหารใหม่ผลัด 1 /52 ป่วยเป็นไข้ตั้งแต่วันที่15 มิถุนายนที่ผ่านมา แต่พลทหารคนดังกล่าวไม่ยอมไปหาหมอ จนกระทั่งวันที่ 17 มิถุนายนที่ผ่านมาอาการทรุดลงต้องไปหาหมอในวันที่ 19 มิถุนายนก่อนนำตัวส่งโรงพยาบาลอาภากร จนวันที่ 22 มิถุนายนจึงส่งตัวไปยังโรงพยาบาลสิริกิตต์ พักรักษาตัวในห้องไอซียูพบพลทหารณัฐพงษ์ติดเชื้อในปอด โรงพยาบาลสิริกิตต์จึงติดต่อแพทย์จากโรงพยาบาลศิริราชให้มาช่วยรักษา ซึ่งเรื่องนี้ผบ.ทร.สั่งให้ดูแลเป็นพิเศษ แต่<persName>พลทหารณัฐพงษ์</persName>มีอาการติดเชื้อในปอดอย่างรุนแรง จนกระทั่งหัวใจล้มเหลวและเสียชีวิตเมื่อเวลา 08 .00 น.วันที่ 29 มิถุนายนที่ผ่านมา </p>
<p> เฝ้าระวัง500คนยังมีน้ำมูกไหล </p>
<p> "ขณะนี้พลทหารกว่า 500 คนมีอาการน้ำมูกไหล แต่ไม่มีไข้แล้วทางเราได้เฝ้าดูอาการอยู่ โดยกักบุคคลที่มีอาการไว้ 7 วัน เพราะไม่ต้องการให้ไปแพร่เชื้อ ซึ่งพลทหารทั้งหมดจำนวน 4,200 คน ไม่มีใครเป็นไข้หวัดสายพันธุ์ใหม่ 2009 แต่ต้องแยกออกมาเฝ้ารอดูอาการคาดว่าอีก 2 วันจะกลับมาฝึกใหม่ได้ ส่วนมาตรการป้องกันนั้นทีมแพทย์รพ.สิริกิตต์ส่งแพทย์มาแนะนำวิธีการต่าง ๆ พลทหารฯไม่ได้กลัวและเข้าใจ เพราะเป็นไข้ธรรมดา เพียงแต่พลฯณัฐพงษ์ ไม่ยอมบอกความจริงแค่บอกแต่เพียงว่า แข็งแรง ซึ่งแพทย์บอกว่าเป็น 1 ในหมื่นคนที่จะเสียชีวิต"<persName>น.อ.นพดล</persName> กล่าว </p>
<p> มอบเงินช่วยเหลือ1แสน </p>
<p> ส่วนที่ศูนย์ฝึกทหารใหม่<persName>นาวาเอกนพดล สุภาพร</persName> ผู้บังคับการศูนย์ฝึกทหารใหม่มอบเงินช่วยเหลือเบื้องต้นกับ<persName>นางนวลจันทร์ โพธิ์ศรี</persName> อายุ 44 ปี มารดาของ<persName>พลทหารณัฐพงษ์</persName> ผู้เสียชีวิต จำนวน 1 แสนบาทเป็นเงินประกันและเงินช่วยเหลือจากองทัพเรือ ส่วนพลทหารใหม่ที่ติดเชื้อ 200 กว่าคนนั้น ทั้งหมดไม่มีอาการไข้แล้ว โดย 2-3 วันนี้ก็จะพ้นการควบคุมเฝ้าดูอาการของแพทย์แล้ว </p>
<p> นายกฯรับลามเร็วตรวจไม่ทั่ว </p>
<p> ด้าน<persName>นายอภิสิทธิ์ เวชชาชีวะ</persName> นายกรัฐมนตรีกล่าวถึงกรณีพบผู้เสียชีวิตจากไข้หวัดใหญ่สายพันธุ์ใหม่ 2009 เป็นรายที่ 3ว่า กำลังสอบถามรายละเอียดเกี่ยวกับผู้เสียชีวิตมีปัจจัยอะไรเกี่ยวข้องบ้าง ซึ่งกำลังวิเคราะห์อยู่ ทั้งนี้ ช่วง 2 สัปดาห์ที่ผ่านมามีการติดเชื้อค่อนข้างเร็ว เฉลี่ย 80-90 รายต่อวัน ทำให้การไล่ตามตรวจอาจไม่ทั่วถึง แต่หากดูสถานการณ์ในหลายประเทศ หากเข้าสู่ภาวะแบบที่ไทยเป็นอยู่ ก็จะเจอปัญหาเดียวกัน บางประเทศเลิกติดตามเลยด้วยซ้ำ เพราะถือเป็นโรคธรรมดา แต่ไทยยังไม่ทำเช่นนั้น ตนให้แนวปฎิบัติไว้แล้ว แต่ทุกโรงพยาบาลจำเป็นต้องเชื่อมโยงการประชาสัมพันธ์แนวทางปฎิบัติระหว่างกันให้มากขึ้น</p>
<p> ปศุสัตว์ระวังผสมข้ามพันธุ์ </p>
<p> ขณะที่<persName>นายยุคล ลิ้มแหลมทอง</persName> อธิบดีกรมปศุสัตว์ กระทรวงเกษตรและสหกรณ์เปิดเผยว่าได้ประสานกับกระทรวงมหาดไทยเฝ้าระวังไข้หวัดนกที่อาจเกิดระบาดขึ้นในช่วงฤดูฝน อีกทั้ง การที่ไทยมีการระบาดของไข้หวัดสายพันธุใหม่จึงต้องสุ่มตรวจไข้หวัดในสุกรอย่างเข็มงวดด้วย สาเหตุที่ต้องทำเช่นนี้ เพราะในฤดูฝนเกรงจะเกิดผสมพันธุ์ 3 สายพันธุ์ของเชื้อไข้หวัดหมู ไข้หวัดนก และไข้หวัดคนขึ้นมาได้ จึงออกประกาศเตือนห้ามนำสัตว์ปีกไปเลี้ยงรวมกับสุกร และผู้เลี้ยงถ้าป่วยเป็นไข้หวัดห้ามเข้าไปสัมผัสสัตว์ปีกและสุกร เพราะเสี่ยงต่อการติดเชื้อและการเจริญเติบโตของเชื้อไวรัส รวมทั้งการข้ามสายพันธุ์และการกลายพันธุ์ </p></body>
</news>
