<teiHeader>
<fileDesc>
<titleStmt>
  <title>'เจเอฟอี สตีล' ยืนแผนดูแลสิ่งแวดล้อม  </title>
  <author>เดลินิวส์  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-01 13:26:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=310&contentID=6006  </bibl>
</sourceDesc>
</fileDesc>
</teiHeader>
<news>
<headline>'เจเอฟอี สตีล' ยืนแผนดูแลสิ่งแวดล้อม</headline>
<lead></lead>
<neck></neck>
<body><p>ผู้สื่อข่าวรายงานว่า วันนี้ (1 ก.ค.) <persName>นายมาซากิ โอกาซะ</persName> ผู้จัดการทั่วไป บริษัท เจ เอฟ อี สตีล คอร์ปอเรชั่น จำกัด หนึ่งในผู้ผลิตเหล็กรายใหญ่ระดับโลกของประเทศญี่ปุ่น เปิดเผยว่า บริษัทแสดงความต้องการเข้ามาลงทุนสร้างโรงงานถลุงเหล็กเพื่อผลิตเหล็กต้นน้ำคุณภาพสูงในประเทศไทย โดยบริษัทนำเทคโนโลยีที่ทันสมัยเข้ามาใช้ในการควบคุมมิให้เกิดผลกระทบต่อสิ่งแวดล้อมอย่างแน่นอน เพราะบริษัท เจ เอฟ อี มีนโยบายที่จะบริหารจัดการด้านสิ่งแวดล้อมและชุมชนในไทย ด้วยมาตรฐานเดียวกันกับในประเทศญี่ปุ่นด้วย </p>

<p>ทั้งนี้ บริษัท เจ เอฟ อี ได้ยื่นแผนการบริหารจัดการด้านสิ่งแวดล้อมและชุมชนให้กับบีโอไอ แล้วโดยได้นำแผนที่ใช้ในการดำเนินโครงการเหล็กในประเทศญี่ปุ่น มาเป็นแผนต้นแบบ หากได้เข้ามาลงทุนในประเทศไทย</p>

<p><persName>นายมาซากิ โอกาซะ</persName> กล่าวว่า หากเจ เอฟ อี สตีล ได้เข้ามาลงทุนในไทย ก็จะให้ความสำคัญกับชุมชนในพื้นที่ก่อสร้างโครงการเป็นพิเศษ เพื่อให้มั่นใจว่าโครงการมีความปลอดภัยและสามารถอยู่ร่วมกับชุมชนได้จริง ซึ่งโรงเหล็กต้นน้ำในเมืองชิบะได้พัฒนาความเจริญในท้องถิ่นในหลายๆ ด้าน รวมถึงการจ้างแรงงานจากคนในชุมชน และการมอบโอกาสทางการศึกษาต่างๆ</p>

<p>นอกจากนี้บริษัทเปิดโอกาสให้กับโรงเรียนต่างๆ จัดนักเรียนในระดับนักเรียนชั้นประถมศึกษาและมัธยมศึกษาตอนต้น มาทัศนศึกษาในโรงงาน รวมทั้งการสร้างความรู้ความเข้าใจแก่เยาวชนเกี่ยวกับอุตสาหกรรมเหล็กต้นน้ำที่มีผลต่อการเติบโตทางเศรษฐกิจอีกด้วย  </p>

<p>“การบริหารจัดการด้านสิ่งแวดล้อมของประเทศญี่ปุ่น ได้รับความร่วมมือจากทุกฝ่าย ทั้งรัฐบาล รัฐบาลท้องถิ่น ภาคเอกชน และประชาชน ในการทำสนธิสัญญาสิ่งแวดล้อม เพื่อสร้างความตระหนักและการแก้ไขปัญหาสิ่งแวดล้อมอย่างจริงจัง ทำให้ปัญหาสิ่งแวดล้อมของประเทศญี่ปุ่นหมดไป และในปัจจุบันนี้จะเห็นได้ว่า อุตสาหกรรมขนาดใหญ่ของประเทศญี่ปุ่นสามารถตั้งอยู่ร่วมกับชุมชนได้เป็นอย่างดี”.</p></body>
</news>
