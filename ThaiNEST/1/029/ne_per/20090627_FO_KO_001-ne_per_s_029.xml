<teiHeader>
<fileDesc>
<titleStmt>
  <title>ทูตยูเอ็นเยือนพม่ารอบที่ 8ปูทาง"บัน คี มุน"มาเองต้นเดือนหน้า  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090627/18530/%e0%b8%97%e0%b8%b9%e0%b8%95%e0%b8%a2%e0%b8%b9%e0%b9%80%e0%b8%ad%e0%b9%87%e0%b8%99%e0%b9%80%e0%b8%a2%e0%b8%b7%e0%b8%ad%e0%b8%99%e0%b8%9e%e0%b8%a1%e0%b9%88%e0%b8%b2%e0%b8%a3%e0%b8%ad%e0%b8%9a%e0%b8%97%e0%b8%b5%e0%b9%888%e0%b8%9b%e0%b8%b9%e0%b8%97%e0%b8%b2%e0%b8%87%e0%b8%9a%e0%b8%b1%e0%b8%99%e0%b8%84%e0%b8%b5%e0%b8%a1%e0%b8%b8%e0%b8%99%e0%b8%a1%e0%b8%b2%e0%b9%80%e0%b8%ad%e0%b8%87%e0%b8%95%e0%b9%89%e0%b8%99%e0%b9%80%e0%b8%94%e0%b8%b7%e0%b8%ad%e0%b8%99%e0%b8%ab%e0%b8%99%e0%b9%89%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>ทูตยูเอ็นเยือนพม่ารอบที่ 8ปูทาง"<persName>บัน คี มุน</persName>"มาเองต้นเดือนหน้า</headline>
<lead>ย่างกุ้ง- "<persName>กัมบารี</persName>" เดินทางถึงพม่าแล้วเพื่อสังเกตการณ์ก่อนที่เลขาฯ ยูเอ็นจะมาเยือนด้วยตัวเอง แต่คาดว่ามาครั้งนี้จะไม่ได้คุยกับ<persName>ซูจี</persName></lead>
<neck></neck>
<body><persName>นายอิบราฮิม กัมบารี</persName> ทูตพิเศษประจำพม่าขององค์การสหประชาชาติ (ยูเอ็น) เดินทางถึงนครย่างกุ้ง เมื่อวันศุกร์ (26 มิ.ย.) เพื่อเป็นการปูทางก่อนที่<persName>นายบัน คี มุน</persName> เลขาธิการยูเอ็น จะเดินทางเยือนพม่าอย่างเป็นทางการในช่วงต้นเดือนหน้า ขณะที่<persName>นายกัมบารี</persName>เองนั้นเดินทางเยือนพม่าครั้งนี้เป็นครั้งที่ 8 แล้ว โดยจะใช้เวลาอยู่พม่าทั้งสิ้น 2 วัน

 ในการเยือนพม่าครั้งนี้<persName>นายกัมบารี</persName>จะพบปะกับผู้นำระดับสูงของพม่า แต่ไม่มีแผนจะพบปะกับ<persName>นางออง ซาน ซูจี</persName> ที่กำลังถูกดำเนินคดีในข้อหาละเมิดคำสั่งกักบริเวณ รวมไปถึงสมาชิกคนอื่นๆ ของพรรคสันนิบาติแห่งชาติเพื่อประชาธิปไตย (เอ็นแอลดี) ด้วย ด้าน<persName>นายเนียน วิน</persName> โฆษกพรรคเอ็นแอลดี กล่าวว่ายินดีที่จะพบปะกับ<persName>นายกัมบารี</persName>โดยเชื่อว่าการมาเยือนของทูตพิเศษยูเอ็นครั้งนี้จะช่วยผ่อนคลายสถานการณ์ทางการเมืองที่เป็นอยู่ปัจจุบันลงได้บ้าง

 ผู้เห็นเหตุการณ์เล่าว่า <persName>นายกัมบารี</persName>นั่งเครื่องบินโดยสารเดินทางถึงย่างกุ้ง และมีรถของยูเอ็นรับไปโรงแรมโดยไม่ได้แสดงความเห็นใดๆ เกี่ยวกับการมาเยือนครั้งนี้ ขณะที่แหล่งข่าวเจ้าหน้าที่ยูเอ็นในนิวยอร์กเผยว่าทูตพิเศษของยูเอ็นจะนั่งเครื่องบินต่อไปยังกรุงเนปิดอว์ เมืองหลวงแห่งใหม่ของพม่าในวันเดียวกันนี้เพื่อพบปะพูดคุยกับคนในรัฐบาลก่อนจะบินกลับย่างกุ้งในวันเสาร์เพื่อพบปะกับเจ้าหน้าที่จากกระทรวงการต่างประเทศของพม่า โดยหลังจากเดินทางกลับสหรัฐแล้ว <persName>นายกัมบารี</persName>จะบรรยายสรุปให้เลขาธิการยูเอ็นฟังถึงผลการเยือนพม่าเพื่อให้นายบันตัดสินใจว่าจะเยือนพม่าในช่วงต้นเดือนหน้าตามกำหนดการที่วางเอาไว้หรือไม่

 ทั้งนี้ การเดินทางเยือนพม่าของเลขาธิการยูเอ็นในช่วงนี้ถือเป็นเรื่องที่ต้องจับตามองเป็นพิเศษ เพราะอยู่ในช่วงที่พม่ากำลังดำเนินคดี<persName>นางซูจี</persName> เจ้าของรางวัลโนเบลสาขาสันติภาพอยู่พอดี แต่กลุ่มสอดส่องสิทธิมนุษยชน และรัฐบาลบางประเทศไม่ต้องการให้<persName>นายบัน คี มุน</persName>เดินทางเยือนพม่าในช่วงนี้เพราะมองว่ารัฐบาลทหารพม่าอาจนำเอาเรื่องนี้ไปหาประโยชน์ให้แก่ตัวเอง

 ด้าน<persName>นายมิเชล มอนตาส</persName> โฆษกยูเอ็น กล่าวเมื่อสัปดาห์ที่แล้วว่า<persName>นายบัน</persName>ยังไม่ได้ตัดสินใจว่าจะเยือนพม่า แต่เรื่องนี้มีความเป็นไปได้ ขณะที่<persName>นายบัน</persName>เคยกล่าวว่าพร้อมจะเยือนพม่าเพราะการส่งเสริมประชาธิปไตยซึ่งรวมถึงการปล่อยตัว<persName>นางซูจี</persName> และนักโทษการเมืองคนอื่นๆ ถือเป็นเรื่องหนึ่งที่เขาให้ความสนใจเป็นอันดับต้นๆ และจะเป็นเรื่องต้นๆ ต่อไป
 "เมื่อเวลาเหมาะสม และสถานการณ์สุกงอม แบบที่ผมเคยบอกไปแล้วหลายครั้ง ผมพร้อมที่จะเยือนพม่า ผมกำลังทำงานในเรื่องนั้นอยู่ในตอนนี้" <persName>นายบัน</persName>กล่าว</body>
</news>
