<teiHeader>
<fileDesc>
<titleStmt>
  <title>เศรษฐกิจถดถอยช่วยลดก๊าซคาร์บอน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/27/news_29007933.php?news_id=29007933  </bibl>
</sourceDesc>
</fileDesc>
</teiHeader>
<news>
<headline>เศรษฐกิจถดถอยช่วยลดก๊าซคาร์บอน</headline>
<lead>อัมสเตอร์ดัม - นักวิจัยชี้ ภาวะเศรษฐกิจถดถอยและน้ำมันแพง ทำให้ปริมาณการปล่อยก๊าซคาร์บอนเติบโตช้าลง และเป็นครั้งแรกที่ประเทศกำลังพัฒนามีปริมาณการปล่อยก๊าซสูงกว่าประเทศพัฒนาแล้ว</lead>
<neck></neck>
<body><p>สำนักงานประเมินสิ่งแวดล้อมแห่งเนเธอร์แลนด์รายงานเมื่อวันพฤหัสบดี (25 มิ.ย.) ว่า ปริมาณการปล่อยก๊าซคาร์บอนไดออกไซด์ทั่วโลกเพิ่มขึ้น 1.7% เมื่อปีที่แล้ว ลดลงเกือบครึ่งหนึ่งของอัตราการขยายตัว 3.3% เมื่อปี 2550 ขณะที่อัตราเฉลี่ยต่อปีนับจากปี 2545 อยู่ที่เกือบ 4%</p>
<p>รายงานระบุว่า ภาวะเศรษฐกิจถดถอย น้ำมันราคาแพงขึ้น และการใช้พลังงานทดแทนมากขึ้น เป็นปัจจัยหลักที่ทำให้โลกลดการปล่อยก๊าซคาร์บอนไดออกไซด์ที่เป็นสาเหตุของภาวะโลกร้อน โดยในสหรัฐมีการปล่อยก๊าซลดลง 3% เมื่อราคาน้ำมันที่แพงขึ้นทำให้คนใช้รถใช้ถนนน้อยลง ขณะที่การบริโภคเชื้อเพลิงฟอสซิลในสหรัฐลดลง 7% ส่งผลให้การบริโภคทั่วโลกลดลง 0.6% ถือเป็นการลดลงครั้งแรกนับจากปี 2535</p>
<p>นอกจากนี้ ถือเป็นครั้งแรกที่ประเทศกำลังพัฒนา รวมถึงมหาอำนาจเศรษฐกิจใหม่อย่างจีนและอินเดีย มีปริมาณการปล่อยก๊าซคาร์บอนไดออกไซด์มากกว่าประเทศอุตสาหกรรมสำคัญของโลก โดยจีนปล่อยก๊าซคาร์บอนไดออกไซด์เพิ่มขึ้น 6% เมื่อปีที่แล้ว </p>
<p>เมื่อพิจารณาโดยรวม การปล่อยก๊าซคาร์บอนไดออกไซด์จากเชื้อเพลิงฟอสซิลทั่วโลกอยู่ที่ระดับ 31,600 ล้านตันในปีที่แล้ว เพิ่มขึ้น 40% จากระดับปี 2533 และเพิ่มขึ้นสองเท่าจากระดับปี 2513</p>
<p><persName>นายจอส โอลิเวียร์</persName> ผู้จัดทำรายงาน กล่าวว่า ทุกครั้งที่เกิดภาวะเศรษฐกิจถดถอยครั้งใหญ่ การบริโภคพลังงานและการปล่อยก๊าซคาร์บอนไดออกไซด์จะลดลง แนวโน้มการปล่อยก๊าซจะเป็นเช่นไรก็ขึ้นอยู่กับการฟื้นตัวทางเศรษฐกิจ ราคาน้ำมัน และนโยบายของรัฐบาลประเทศต่างๆ</p></body>
</news>
