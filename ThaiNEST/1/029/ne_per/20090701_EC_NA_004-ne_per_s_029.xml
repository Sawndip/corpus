<teiHeader>
<fileDesc>
<titleStmt>
  <title>เกียรตินาคิน ชูดอกเบี้ย 0% งานบ้านมือสอง  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-01 03:33:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090701/56111/%e0%b9%80%e0%b8%81%e0%b8%b5%e0%b8%a2%e0%b8%a3%e0%b8%95%e0%b8%b4%e0%b8%99%e0%b8%b2%e0%b8%84%e0%b8%b4%e0%b8%99-%e0%b8%8a%e0%b8%b9%e0%b8%94%e0%b8%ad%e0%b8%81%e0%b9%80%e0%b8%9a%e0%b8%b5%e0%b9%89%e0%b8%a2-0-%e0%b8%87%e0%b8%b2%e0%b8%99%e0%b8%9a%e0%b9%89%e0%b8%b2%e0%b8%99%e0%b8%a1%e0%b8%b7%e0%b8%ad%e0%b8%aa%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>เกียรตินาคิน ชูดอกเบี้ย 0% งานบ้านมือสอง</headline>
<lead>แบงก์เกียรตินาคิน ชูแคมเปญพิเศษ "ช่วยชาติ ช่วยประชาชน" ร่วมงานมหกรรมอสังหาริมทรัพย์และบ้านมือสอง พร้อมปล่อยกู้เงื่อนไขพิเศษดอกเบี้ย 0%</lead>
<neck></neck>
<body><p><persName>นายธวัชไชย สุทธิกิจพิศาล</persName> กรรมการผู้จัดการใหญ่ ธนาคารเกียรตินาคิน จำกัด (มหาชน) เปิดเผยว่า ธนาคารมีความยินดีที่มีโอกาสเข้าร่วมงานมหกรรมอสังหาริมทรัพย์และบ้านมือสอง หรืองาน NPA Grand Sales ครั้งที่ 8 ซึ่งเป็นช่องทางที่ดีสำหรับนักลงทุน และผู้ที่มองหาที่อยู่อาศัยใหม่ๆ โดยมีสถาบันการเงินต่างๆ ตลอดจนโครงการต่างๆ นำสินทรัพย์ต่างๆ มาเสนอขาย พร้อมดอกเบี้ยพิเศษในเงื่อนไขที่เป็นประโยชน์สำหรับลูกค้า</p>

<p>เขากล่าวว่าปีนี้ ธนาคารจัดแคมเปญพิเศษ "ช่วยชาติ ช่วยประชาชน" ที่ช่วยให้ผู้ซื้อได้มีโอกาสลงทุน หรือซื้อสินทรัพย์ต่างๆ ด้วยเงื่อนไขพิเศษ พร้อมยังเปิดโอกาสให้นักขายหรือผู้มีประสบการณ์ในการเป็นนายหน้า ได้เข้าร่วมเป็นนายหน้าขายทรัพย์ให้ธนาคารด้วยข้อเสนอสุดพิเศษ </p>

<p>ภายในงานลูกค้าสามารถเลือกรับ สินเชื่อเพื่อที่อยู่อาศัย (Housing Loan) เงื่อนไขพิเศษ วงเงินกู้สูงถึง 90% ดอกเบี้ย 0% ในปีแรก ฟรีค่าธรรมเนียมจัดการเงินกู้ ค่าประเมินหลักประกัน และค่าธรรมเนียมปิดวงเงินก่อนกำหนด หรือจะเลือกรับบัตรเติมน้ำมัน ฟรี มูลค่าตั้งแต่ 3,000 บาท สูงสุดถึง 50,000 บาท ขึ้นอยู่กับราคาทรัพย์ที่กำหนด</p>

<p>งวด 3 เดือนแรกของปี 2552 ธนาคารมียอดทรัพย์สินรอการขายมูลค่ารวม 7,600 ล้านบาท และตั้งเป้าว่า ปี 2552 นี้ จะขายออกไป 3,000 ล้านบาท และจะทยอยลดขนาดลงจนหมดภายใน 2-7 ปีข้างหน้า</p>

<p>ทั้งนี้งานมหกรรมอสังหาริมทรัพย์และบ้านมือสอง ครั้งที่ 8 หรือ NPA Grand SALE จัดขึ้นระหว่างวันที่ 3-5 ก.ค.2552 ศูนย์การค้าเซ็นทรัลพลาซา ลาดพร้าว</p></body>
</news>
