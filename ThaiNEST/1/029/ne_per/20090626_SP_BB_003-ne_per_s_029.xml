<teiHeader>
<fileDesc>
<titleStmt>
  <title>กระทิงช็อกโดนสหรัฐยิง 2-0  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-26 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/06/26/news_29001887.php?news_id=29001887  </bibl>
</sourceDesc>
</fileDesc>
</teiHeader>
<news>
<headline>กระทิงช็อกโดนสหรัฐยิง 2-0</headline>
<lead>"กระทิงดุ" สเปน โดน "ลุงแซม" สหรัฐ ช็อกโลก ไล่ยิง 2-0 ในรอบรองชนะเลิศคอนเฟเดอเรชั่นส์ คัพ อดเข้าชิงพร้อมเสียสถิติชนะรวด 15 นัด และสถิติไม่แพ้ใคร 35 นัดติดต่อกัน ด้าน <persName>บิเซนเต เดลบอสเก</persName> กุนซือกระทิงรับเล่นผิดฟอร์ม ขณะที่ <persName>บ็อบ แบรดลีย์</persName> ชูลูกทีมท็อปฟอร์มจนช่วยกันสร้างบันทึกหน้าใหม่ของประวัติศาสตร์ฟุตบอลแดนมะ กันได้สำเร็จ</lead>
<neck></neck>
<body><p>การแข่งขันคอนเฟเดอเรชั่นส์ คัพ รอบรองชนะเลิศคู่แรกที่สนามฟรี สเตท "กระทิงดุ" สเปน แชมป์ยูโร 2008 ลงสนามพบ "ลุงแซม" สหรัฐ แชมป์คอนคาเคฟ 2007 โดยทั้งสองทีมต่างขนผู้เล่นชุดใหญ่ลงสนามทั้งคู่ โดยเฉพาะ สหรัฐ ที่ได้ <persName>คาร์ลอส โบคาเนกรา</persName> กองหลังกัปตันทีมหายเจ็บกลับมาลงสนามได้เป็นนัดแรกในทัวร์นาเมนท์นี้</p>
<p>เกมในช่วง 10 นาทีแรก สหรัฐ ลงมาเล่นแบบผิดฟอร์มเมื่อเดินหน้าบุกใส่ สเปน เป็นการใหญ่ และมีโอกาสลุ้นประตูอยู่หลายครั้ง จนกระทั่งนาทีที่ 27 เป็นแชมป์คอนคาเคฟที่ได้ประตูออกนำไปก่อนจริงๆ เมื่อ <persName>คลินท์ เดมซีย์</persName> ผ่านบอลไปหน้าเขตโทษ <persName>โจซี อัลติดอร์</persName> ใช้ความแข็งแกร่งพลิกหนี <persName>โจน คัปเดบีลา</persName> เข้าไปยิงทะลุมือ <persName>อิเคร์ กาซิยาส</persName> เข้าไปเป็น 1-0 ทำให้ สเปน เริ่มเดินหน้าเต็มตัว แต่ก็ยังตีเสมอไม่ได้จนจบครึ่งแรก</p>
<p>เข้าครึ่งหลัง สเปน ดาหน้าบุกเป็นการใหญ่ แต่เกมรับของ สหรัฐ ก็ทำกันได้ดี สามารถสกัดในจังหวะสุดท้ายเอาไว้ได้หมด จนกระทั่งนาทีที่ 74 สเปน มาพลาดเสียประตูที่ 2 เมื่อ <persName>แลนดอน โดโนแวน</persName> ผ่านบอลในกรอบเขตโทษทางขวาไปหน้าประตูแฉลบขา <persName>เคาร์ด ปีเก</persName> ไปเข้าทาง <persName>เซร์คิโอ รามอส</persName> ที่พลาดหยุดบอลไว้ ทำให้ <persName>เดมซีย์</persName> มาฉกยิงจากข้างหลังเข้าไปเป็น 2-0</p>
<p>จากนั้น แชมป์ยุโรปยังบุกอย่างน่ากลัว แต่ก็ขาดๆ เกินๆ ไปหมด และแม้ว่าก่อนหมดเวลา 3 นาที <persName>ไมเคิล แบรดลีย์</persName> ของสหรัฐ จะโดนใบแดงไล่ออกจากสนามไป แต่สุดท้ายก็ทำไม่ได้แม้กระทั่งการตีไข่แตก จบเกม สหรัฐ พลิกล็อกเอาชนะไป 2-0 ผ่านเข้าไปรอชิงชนะเลิศกับผู้ชนะระหว่าง บราซิล กับ แอฟริกาใต้ ในวันอาทิตย์นี้</p>
<p>สำหรับความพ่ายแพ้ของ สเปน นัดนี้ทำให้ต้องหยุดสถิติชนะรวดของโลกเอาไว้ที่ 15 นัด รวมทั้งยังไม่สามารถทำลายสถิติไม่แพ้ใครติดต่อกันของ บราซิล ที่ทำไว้ 35 นัดในช่วงปี 1993-96 โดยหยุดสถิติเอาไว้ที่ 35 นัดเท่ากัน ซึ่งนัดสุดท้ายก่อนที่ สเปน จะแพ้นัดนี้เป็นการแพ้ โรมาเนีย ในเดือนพฤศจิกายน ปี 2006</p>
<p>ภายหลังการแข่งขัน <persName>บิเซนเต เดลบอสเก</persName> เทรนเนอร์ทีมชาติสเปน ยอมรับว่าเกมนี้ลูกทีมเล่นกันผิดฟอร์มเล็กน้อย จังหวะต่างๆ ที่เคยทำได้ก็ไม่สามารถต่อกันได้ติด พร้อมทั้งยอมรับว่านัดนี้ สหรัฐ เล่นได้ดีจริงๆ ทำให้ทีมของตัวเองเล่นกันยาก และไม่สามารถทำได้อย่างที่เคยทำ</p>
<p>ขณะที่ <persName>บ็อบ แบรดลีย์</persName> กุนซือสหรัฐ เผยว่า การเอาชนะทีมยักษ์ใหญ่ระดับแชมป์ยุโรปอย่างสเปน และได้เข้าชิงชนะเลิศคอนเฟเดอเรชั่นส์ คัพ ถือเป็นสิ่งที่ยิ่งใหญ่ของวงการฟุตบอลอเมริกัน และเกมนี้ถือว่าเป็นเกมที่ผู้เล่นทุกคนเล่นได้ดีที่สุดเท่าที่จะทำได้แล้ว</p></body>
</news>
