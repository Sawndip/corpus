<teiHeader>
<fileDesc>
<titleStmt>
  <title>ฝรั่งเศสแย้ง ยังไม่พบสัญญาณจาก “กล่องดำ” แอร์ฟรานซ์ปริศนา  </title>
  <author>เอเอฟพี  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-23 17:42:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Around/ViewNews.aspx?NewsID=9520000070959  </bibl>
</sourceDesc>
</fileDesc>
</teiHeader>
<news>
<headline>ฝรั่งเศสแย้ง ยังไม่พบสัญญาณจาก “กล่องดำ” แอร์ฟรานซ์ปริศนา</headline>
<lead>ทีมค้นหาของฝรั่งเศสปฏิเสธรายงานข่าว ที่ระบุว่า พวกเขาได้รับสัญญาณ “แผ่วๆ” จากกล่องดำของเครื่องบินสายการบินแอร์ฟรานซ์ ที่ประสบเหตุตกในมหาสมุทรแอตแลนติก เมื่อต้นเดือนที่ผ่านมา</lead>
<neck></neck>
<body><p>หนังสือพิมพ์เลอมองด์ รายงานผ่านทางเว็บไซต์โดยไม่ได้อ้างแหล่งข่าวใดวันนี้ (23) ว่า มีการส่งเรือดำน้ำขนาดเล็กออกไปค้นหา หลังจากเรือของฝรั่งเศสจับสัญญาณจากกล่องดำ ห่างออกไปจากชายฝั่งของบราซิล หลายร้อยกิโลเมตร แต่หน่วยงานสอบสวนของฝรั่งเศส (บีอีเอ) ออกมายืนยันว่า ยังไม่พบกล่องดำของเที่ยวบินเอเอฟ 447 แต่ทีมค้นหาก็จะตรวจสอบเสียงทุกเสียงที่อาจจะนำไปสู่การค้นพบมันได้</p>
<p> โฆษกของบีอีเอ เผยว่า การค้นหากำลังดำเนินต่อไป แม้ว่าเหลือเวลาอีกเพียงราวสัปดาห์เดียวที่กล่องดำจะสามารถส่งสัญญาณบอกพิกัดของตัวมันเองได้ ก่อนที่สัญญาณจะหมดลง</p>
<p> เรือดำน้ำโนตีล เป็นของสถาบันค้นคว้าวิจัยเกี่ยวกับมหาสมุทรอิเฟรเมร์ง สามารถปฏิบัติการค้นหาใต้ระดับความลึก 6 กิโลเมตร และก็เคยถูกใช้ในการสำรวจซากเรือไททานิกมาแล้วด้วย เรือดำน้ำโนตีลลำนี้ ถูกขนมาประจำการบนเรือค้นหาปูร์กัวปาส์ของกองทัพเรือฝรั่งเศส และจะถูกใช้งานทันทีที่จับสัญญาณจากกล่องดำได้</p>
<p> ด้าน <persName>ฟิลิปป์ กีลเมต์</persName> กัปตันเรือปูร์กัวปาส์ ก็ยืนยันอย่างเป็นทางการเช่นเดียวกัน ว่า ยังไม่พบพิกัดที่ตั้งของกล่องดำ ซึ่งอาจช่วยคลายปริศนาที่เครื่องบินตกพร้อมกับผู้โดยสารและลูกเรือ 228 ชีวิต เมื่อวันที่ 1 มิถุนายน ที่ผ่านมาได้ เขาเปิดเผยว่า ทีมงานกำลังตรวจจับคลื่นเสียงที่พบทุกวัน และต้องวิเคราะห์ออกมา อย่างไรก็ตาม ยังไม่พบว่าเป็นเสียงจากสัญญาณจากกล่องดำเลย</p></body>
</news>
