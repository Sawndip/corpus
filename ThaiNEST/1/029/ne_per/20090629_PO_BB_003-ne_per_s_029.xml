<teiHeader>
<fileDesc>
<titleStmt>
  <title>"โฟนอิน"ยังแรง ศรีสะเกษชนะ พท.นำ 4 หมื่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/06/29/news_29015613.php?news_id=29015613  </bibl>
</sourceDesc>
</fileDesc>
</teiHeader>
<news>
<headline>"โฟนอิน"ยังแรง ศรีสะเกษชนะ พท.นำ 4 หมื่น</headline>
<lead>กระแสโฟนอิน“<persName>ทักษิณ</persName>”แรงได้อีก เพื่อไทยชนะชาติไทยพัฒนา เลือกซ่อมศรีสะเกษเขต 1 เกิน 4 หมื่นคะแนน “<persName>เฉลิม</persName>” ประกาศชัยชนะตั้งแต่ 5 โมงเย็น ลั่นพา<persName>ทักษิณ</persName>กลับบ้าน คุยชัยชนะที่สกลนครทำ ส.ส.ไหลกลับ 11 คน เชื่อชนะครั้งนี้ไหลเพิ่มอีก กกต.เล็งสอบโฟนอิน<persName>ทักษิณ</persName>ช่วยผู้สมัคร</lead>
<neck></neck>
<body><p>หลังได้รับชัยชนะในการเลือกตั้งซ่อม ส.ส.เขต 3 จ.สกลนคร พรรคเพื่อไทยก็ได้ชัยชนะในการเลือกตั้งซ่อม ส.ส.ศรีสะเกษ เขต 1 อีกสนาม โดยเฉพาะได้คะแนนสงสารจากการโฟนอินของ <persName>พ.ต.ท.ทักษิณ ชินวัตร</persName> อดีตนายกรัฐมนตรี โดยมีคะแนนทิ้งพรรคชาติไทยพัฒนา ซึ่งเป็นคู่แข่งกว่า 4 หมื่นคะแนน</p>
<p>สำหรับบรรยากาศการออกมาใช้สิทธิในช่วงเช้า เขตเลือกตั้งที่ 1 จ.ศรีสะเกษ ซึ่งมีหน่วยเลือกตั้งทั้งหมด 945 หน่วยเลือกตั้ง ในพื้นที่ 9 อำเภอ ได้แก่ อ.เมืองศรีสะเกษ 206 หน่วย อ.กันทรารมย์ 174 หน่วย อ.ราษีไศล 190 หน่วย อ.ยางชุมน้อย 80 หน่วย อ.โนนคูณ 80 หน่วย อ.บึงบูรพ์ 25 หน่วย อ.พยุห์ 66 หน่วย อ.โพธิ์ศรีสุวรรณ 80 หน่วย และ อ.ศิลาลาด 44 หน่วย พบว่ามีประชาชนออกมาใช้สิทธิบางตา</p>
<p>ทั้งนี้ เป็นที่น่าสังเกตว่ามีผู้ใช้สิทธิกากบาทช่องไม่ประสงค์จะลงคะแนนจำนวนมาก คาดว่าสาเหตุเกิดจากประชาชนเบื่อหน่ายการเลือกตั้ง หรือผู้สมัครที่มีเพียง 2 คน ซึ่งอาจจะไม่ถูกใจ แต่ก็ไม่อยากเสียสิทธิการเลือกตั้ง จึงออกมากาช่องไม่ประสงค์ลงคะแนนดังกล่าว</p>
<p>ผลไม่เป็นทางการทิ้งห่างเกิน 4 หมื่น</p>
<p>ผู้สื่อข่าวรายงานผลการเลือกตั้งซ่อม ส.ส. เขต 1 ศรีสะเกษ หลังจากนับคะแนนไปได้ประมาณกว่าร้อยละ 90 ปรากฏว่า <persName>นายสุรชาติ ชาญประดิษฐ์</persName> ผู้สมัครหมายเลข 1 พรรคเพื่อไทย มีคะแนนขึ้นนำ <persName>นางสกุลทิพย์ อังคสกุลเกียรติ</persName> ผู้สมัครหมายเลข 2 พรรคชาติไทยพัฒนา รวมแล้วเกิน 40,000 คะแนน โดย<persName>นายสุรชาติ</persName>นับได้ 108,359 คะแนน <persName>นางสกุลทิพย์</persName>นับได้ 66,823 คะแนน จากผู้มีสิทธิทั้งสิ้น 340,759 คน</p>
<p>“<persName>เฉลิม</persName>” ชิงประกาศชัยตั้งแต่ 5 โมงเย็น</p>
<p>จากผลเลือกตั้งดังกล่าว ในเวลา 17.00 น. วันที่ 28 มิ.ย. <persName>ร.ต.อ.เฉลิม อยู่บำรุง</persName> ประธาน ส.ส.เพื่อไทย ได้เปิดแถลงข่าวที่บ้าน<persName>นายธเนศ เครือรัตน์</persName> ส.ส.พรรคเพื่อไทย เขต 1 จ.ศรีสะเกษ เพื่อแสดงความยินดีกับ<persName>นายสุรชาติ ชาญประดิษฐ์</persName> ผู้สมัครหมายเลข 1 จากพรรคเพื่อไทย ซึ่งมีแนวโน้มสูงตั้งแต่ช่วงเย็นว่าจะชนะการเลือกตั้ง เพราะนำห่างคู่แข่งคือ <persName>นางสกุลทิพย์ อังคสกุลเกียรติ</persName> ผู้สมัครหมายเลข 2 จากพรรคชาติไทยพัฒนา หลายหมื่นคะแนน โดย <persName>ร.ต.อ.เฉลิม</persName> กล่าวว่า เป็นที่รู้กันแล้วว่าการชนะครั้งนี้เกิดจากความนิยมในตัว <persName>พ.ต.ท.ทักษิณ ชินวัตร</persName> ของพี่น้องคนอีสานยังไม่เสื่อมคลาย ซึ่งตนจะหาทางนำ <persName>พ.ต.ท.ทักษิณ</persName>กลับบ้านมาบริหารบ้านเมืองเป็นขวัญใจพี่น้องคนจนต่อไป</p>
<p>ขณะที่แกนนำของพรรคชาติไทยพัฒนา นำโดย <persName>นายสมศักดิ์ ปริศนานันทกุล</persName> และ<persName>นางสกุลทิพย์ อังคสกุลเกียรติ</persName> ผู้สมัครของพรรค ได้แถลงข่าวยอมรับความพ่ายแพ้การเลือกตั้ง ส.ส.ศรีสะเกษ เขต 1 ในเวลาไล่เลี่ยกัน</p>
<p>กกต.เล็งสอบโฟนอิน “<persName>ทักษิณ</persName>”</p>
<p><persName>นายอภิชาต สุขัคคานนท์</persName> ประธานคณะกรรมการการเลือกตั้ง (กกต.) กล่าวถึงกรณี <persName>พ.ต.ท.ทักษิณ ชินวัตร</persName> อดีตนายกรัฐมนตรี โฟนอินเข้ามาหาเสียงช่วยผู้สมัครรับเลือกตั้งพรรคเพื่อไทยว่า จะนำเรื่องดังกล่าวเข้าที่ประชุม กกต.เพื่อพิจารณาต่อไป แต่ปฏิเสธที่จะให้ความเห็นว่าถือเป็นความผิดหรือไม่</p>
<p><persName>นายประพันธ์ นัยโกวิท</persName> กรรมการ กกต. ให้สัมภาษณ์ระหว่างตรวจความเรียบร้อยการลงคะแนนที่หน่วยเลือกตั้งที่ 24 อาคารกันทรารมย์ สถาบันการพลศึกษาว่า สถานการณ์เป็นไปด้วยความเรียบร้อย เชื่อว่าไม่มีปัญหา ส่วนผู้มาใช้สิทธิคาดว่าไม่ต่ำกว่าการเลือกตั้งซ่อมครั้งที่ผ่านมา คือ ร้อยละ 58 ขณะที่เรื่องร้องเรียนมี 3 เรื่อง ในเรื่องการซื้อสิทธิหาเสียง</p>
<p>ร้องกกต.จังหวัดทุจริต 5 เรื่อง</p>
<p>ด้าน<persName>นายสุทธิพล ทวีชัยการ</persName> เลขาธิการ กกต. กล่าวว่า จากการเดินทางตรวจเยี่ยมหน่วยเลือกตั้งต่างๆ คาดหวังว่าจะมีผู้มาใช้สิทธิถึงร้อยละ 60 ซึ่งแตกต่างจากการเลือกตั้งที่ จ.สกลนคร ที่มีผู้มาใช้สิทธิร้อยละ 58</p>
<p>เลขาธิการ กกต.ยังได้รับเรื่องร้องเรียนจาก กกต.จังหวัดว่า มีการทุจริตถึง 5 เรื่อง ได้แก่ เจ้าหน้าที่หรือพนักงานของรัฐวางตัวไม่เป็นกลาง การหาเสียงโจมตี การขนคน และการให้เงิน ซึ่งเรื่องทั้งหมดจะนำส่งให้ กกต.ส่วนกลาง พิจารณาหาข้อเท็จจริงต่อไป</p>
<p>พท.คุยชนะที่สกลฯ 11 ส.ส.ไหลกลับ</p>
<p><persName>นายพร้อมพงศ์ นพฤทธิ์</persName> โฆษกพรรคเพื่อไทย กล่าวว่า จากการที่พรรคเพื่อไทยมีความแข็งแกร่งในขณะนี้ ทำให้มี ส.ส.พรรคร่วมรัฐบาลบางพรรค และอดีต ส.ส.พลังประชาชน ภาคอีสาน ภาคเหนือ ที่ตีจากไปสังกัดพรรคร่วมรัฐบาล ได้แจ้งความประสงค์ผ่านทางผู้ใหญ่พรรคเพื่อไทยว่าจะขอกลับมาอยู่ร่วมกับพรรค เพื่อไทย เบื้องต้นมีประมาณ 11 คน โดยเฉพาะในภาคอีสาน ทำให้ ส.ส.เหล่านี้อยากกลับมาร่วมงานกับพรรคอีกครั้ง ยิ่งถ้าพรรคเพื่อไทยชนะการเลือกตั้งซ่อม จ.ศรีสะเกษ จะยิ่งมี ส.ส.ขอกลับมาอยู่พรรคเพื่อไทยมากกว่า 11 คนแน่นอน ชนิดไม่ต้องดูดตัว ส.ส.เลย</p></body>
</news>
