<teiHeader>
<fileDesc>
<titleStmt>
  <title>ดีเอสไอเร่งคลี่คลายคดีหายตัว “กมล เหล่าโสภาพันธ์” เชื่อเสียชีวิตแล้ว!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-25 14:02:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000071837  </bibl>
</sourceDesc>
</fileDesc>
</teiHeader>
<news>
<headline>ดีเอสไอเร่งคลี่คลายคดีหายตัว “<persName>กมล เหล่าโสภาพันธ์</persName>” เชื่อเสียชีวิตแล้ว!</headline>
<lead>ดีเอสไอ เร่งคลี่คลายคดี “<persName>กมล เหล่าโสภาพันธ์</persName>” ยามเฝ้าแผ่นดิน นักเคลื่อนไหวภาคประชาชน จ.ขอนแก่น หายตัวไป หลัง กคพ.รับเป็นคดีพิเศษ ผอ.สำนักคดีอาญา พบหลักฐานรอยคราบเลือดภายในรถยนต์ เชื่อเสียชีวิตแล้ว</lead>
<neck></neck>
<body><p>วันนี้ (25 มิ.ย.) <persName>พ.อ.ปิยะวัฒก์ กิ่งเกตุ</persName> ผอ.สำนักคดีอาญาพิเศษ ดีเอสไอ กล่าวถึงความคืบหน้าคดี <persName>นายกมล เหล่าโสภาพันธ์</persName> สมาชิกยามเฝ้าแผ่นดิน เครือข่ายต่อต้านคอร์รัปชันและนักเคลื่อนไหวภาคประชาชน อ.บ้านไผ่ จ.ขอนแก่น ที่หายตัวไปนานกว่า 1 ปี ซึ่งที่ประชุม กคพ.ได้มีมติรับเป็นคดีพิเศษ ว่า เตรียมเสนออธิบดีดีเอสไอเพื่อแต่งตั้งหัวหน้าพนักงานสอบสวนคลี่คลายคดีนี้ เบื้องต้นคดีอยู่ในความรับผิดชอบของ ผอ.ส่วนสำนักคดีอาญาพิเศษ 3 หลังจากนั้นจะประชุมวางแผนกำหนดกรอบการทำงานสืบสวนสอบสวนหาตัวคนร้าย อย่างไรก็ตาม คดีนี้พนักงานสอบสวนได้ลงพื้นที่มาโดยตลอด จนได้ข้อมูลเบาะแสเพียงพอ เชื่อได้ว่ามีเจ้าหน้าที่รัฐเข้าไปเกี่ยวข้อง จึงเสนอเรื่องเข้าเป็นคดีพิเศษ</p>
       
       <p><persName>พ.อ.ปิยะวัฒก์</persName> กล่าวต่อว่า เบื้องต้นเจ้าหน้าที่ดีเอสไอพบหลักฐาน รอยคราบเลือดภายในรถยนต์ส่วนตัวของ<persName>นายกมล</persName> ที่คนร้ายได้นำมาจอดทิ้งเป็นปริศนาไว้ที่โรงพยาบาลสิรินธร อ.บ้านแฮด จ.ขอนแก่น จุดเกิดเหตุดังกล่าวอยู่ห่างจากบ้านผู้เสียหาย อ.บ้านไผ่ ประมาณ 20 กิโลเมตร เจ้าหน้าที่ตรวจสอบพบว่าคล้ายกับมีการล้างทำความสะอาดภายในตัวรถด้านที่นั่งผู้โดยสาร เพื่อทำลายพยานหลักฐาน แต่เจ้าหน้าสามารถพิสูจน์จนเจอรอยเลือด จึงเชื่อว่า<persName>นายกมล</persName> อาจจะเสียชีวิตแล้ว ทั้งนี้ทางญาติได้รับการติดต่อทางโทรศัพท์จาก<persName>นายกมล</persName>ครั้งสุดท้ายเมื่อเวลาประมาณ 23.00 น.ของวันที่ 7 ก.พ.2551 ซึ่ง<persName>นายกมล</persName>พูดว่ายังอยู่ที่สถานีตำรวจภูธรบ้านไผ่ จ.ขอนแก่น สำหรับสาเหตุการหายตัวไปนั้นแนวทางการสืบสวนเบื้องต้นมีอยู่ 2 ประเด็นคือการเข้าไปตรวจสอบการทุจริตของหน่วยงานในพื้นที่และประเด็นความขัดแย้งกับเจ้าหน้าที่ตำรวจชั้นผู้ใหญ่ในพื้นที่ ซึ่งเจ้าหน้าที่ดีเอสไอจะเร่งสืบสวนและติดตามคนร้ายมาดำเนินคดีโดยเร็วที่สุด</p>
       
       <p>สำหรับคดีนี้ญาติได้ยื่นเรื่องต่อกรมสอบสวนคดีพิเศษ เนื่องจากทราบว่า<persName>นายกมล</persName>ได้เข้าไปตรวจสอบการทุจริตการเช่าที่ดินของรัฐวิสาหกิจแห่งหนึ่งในพื้นที่ อ.บ้านไผ่ จ.ขอนแก่น และมีเหตุขัดแย้งกับเจ้าหน้าที่ตำรวจชั้นผู้ใหญ่ในพื้นที่ จนมีการแจ้งความร้องทุกข์ให้ดำเนินคดีอาญาต่อเจ้าหน้าที่ตำรวจดังกล่าว ต่อมา <persName>นายกมล</persName> ได้หายไปหลังจากที่เข้าพบข้าราชการตำรวจชั้นผู้ใหญ่ที่สถานีตำรวจ และพบรถยนต์ถูกจอดทิ้งไว้ ต่อมาเมื่อวานนี้ (24 มิ.ย.) ที่ประชุมคณะกรรมการคดีพิเศษ ครั้งที่ 5/2552 ที่ทำเนียบรัฐบาล ได้พิจารณาแล้วเห็นว่ากรณีดังกล่าวอาจเป็นคดีความผิดทางอาญา และมีเจ้าหน้าที่ตำรวจในพื้นที่เกี่ยวข้อง ส่งผลกระทบต่อความเชื่อมั่นในการดำเนินคดีอาญาโดยเจ้าพนักงานตำรวจ และคดีมีความซับซ้อน ประกอบกับเป็นเรื่องที่เกี่ยวกับสิทธิมนุษยชน จึงมีมติให้รับเป็นคดีพิเศษ</p></body>
</news>
