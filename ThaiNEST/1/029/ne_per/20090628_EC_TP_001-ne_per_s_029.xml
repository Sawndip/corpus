<teiHeader>
<fileDesc>
<titleStmt>
  <title>โออิชิเทพันล้าน ผุดโรงงานใหม่ ฝันยอดหมื่นล.  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/260609/6829  </bibl>
</sourceDesc>
</fileDesc>
</teiHeader>
<news>
<headline>โออิชิเทพันล้าน ผุดโรงงานใหม่ ฝันยอดหมื่นล.</headline>
<lead></lead>
<neck></neck>
<body><p><persName>นายตัน  ภาสกรนที</persName>  กรรมการผู้จัดการ  บริษัท  โออิชิ  กรุ๊ป  จำกัด  (มหาชน)  เปิดเผยว่า  บริษัทมีแผนลงทุน  1,430  ล้านบาท  ก่อสร้างโรงงานผลิตเครื่องดื่มแห่งที่  3  พื้นที่  18  ไร่  ย่านนิคมอุตสาหกรรมนวนคร  โดยเซ็นสัญญาติดตั้งเครื่องจักรระบบใหม่  เทคโนโลยีขั้นสูงการบรรจุเย็นแบบปลอดเชื้อกับบริษัท  ชิบูยา  โคเงียว  ประเทศญี่ปุ่น  ซึ่งถือเป็นการลงทุนครั้งสูงสุดในรอบ  10  ปี  เพื่อรองรับการขยายธุรกิจในกลุ่มเครื่องดื่มทั้งชาเขียวและเครื่องดื่มไลน์ใหม่ๆ  คาดว่าก่อสร้างแล้วเสร็จ  และเดินสายการผลิตในอีก  18  เดือนข้างหน้า  เพิ่มกำลังผลิตรวมอีก  100%  จากปัจจุบันปีละ  180  ล้านขวด</p>

     <p>ปัจจุบันตลาดชาพร้อมดื่มมีมูลค่า  4,800  ล้านบาท  และยังมีโอกาสเติบโตสูงทุกกลุ่ม  ทั้งกลุ่มชาเขียว  ชาดำ  และชาขาว  โดยเฉพาะตลาดชาเขียวเติบโตได้ถึง  28%  ซึ่งบริษัทเตรียมเปิดตัวชาเขียวโออิชิ  2  รสชาติใหม่ในเดือน  ส.ค.   และกระตุ้นตลาดเครื่องดื่มอะมิโนโอเคอย่างจริงจัง  หลังจากเลิกผลิตน้ำสัมเซกิ  1  ปีที่ผ่านมา  เพราะยอดขายน้อย  โดยกำลังศึกษาตลาดเครื่องดื่มตัวใหม่เพื่อทำตลาดในอีก  1-2  ปีข้างหน้า</p>

     <p>สำหรับภาพรวมรายได้ช่วง  6  เดือนที่ผ่านมามีอัตราเติบโต  20%  ตามเป้าหมาย  มาจากกลุ่มธุรกิจเครื่องดื่ม   60%  และกลุ่มอาหาร  40%  ซึ่งยอดขายชาพร้อมดื่มคิดเป็น  90%  ของกลุ่มเครื่องดื่ม  แบ่งเป็นชาเขียว  80%  และชาดำ  20%  โดยตั้งเป้าหมายยอดขายรวมสิ้นปีนี้  7,200  ล้านบาท และหลังจากโรงงานแห่งที่  3  เริ่มผลิตจะผลักดันยอดขายรวมถึงระดับ  10,000  ล้านบาทอย่างแน่นอน.</p></body>
</news>
