<teiHeader>
<fileDesc>
<titleStmt>
  <title>จ.ส.ต. มอบตัวสู้คดียิงเจ้าของปั๊ม  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=167569  </bibl>
</sourceDesc>
</fileDesc>
</teiHeader>
<news>
<headline>จ.ส.ต. มอบตัวสู้คดียิงเจ้าของปั๊ม</headline>
<lead></lead>
<neck></neck>
<body><p>ที่ กองบังคับการปราบปราม (บก.ป.) เมื่อเวลา 11.30 น.วันที่ 25 มิถุนายน ผู้สื่อข่าวรายงานว่า <persName>จ.ส.ต.สมพงษ์ เชิงหอม</persName> สังกัดกองกำกับการสืบสวนสอบสวนตำรวจภูธร จ.ยโสธร เดินทางเข้าพบ <persName>พ.ต.อ.ประเสริฐ พัฒนาดี</persName> ผกก.3 บก.ป. และ <persName>พ.ต.ท.โกมล สืบจากลี</persName> พงส.(สบ 3) กก.3 บก.ป.ตามหมายเรียกคดีอาญาที่ 328/2552 ข้อหาร่วมกันพยายามฆ่าผู้อื่นโดยเจตนาและไตร่ตรองไว้ก่อน และพกพาอาวุธปืนไปในทางสาธารณะโดยไม่มีเหตุอันควร หลังจากตกเป็นผู้ต้องหาร่วมกับ <persName>ด.ต.ครองชัย ยนต์ดิน</persName> ตำรวจตระเวนชายแดน (ตชด.) เขมราฐ จ.อุบลราชธานี ก่อเหตุใช้อาวุธปืนขนาด .38 ยิง<persName>นายอุเที่ยง เกษียร</persName> อายุ 52 ปี เจ้าของปั๊มน้ำมัน “เที่ยงแท้บริการ” และเจ้าของกิจการอะไหล่รถยนต์ อยู่บ้านเลขที่ 29 หมู่ 3 ต.นาหว้า อ.ปทุมราชวงศา จ.อำนาจเจริญ โดยกระสุนถูกเข้าที่กรามขวา โหนกแก้มขวา หน้าอกและซอกคอ รวม 4 นัด ได้รับบาดเจ็บสาหัส เหตุเกิดเมื่อวันที่ 8 กรกฎาคม 2551</p>

                <p>สอบสวน <persName>จ.ส.ต.สมพงษ์</persName> ให้การปฏิเสธตลอดข้อกล่าวหาโดยขอให้การในชั้นศาลเท่านั้น พนักงานสอบสวนจึงควบคุมตัวไปพิมพ์ลายนิ้วมือทำประวัติก่อนปล่อยตัวไป นอกจากนี้ได้ส่งเรื่องให้ต้นสังกัดพิจารณาดำเนินการทางวินัย อย่างไรก็ดี พนักงานสอบสวน บก.ป.จะได้เรียกผู้ต้องหาทั้งมาสอบปากคำเพิ่มเติมและให้<persName>นายอุเที่ยง</persName> เข้าชี้ตัวผู้ต้องหาอีกครั้งในวันที่ 15 กรกฎาคมนี้</p>

               <p> คดีนี้ สืบเนื่องจากเมื่อวันที่ 12 กุมภาพันธ์ที่ผ่านมา <persName>นายอุเที่ยง</persName> ได้เข้าร้องทุกข์กับ <persName>พล.ต.ต.พงศ์พัฒน์ ฉายาพันธ์</persName> ผบก.ป.เพื่อให้ตำรวจช่วยสืบสวนติดตามจับกุมคนร้ายที่ก่อเหตุใช้อาวุธปืนยิงใส่ตนเองจนได้รับบาดเจ็บสาหัส ภายหลังได้แจ้งความไว้ที่ สภ.เขมราฐ จ.อุบลราชธานี แต่คดีไม่มีความคืบหน้าและเกรงว่าจะไม่ได้รับความเป็นธรรมเนื่องจากผู้ก่อเหตุเป็นตำรวจและมีความเกี่ยวพันกับผู้มีอิทธิพลในพื้นที่ จ.อุบลราชธานี นอกจากนี้ยังต้องการให้โอนสำนวนคดีมาให้ บก.ป.ดำเนินการเองทั้งหมด</p>

                <p>ต่อมา <persName>ด.ต.ครองชัย</persName> ได้เข้ามอบตัวกับพนักงานสอบสวน บก.ป.ไปแล้วก่อนหน้านี้ โดยให้การปฏิเสธตลอดข้อกล่าวหาเช่นเดียวกันและขณะนี้ได้ถูกต้นสังกัดตั้งคณะกรรมการสอบสวนทางวินัยแล้วเรื่องยังอยู่ในขั้นพิจารณาจึงยังคงรับราชการอยู่</p>

               <p> ผู้สื่อข่าวรายงานว่า สำหรับสาเหตุในคดีที่เกิดขึ้นนั้น ชุดสืบสวน กก.3 บก.ป.คาดว่าน่าจะมาจากปัญหาความขัดแย้งเรื่องธุรกิจปั๊มน้ำมันในพื้นที่ จ.อุบลราชธานี หรือปัญหาความขัดแย้งเรื่องที่ดินที่จะใช้ในการสร้างปั๊มน้ำมันซึ่งเกี่ยวพันกับผู้มีอิทธิพลในพื้นที่ดังกล่าว เนื่องจากตามแนวทางการสืบสวนของตำรวจ กก.3 บก.ป.ไม่พบว่าผู้ต้องหาทั้งสองรายรู้จักหรือมีความขัดแย้งกับผู้เสียหายแต่อย่างใด แต่น่าจะถูกจ้างวานให้มาก่อเหตุเท่านั้น ซึ่งขณะนี้ชุดสืบสวน กก.3 บก.ป.อยู่ระหว่างรวบรวมพยานหลักฐานสืบสวนสอบสวนไปยังผู้บงการที่อยู่เบื้องหลังโดยยังไม่สามารถเปิดเผยในรายละเอียดได้</p></body>
</news>
