<teiHeader>
<fileDesc>
<titleStmt>
  <title>มาเลเซียโต้ไม่ง้ออิเหนาเล็งนำเข้าแม่บ้านปท.อื่น  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-29 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/290609/6967  </bibl>
</sourceDesc>
</fileDesc>
</teiHeader>
<news>
<headline>มาเลเซียโต้ไม่ง้ออิเหนาเล็งนำเข้าแม่บ้านปท.อื่น</headline>
<lead>ทางการเสือเหลืองเผย   อาจนำเข้าแรงงานแม่บ้านจากประเทศอื่นในอาเซียนแทนอินโดนีเซีย   หากทางการอิเหนายังยืนยันจะสั่งห้ามไม่ให้คนงานกลุ่มนี้เข้ามาทำงานในมาเลเซีย</lead>
<neck></neck>
<body><p>ทางการเสือเหลืองเผย อาจนำเข้าแรงงานแม่บ้านจากประเทศอื่นในอาเซียนแทนอินโดนีเซีย หากทางการอิเหนายังยืนยันจะสั่งห้ามไม่ให้คนงานกลุ่มนี้เข้ามาทำงานในมาเลเซีย</p>
<p> <persName>นายเออร์มาน ซูปาร์โน</persName> รัฐมนตรีแรงงานของอินโดนีเซีย เปิดเผยเมื่อวันพฤหัสบดีว่า อินโดนีเซียจะยุติการส่งแรงงานเข้าไปทำอาชีพแม่บ้านในมาเลเซีย อย่างน้อยจนถึงกลางเดือนหน้าซึ่งจะมีการประชุมทวิภาคีที่กัวลาลัมเปอร์ เพื่อหารือข้อตกลงใหม่เกี่ยวกับแรงงานต่างด้าว</p>
<p> ประเด็นขัดแย้งระหว่างสองประเทศเกิดขึ้น หลังหญิงชาวมาเลเซียวัย43ปีถูกกล่าวหาเมื่อต้นเดือนว่า เป็นผู้ทำร้ายร่างกายด้วยการทุบตีและสาดน้ำร้อนใส่แม่บ้านชาวอินโดนีเซีย</p>
<p> อย่างไรก็ดี ล่าสุด<persName>นายเอส.ซูบรามาเนียม</persName> รัฐมนตรีทรัพยากรมนุษย์ของมาเลเซียกล่าวถึงทางฝ่ายอินโดนีเซียว่า น่าจะรอฟังผลการหารือก่อนที่จะตัดสินใจประกาศมาตรการใดๆ ออกมา"แต่หากอินโดนีเซียตัดสินใจขั้นสุดท้ายแล้วว่าจะออกคำสั่งห้ามชั่วคราวดังกล่าวฝ่ายเราคงต้องพิจารณาทางเลือกอื่นที่เหลือ เช่นดูถึงความเป็นไปได้ในการนำเข้าแรงงานแม่บ้านจากประเทศอื่นในกลุ่มอาเซียน"เขาเปิดเผยกับสำนักข่าวเบอร์นามาเมื่อวันเสาร์</p>
<p> ในวันเดียวกัน <persName>นายกรัฐมนตรีนาจิบราซัค</persName>ของมาเลเซียให้คำมั่นว่าจะจัดการอย่างเข้มงวดกับผู้ใดก็ตามที่กระทำทารุณและข่มเหงแม่บ้านชาวอินโดนีเซีย พร้อมกับเน้นย้ำให้นายจ้างตระหนักถึงสวัสดิภาพแรงงานมากขึ้น </p>
<p> <persName>นายซูบรามาเนียม</persName>เผยว่าโดยเฉลี่ยแล้วแต่ละปีมีกรณีที่แม่บ้านอินโดนีเซียถูกกดขี่ราว 50คดีจากจำนวนแม่บ้านทั้งหมด300,000คนที่ทำงานอยู่ในมาเลเซีย และจากข้อมูลของทางการระบุว่า ปัจจุบันมีคนอินโดนีเซียอาศัยอยู่ในมาเลเซียราว1.2ล้านคนและคาดว่า800,000คนในจำนวนนี้ลักลอบอยู่อย่างผิดกฎหมาย </p>
<p> ทั้งนี้ มาเลเซียยังไม่มีกฎหมายควบคุมดูแลคุณภาพสภาพแวดล้อมการทำงานของคนงานในประเทศ แต่สัญญาว่าจะเร่งผลักดันกฎหมายนี้โดยเร็ว เพื่อป้องกันปัญหาสิ่งแวดล้อมการทำงานที่ไม่เหมาะสม ความรุนแรงทางเพศและการเบี้ยวค่าจ้าง</p></body>
</news>
