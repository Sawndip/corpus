<teiHeader>
<fileDesc>
<titleStmt>
  <title>กกต.นัดเชือด 28 ปชป. 14 ก.ค.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-06-30 21:06:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000074105  </bibl>
</sourceDesc>
</fileDesc>
</teiHeader>
<news>
<headline>กกต.นัดเชือด 28 ปชป. 14 ก.ค.</headline>
<lead>กกต.ยื้อลงดาบ 28 ส.ส.ปชป.ถือหุ้นต้องห้ามไปเป็น 14 ก.ค. อ้างติดวันหยุด-กกต.บางคนต้องไปดูงานต่างประเทศ "<persName>สุทธิพล</persName>" โต้ "<persName>สุนัย</persName>" ปตท.เข้าข่ายบริษัทต้องห้ามเหตุบริษัทลูกได้สัมปทานรัฐ ส่วนกรณี"<persName>เทพเทือก</persName>"ส่ง 19 ส.ส.ช่วยงานก.วัฒนธรรมรอด "เ<persName>จ๊สด</persName>"ว้ากใส่ประธานวุฒิฯ ใช้ กม.อะไรให้ กกต.ทบทวนมติ 16 ส.ว.ถือหุ้น เตือนไม่ยื่นศาลรัฐธรรมนูญเจอ ม.157</lead>
<neck></neck>
<body><p><persName>นายสุทธิพล ทวีชัยการ</persName> เลขาธิการ กกต. แถลงว่า ในการประชุมกกต. วานนี้ (30 มิ.ย.) <persName>นายอภิชาต ิสุขัคคานนท์</persName> ประธานกกต.แจ้งกับกกต.ว่า ได้รับรายงาน ผลสรุปการสอบสวนกรณี ส.ส.พรรคประชาธิปัตย์ 28 คนถือหุ้นบริษัทที่อาจเข้าข่ายลักษณะต้องห้าม ตามรัฐธรรมนูญ มาตรา 48 และ 265 จากคณะอนุกรรมการแล้ว โดยได้ตัดซองและสำเนาแจกจ่ายให้กกต.นำไปศึกษา พร้อมกำหนดนัดลงมติในวันที่ 14 ก.ค.นี้ เนื่องจากเมื่อครบกำหนดระยะเวลา 7 วัน จะเป็นวันหยุดราชการ และหลังจากนั้น<persName>นายประพันธ์ นัยโกวิท</persName> กกต. ก็ติดภารกิจรับเชิญไปดูงานการเลือกตั้งประธานาธิบดีอินโดนีเซีย ทำให้องค์ประชุมไม่ครบ จึงต้องนัดลงมติในวันดังกล่าว ซึ่งถือว่าเป็นวันอังคารแรกที่องค์ประชุมจะอยู่ครบ</p>
<p>อย่างไรก็ตามการเปิดซองเอกสารดังกล่าวไม่มีการตรวจสอบว่า มีความ ครบถ้วนเพียงพอที่ กกต.จะลงมติได้เลยหรือไม่ อีกทั้งเรื่องดังกล่าวจะเป็นดุลพินิจของ กกต.แต่ละคน ที่จะใช้เวลาในช่วงที่นำสำนวนไปศึกษาพิจารณาอีกครั้ง หากผลสอบ มีความครบถ้วนทั้งในประเด็นข้อเท็จจริงและข้อกฎหมาย กกต.ก็จะลงมติได้ ทั้งนี้กรณีดังกล่าวจะแตกต่างจากผลสอบกรณีส.ส. 61 คน ถือหุ้นที่อาจเข้าข่ายลักษณะต้องห้าม ที่อนุกรรมการฯยังสอบพยานไม่แล้วเสร็จ แต่มีการเสนอมาให้ กกต.พิจารณา เพราะเกรงว่า ระยะเวลาการสอบสวนจะยาวนานเกินไป แต่กกต.เห็นว่า มีความจำเป็นต้องสอบเพิ่ม จึงให้อนุกรรมการฯไปสอบสวนเพิ่มเติม</p>
<p>ส่วนที่ <persName>นายสุนัย จุลพงศ์ธร</persName> ส.ส.เพื่อไทยตั้งข้อสังเกตว่าเหตุใด กกต.จึงวินิจฉัยว่า บริษัท ปตท. จำกัด(มหาชน) เป็นบริษัทรับสัมปทานรัฐ เพราะฝ่ายกฎหมายของ ปตท.ยืนยันว่า ไม่ใช่ <persName>นายสุทธิพล</persName> กล่าวว่า เนื่องจากอนุสอบสวนชุด ส.ว.เห็นว่า บริษัท ปตท.สผ. จำกัด (มหาชน) เข้าไปถือหุ้น 100 %ในบริษัท ปตท.สผ.อินเตอร์เนชั่นแนล จำกัด ที่ได้รับสัมปทานจากรัฐในการขุดเจาะปิโตรเลียมตามหนังสือเลขที่ 2/2528/27 แล้วพบว่าบริษัท ปตท. จำกัด(มหาชน ) ได้เข้าไปถือหุ้นในบริษัท ปตท.สผ. จำกัด(มหาชน) เกินกว่า 50 % ซึ่งถือว่ามีอำนาจครอบงำบริษัท ปตท.สผ. จำกัด ทำให้บริษัทปตท. จำกัด (มหาชน) เข้าข่ายได้รับสัมปทานจากรัฐโดยอ้อม</p>
<p>นอกจากนี้กกต.ยังมีมติขยายเวลาครั้งที่ 3 ให้กับอนุกรรมการฯสอบสวนกรณี <persName>นายเรืองไกร ลีกิจวัฒนะ</persName> ส.ว.สรรหา ร้องให้ตรวจสอบความเป็นรัฐมนตนรีของ<persName>นายกษิต ภิรมย์</persName> รมว.ต่างประเทศสิ้นสุดลง ตามรัฐธรรมนูญมาตรา 182(7) ออกไปอีก 10 วัน เนื่องจากทางอนุกรรมการฯต้องการสอบปากคำผู้แทนของบริษัทและผู้แทนของ คณะกรรมการตลาดหลักทรัพย์ กรณีที่ภรรยาของ<persName>นายกษิต</persName>เข้าไปถือครองหุ้น โดยจะครบกำหนดในวันที่ 6 ก.ค.นี้</p>
<p><persName>นายสุทธิพล</persName> แถลงอีกว่า กกต.มีมติกรณีร้อง กกต.ให้พิจารณาส่งเรื่องต่อศาลรัฐธรรมนูญวินิจฉัยความเป็นรัฐมนตรีของ<persName>นายสุเทพ เทือกสุบรรณ</persName> รองนายกฯ สิ้นสุดลงเฉพาะตัวตาม ม.182 (7)ของรัฐธรรมนูญ กรณีมีหนังสือถึง รมว.วัฒนธรรม ขอส่งตัว ส.ส.พรรคประชาธิปัตย์รวม 19 คนไปช่วยงาน โดยมีมติเสียงข้างมาก ให้ยกคำร้อง เนื่องจากเห็นว่าการกระทำของ<persName>นายสุเทพ</persName> ไม่ได้ใช้ตำแหน่งหน้าที่ เข้าไปก้าวก่าย เพราะหนังสือที่มีไปถึง รมว.วัฒนธรรมนั้น กระทำในฐานะรองนายกฯ ซึ่งมีสถานะเป็นรมต.เช่นเดียวกันโดยมีการแจ้งรายชื่อแนบท้ายของบุคคลที่ประสงค์ ขอไปช่วยราชการที่กระทรวงวัฒนธรรม กรณีดังกล่าวนี้รมว.วัฒนธรรมมีอำนาจในการพิจารณาได้เองว่าจะรับบุคคลดังกล่าวหรือไม่ ทั้งนี้ในการสอบสวนยังไม่ปรากฎหลักฐานอื่นว่านายสุเทพใช้อำนาจเข้าไปแทรกแซง จึงว่าการกระทำของ<persName>นายสุเทพ</persName> ยังไม่เข้าข่ายมาตรารัฐธรรมนูญมาตรา 182 ( 7)</p>
<p>รายงานข่าวแจ้งว่า มติดังกล่าว สวนทางกับมติเสียงข้างมากของ อนุกรรมการ สอบสวน 4 ต่อ 1 ที่เห็นการกระทำของ<persName>นายสุเทพ</persName> เข้าข่ายเป็นการใช้อำนาจหน้าที่ เข้าไปก้าวก่าย หรือแทรกแซงเพื่อประโยชน์ของตนเอง ของผู้อื่น หรือของพรรคการเมืองไม่ว่าโดยทางตรงหรือทางอ้อม</p>
<p><persName>นางสดศรี สัตยธรรม</persName> กกต. ด้านกิจการพรรคการเมือง กล่าวว่าการที่<persName>นายประสพสุข บุญเดช</persName> ประธานวุฒิสภาให้ กกต.ทบทนมติเรื่อง ส.ว.ถือครองหุ้นกิจการที่เป็นสัมปทานกับรัฐเป็นสิ่งไม่ถูกต้อง เป็นอดีตตุลาการมาแล้วใช้กฎหมายหรือรัฐธรรมนูญ มาตราใดมาให้ กกต. ทบทวน รัฐธรรมนูญ ฉบับ 2575 หรือเปล่า ประธานวุฒิเหมือน นายไปรษณีย์ ขณะที่กกต.เหมือนอัยการเมื่อสั่งฟ้อง ท่านก็ต้องส่งไป ศาลก็ต้องตัดสิน</p>
<p>"ท่านเป็นเพียงคนเดินสาสน์เอาเอกสารไปให้ศาล แต่นายไปรษณีย์กลับบอกว่า ให้เอามาทบทวนก็ไม่เข้าใจเหมือนกัน เรากำลังค้นกฎหมายเหมือนกันว่า ใช้มาตราอะไรสั่งให้ทบทวน หรือใช้หลักอะไร กกต.เป็นองค์กรอิสระแยกออกจากกัน วุฒิสภาไม่ใช่ผู้บังคับบัญชาของ ของ กกต. แต่ละองค์กรต้องดูว่า มีบทบาทหน้าที่อย่างไร"</p>
<p><persName>นางสดศรี</persName> ยังได้ยกตัวอย่างกรณีประธานวุฒิสภาเสนอให้ กกต. ทบทวนกรณี <persName>นายสุรเดช จิรัฐติเจริญ</persName> ส.ว.ปราจีนบุรีโดยอ้างว่ามีเอกสารที่ กกต.ยังไม่ได้พิจารณา แต่เมื่อส่งมาอนุกรรมการฯก็บอกว่าพิจารณาไปแล้ว กกต.จึงยืนตามความเห็นเดิม และทราบว่าขณะนี้ประธานวุฒิสภา ยังไม่ได้เสนอเรื่องต่อศาลรัฐธรรมนญก็ไม่ทราบว่าเพราะอะไรถึงยังไม่ส่ง</p>
<p>"การตัดสินเราทำตามกฎหมาย แต่การที่ประธานวุฒิบอกไม่ส่งหรือให้กลับมาทบทวนก็อยากจะทราบเหตุผลของท่าน อยากดูว่ากฎหมายใดให้อำนาจประธานวุฒิสภาในการระงับหรือไม่ส่งเพราะอะไร หากไม่ส่งผู้ที่ร้องเรียนก็อาจจะใช้สิทธิตาม 157 ของประมวลกฎหมายอาญา เรื่องละเว้นการปฏิบัติหน้าที่"</p>
<p><persName>นายประสพสุข บุญเดช</persName> ประธานวุฒิสภา กล่าวถึงกรณีท กกต. ยืนยันที่จะไม่ทวน คำวินิจฉัยกรณี ส.ว. 16 คนถือหุ้นในกิจการที่เป็นสัมปทานของรัฐว่า เรื่องนี้เป็นอำนาจ ของกกต. ว่าจะทบทวนหรือไม่ก็ได้ไม่มีปัญหา แต่เชื่อว่าเรื่องนี้ยังมีเวลาอีกนาน เมื่อกกต.ส่งคำวินิจฉัยมาที่วุฒิสภาแล้วตนยังต้องพิจารณาอีกและยังต้องส่งไปยังศาลรัฐธรรมนูญซึ่งไม่ทราบว่าศาลรัฐธรรมนูญจะใช้เวลาพิจารณานานเพียงใด เบื้องต้น เชื่อว่าภายใน 2 เดือนยังไม่มีผลกระทบจากเรื่องนี้ ส่วนหากระยะยาวเมื่อมีผลการวินิจฉัยของศาลออกมาแล้วค่อยว่ากันอีกครั้ง</p></body>
</news>
