<teiHeader>
<fileDesc>
<titleStmt>
  <title>"กัมบารี"ถึงพม่าปูทางเลขาฯยูเอ็นเยือน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/27/news_29007935.php?news_id=2900793  </bibl>
</sourceDesc>
</fileDesc>
</teiHeader>
<news>
<headline>"<persName>กัมบารี</persName>"ถึงพม่าปูทางเลขาฯยูเอ็นเยือน</headline>
<lead>ย่างกุ้ง-ทูตพิเศษยูเอ็นถึงพม่า ปูทาง "<persName>บัน คี มูน</persName>" เดินทางเยือน เน้นหารือการพิจารณาคดีแกนนำฝ่ายค้านพม่า</lead>
<neck></neck>
<body><p><persName>นายอิบราฮิม กัมบารี</persName> ทูตพิเศษสหประชาชาติ (ยูเอ็น) ถึงพม่าวานนี้ (26 มิ.ย.) เพื่อปูทางไปสู่การเดินทางเยือนพม่าของ<persName>นายบัน คี มูน</persName> เลขาธิการยูเอ็น ซึ่งจะเน้นหารือเรื่องการพิจารณาคดี<persName>นางออง ซาน ซูจี</persName> แกนนำฝ่ายค้านที่เรียกร้องประชาธิปไตย <persName>นายกัมบารี</persName>จะเข้าพบเจ้าหน้าที่ระดับสูงของรัฐบาลทหารระหว่างอยู่ในพม่า 2 วัน แต่ไม่มีแผนเข้าพบ<persName>นางซูจี</persName>หรือสมาชิกพรรคสันนิบาตแห่งชาติเพื่อประชาธิปไตย (เอ็นแอลดี)</p>
<p>แหล่งข่าวเผยว่า <persName>นายกัมบารี</persName>จะบรรยายสรุปผลลัพธ์ของภารกิจครั้งนี้ให้นายบันรับทราบ จากนั้น<persName>นายบัน</persName>จะตัดสินใจว่าจะเดินหน้าแผนการเยือนพม่าต้นเดือนหน้าตามคำเชิญของรัฐบาลพม่าหรือไม่</p>
<p>กลุ่มฮิวแมน ไรท์ส วอทช์ และรัฐบาลของบางประเทศ เรียกร้องว่า <persName>นายบัน</persName>ไม่ควรเยือนพม่าช่วงนี้ เพราะรัฐบาลพม่าอาจฉวยโอกาสใช้การเยือนของเขาไปทำประโยชน์อื่น แต่พรรคเอ็นแอลดีสนับสนุนให้เดินทางมาเยือน ขณะที่ประเทศอื่นกล่าวว่า หากใช้วิธีอื่นก็ไม่น่าก่อให้เกิดผล ทั้งยังพลาดโอกาสที่จะให้เลขาธิการยูเอ็นกดดันให้ปล่อยตัว<persName>ซูจี</persName> รวมถึงผลักดันให้มีการเลือกตั้งที่เปิดกว้างในปีหน้า</p>
<p>เมื่อต้นสัปดาห์ <persName>นายบัน</persName>กล่าวว่า เขาหวังจะเยือนพม่าในเวลาที่เหมาะสม การส่งเสริมประชาธิปไตย รวมถึงการปล่อยตัว<persName>นางซูจี</persName>และนักโทษการเมืองคนอื่น เป็นงานสำคัญอันดับต้นๆ ของเขา ทั้งนี้ <persName>นายบัน</persName>เคยเดินทางไปพม่าหลังจากเกิดไซโคลนนาร์กีสเมื่อปีที่แล้ว และมีเสียงชมว่า การเดินทางเยือนของเขาช่วยให้พม่าเปิดรับเจ้าหน้าที่บรรเทาทุกข์ต่างชาติมากขึ้น</p>
<p>อย่างไรก็ตาม ปัจจัยหนึ่งที่อาจทำให้จังหวะการเยือนของเลขาฯ ยูเอ็นยุ่งยาก คือ รายงานข่าวที่ว่าเรือเกาหลีเหนืออาจกำลังมุ่งหน้าไปพม่าเพื่อส่งมอบอาวุธ อันเป็นการท้าทายการคว่ำบาตรของยูเอ็น แม้ทั้งเจ้าหน้าที่เกาหลีเหนือและพม่าไม่ได้ยืนยันว่าจะมีการส่งมอบอาวุธก็ตาม</p>
<p>ทั้งนี้ การพิจารณาคดีนางซูจีจะเริ่มขึ้นอีกครั้งวันที่ 3 ก.ค. ขณะที่<persName>นายบัน</persName>มีแผนเดินทางไปกรุงโตเกียวตั้งแต่วันที่ 30 มิ.ย.-2 ก.ค. เพื่อพบปะผู้นำภาครัฐและธุรกิจ ตารางเวลาหลังจากนั้นของเขายังไม่ได้กำหนดไว้โดยอาจมีการเยือนพม่าก็ได้</p></body>
</news>
