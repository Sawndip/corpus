<teiHeader>
<fileDesc>
<titleStmt>
  <title>รัฐบาลจีนเล็งขวางซื้อแบรนด์ฮัมเมอร์  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/270609/6873  </bibl>
</sourceDesc>
</fileDesc>
</teiHeader>
<news>
<headline>รัฐบาลจีนเล็งขวางซื้อแบรนด์ฮัมเมอร์</headline>
<lead>สื่อท้องถิ่นตีข่าวทางการจีนเล็งขวางไม่ให้บริษัท  "เสฉวนเติ้งจง"  เข้าเทกโอเวอร์แบรนด์ฮัมเมอร์ของเจเนอรัล  มอเตอร์  (จีเอ็ม)  อ้างขัดนโยบายส่งเสริมการใช้รถประหยัดน้ำมัน</lead>
<neck></neck>
<body><p>สถานีวิทยุของทางการจีนรายงานโดยไม่ได้อ้างแหล่งข่าวระบุว่านอกจากสำนักงานเพื่อการปฏิรูปและการพัฒนาแห่งชาติ(เอ็นดีอาร์ซี)จะเห็นว่าแบรนด์ฮัมเมอร์ซึ่งเป็นรถขนาดใหญ่และกินน้ำมันมากไม่ตอบสนองต่อนโยบายการลดมลพิษจากภาคการผลิตที่กำลังผลักดันแล้ว ยังตั้งคำถามว่าบริษัทเสฉวนเติ้งจงเฮฟวีอินดัสเทรียลแมชินเนอรีคอร์ป ซึ่งทำธุรกิจด้านเครื่องจักรก่อสร้างและขาดทักษะความเชี่ยวชาญด้านการผลิตรถยนต์ จะนำพากิจการของฮัมเมอร์ไปรอดได้อย่างไรอีกด้วย</p>
<p> ด้านบริษัทเติ้งจงแถลงว่า ขณะนี้ยังไม่ได้บรรลุข้อตกลงขั้นสุดท้ายกับจีเอ็มเพราะต้องรอการอนุมัติจากทางการก่อน</p>
<p> บริษัทเติ้งจงซึ่งตั้งอยู่ที่เมืองเฉิงตูกลายเป็นที่รู้จักหลังสร้างความฮือฮาด้วยการยื่นข้อเสนอเซ้งกิจการแบรนด์ฮัมเมอร์ต่อจากจีเอ็มอดีตค่ายรถเบอร์1ที่เพิ่งยื่นล้มละลายด้วยมูลค่าที่ยังไม่มีการเปิดเผยเมื่อต้นเดือนที่ผ่านมา ขณะที่นักวิเคราะห์คาดว่าจีเอ็มคงขายฮัมเมอร์ได้อย่างมากไม่เกิน100ล้านดอลลาร์เท่านั้น</p>
<p> แต่เดิมแบรนด์ฮัมเมอร์เป็นของบริษัทเอเอ็ม เจเนอรัลผลิตขึ้นใช้ในกองทัพสหรัฐและเป็นที่รู้จักมากขึ้นในช่วงสงครามอ่าวเปอร์เซียปี 2534ก่อนจะถูกจีเอ็มซื้อกิจการมาในปี2542แต่รถยี่ห้อนี้ก็ทำยอดขายได้ไม่ดีนักเนื่องจากราคาน้ำมันขยับสูงขึ้นทำให้ชาวอเมริกันหันไปซื้อรถยนต์อเนกประสงค์กันมากขึ้น</p>
<p> จีเอ็มหวังว่าหากขายฮัมเมอร์ให้เติ้งจงได้สำเร็จจะช่วยให้คนงานราว3,000 คนในสหรัฐรอดพ้นจากการตกงานขณะที่เติ้งจงเองก็วางแผนจะลงทุนปรับปรุงให้ฮัมเมอร์เป็นรถที่ใช้น้ำมันน้อยลงและตั้งใจจะคงสำนักงานใหญ่รวมถึงฐานการผลิตไว้ที่สหรัฐตามเดิม</p>
<p> ขณะเดียวกัน รัฐบาลจีนก็กำลังเดินหน้าผลักดันนโยบายอนุรักษ์สิ่งแวดล้อมและสนับสนุนการใช้รถยนต์ประหยัดพลังงานก่อนหน้านี้ได้นำร่องไปแล้วด้วยการหั่นภาษีสำหรับรถที่มีเครื่องยนต์ขนาดเล็กเพื่อกระตุ้นให้บรรดาค่ายรถยนต์หันมาพัฒนารถที่ขับเคลื่อนด้วยพลังงานไฟฟ้าและพลังงานทางเลือกให้มากขึ้น</p></body>
</news>
