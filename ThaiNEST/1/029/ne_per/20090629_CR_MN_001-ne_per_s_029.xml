<teiHeader>
<fileDesc>
<titleStmt>
  <title>ผู้ต้องหาค้ามนุษย์ออกอุบายลวงตำรวจ หนีหายไร้ร่องรอย!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-29 17:21:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000073515  </bibl>
</sourceDesc>
</fileDesc>
</teiHeader>
<news>
<headline>ผู้ต้องหาค้ามนุษย์ออกอุบายลวงตำรวจ หนีหายไร้ร่องรอย!</headline>
<lead>ผู้ต้องหาค้ามนุษย์ออกอุบายตื้นๆ หลอกตำรวจระหว่างการสอบปากคำ โดยอ้างว่าขอไปสูบบุหรี่แล้วหลบหนีไปท่ามกลางสายฝน ผู้การ ปดส.ทราบข่าวควันออกหู สั่งตั้งกรรมการสอบพร้อมจัดชุดไล่ล่าทันที</lead>
<neck></neck>
<body><p>วันนี้ (29 มิ.ย.) ที่ บก.ปดส. ผู้สื่อข่าวรายงานว่า เมื่อกลางดึกที่ผ่านมา ขณะที่ <persName>พ.ต.ท.พิชิต ทีปกากร</persName> พงส.(สบ 2) กลุ่มงานสอบสวน บก.ปดส.กำลังสอบสวน <persName>นายสายัน นิลวาส</persName> อายุ 48 ปี อยู่บ้านเลขที่ 9/186 หมู่ 3 ต.หนองหญ้าแพรก อ.เมือง จ.สมุทรสาคร ผู้ต้องหาคดีค้ามนุษย์ ปรากฏว่า<persName>นายสายัน</persName>ได้ก่อเหตุหลบหนีไป</p>
       
      <p> เหตุการณ์ดังกล่าวเกิดขึ้นเมื่อเวลาประมาณ 22.00 น.วันที่ 28 มิ.ย.ที่ผ่านมา เจ้าหน้าที่ตำรวจ กก.3 บก.ปดส.นำโดย <persName>พ.ต.ท.โชคชัย งามวงศ์</persName> รอง ผกก.3 บก.ปดส. พร้อมกำลังได้ทำการจับกุมผู้ต้องหาคดีร่วมกันหลอกลวงแรงงานไปลงเรือประมงที่มหาชัย อ.เมือง จ.สมุทรสาคร ตามหมายจับศาลอาญา ข้อหาร่วมกันค้ามนุษย์ และร่วมกันหน่วงเหนี่ยวกักขัง จำนวน 2 ราย ได้แก่ <persName>นายสายัน</persName> และ<persName>นายยุทธภูมิ</persName> หรือ<persName>ตึ๋ง เสาวเนียม</persName> อายุ 49 ปี อยู่บ้านเลขที่ 49 หมู่ 8 ต.ลานสะแก อ.พยัคฆภูมิพิสัย จ.มหาสารคาม โดยจับกุม<persName>นายสายัน</persName>ได้ที่บ้านพักดังกล่าว ส่วน<persName>นายยุทธภูมิ</persName>จับกุมได้บริเวณชั้น 3 สถานีขนส่งหมอชิต ถ.กำแพงเพชร แขวงและเขตจตุจักร กทม.</p>
       
       <p>ทั้งนี้ ภายหลังจับกุมเจ้าหน้าที่ตำรวจได้นำตัวผู้ต้องหาทั้งสองส่ง <persName>พ.ต.ท.พิชิต</persName> แต่ระหว่างการสอบสวนดำเนินคดีต่อผู้ต้องหานั้น ปรากฏว่า<persName>นายสายัน</persName> หนึ่งในผู้ต้องหาได้ทำทีขออนุญาตพนักงานสอบสวนออกไปสูบบุหรี่ที่บริเวณด้านหลังอาคารกองบังคับการ ซึ่งพนักงานสอบสวนก็อนุญาตให้ผู้ต้องหาไปสูบบุหรี่ได้เพราะไม่คิดว่าจะเกิดเรื่องขึ้น โดยให้ผู้ต้องหาไปยืนสูบบุหรี่อยู่บริเวณบันไดหน้าอาคารใกล้กับห้องพนักงานสอบสวน แต่ปรากฏว่า<persName>นายสายัน</persName>ได้ฉวยโอกาสช่วงที่เจ้าหน้าที่ตำรวจเผลอวิ่งหลบหนีไปทางด้านหลังอาคาร ตรงเข้ามาภายในกองบังคับการปราบปราม ซึ่งเจ้าหน้าที่ตำรวจ บก.ปดส. และ บก.ป.ที่เข้าเวรรักษาการณ์อยู่บริเวณป้อมยามทางเข้า-ออกเห็นเหตุการณ์จึงช่วยกันวิ่งไล่จับผู้ต้องหา แต่ในช่วงนั้นเป็นเวลากลางคืนประกอบกับมีฝนตกหนัก ผู้ต้องหาจึงสามารถวิ่งหลบหนีไปทางโรงรถด้านหลังกองปราบปรามก่อนจะปีนกำแพงหลบหนีไปได้</p>
       
       <p>เบื้องต้น <persName>พล.ต.ต.ชัยวัฒน์ เกตุวรชัย</persName> ผบก.ปดส.ได้สั่งตั้งกรรมการสอบสวนข้อเท็จจริงกรณีดังกล่าว รวมทั้งให้ฝ่ายสืบสวน กก.3 บก.ปดส.เร่งติดตามจับกุมผู้ต้องหารายนี้มาให้ได้โดยเร็วที่สุด</p></body>
</news>
