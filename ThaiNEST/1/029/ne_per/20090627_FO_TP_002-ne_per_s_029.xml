<teiHeader>
<fileDesc>
<titleStmt>
  <title>จี8ตำหนิเหตุรุนแรงในอิหร่าน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/270609/6876  </bibl>
</sourceDesc>
</fileDesc>
</teiHeader>
<news>
<headline>จี8ตำหนิเหตุรุนแรงในอิหร่าน</headline>
<lead>กลุ่มประเทศอุตสาหกรรมชั้นนำ  8  ชาติออกคำแถลงตำหนิเหตุการณ์รุนแรงในอิหร่านภายหลังการเลือกตั้ง  เรียกร้องรัฐบาลเตหะรานสานเสวนาประชาธิปไตยแก้วิกฤติ  ขณะนักการศาสนาหัวแข็งกร้าวจากสภาผู้เชี่ยวชาญแนะให้ประหารผู้ก่อจลาจล  สภาผู้พิทักษ์ยืนกรานรับรองเลือกตั้งสมบูรณ์ดีไม่มีโกง  ฝ่าย  "<persName>มูซาวี</persName>"  จัดงานปล่อยลูกโป่งรำลึกเหยื่อสาว</lead>
<neck></neck>
<body><p>รัฐมนตรีต่างประเทศกลุ่มจี 8ที่ประกอบด้วยสหรัฐและอังกฤษสองประเทศที่ถูกอิหร่านกล่าวหาว่าแทรกแซงและยุยงให้เกิดการประท้วงในอิหร่านหลังการเลือกตั้งประธานาธิบดีวันที่ 12มิ.ย. และฝรั่งเศส,เยอรมนี,อิตาลี,ญี่ปุ่น,แคนาดาและรัสเซียร่วมประชุมกันที่เมืองตรีเอสเตของอิตาลีช่วงสุดสัปดาห์ ในร่างแถลงการณ์ร่วมเวอร์ชั่นสุดท้ายที่ถึงมือสำนักข่าวรอยเตอร์เมื่อวันศุกร์รัฐมนตรีจี8ได้ตำหนิเหตุการณ์รุนแรงที่เกิดขึ้น</p>
<p> "เราขอตำหนิความรุนแรงหลังการเลือกตั้งที่ก่อให้เกิดการสูญเสียชีวิตพลเรือนอิหร่านและขอรบเร้าให้อิหร่านเคารพต่อหลักสิทธิมนุษยชนพื้นฐานรวมถึงเสรีภาพในการแสดงความคิดเห็น" คำแถลงกล่าว"วิกฤตินี้ควรได้รับการแก้ไขโดยเร็วผ่านการสานเสวนาแบบประชาธิปไตยและด้วยหนทางสันติ"</p>
<p> รัฐมนตรีจี 8ยังเรียกร้องให้รัฐบาลอิหร่าน"รับประกันว่าเจตจำนงของประชาชนชาวอิหร่านจะสะท้อนให้เห็นในกระบวนการการเลือกตั้งครั้งนี้ด้วย"</p>
<p> "พวกเราห่วงกังวลอย่างมากกับเหตุการณ์ที่เกิดขึ้นช่วงไม่กี่สัปดาห์ที่ผ่านมา"<persName>ฟรันโกฟรัตตินี</persName> รัฐมนตรีต่างประเทศของอิตาลีแถลงและว่าจี 8ต้องการเห็นเหตุการณ์รุนแรงยุติโดยทันทีและขอแสดงความเห็นใจกับเหยื่อความรุนแรงครั้งนี้ด้วย</p>
<p> การชุมนุมประท้วงและการปะทะกันนับแต่การประกาศผลเลือกตั้งได้คร่าชีวิตผู้คนในอิหร่านแล้วราว20รายเหตุวุ่นวายคราวนี้เป็นครั้งร้ายแรงที่สุดนับแต่การปฏิวัติอิสลามปี2522 <persName>เมียร์ฮุสเซนมูซาวี</persName>ผู้นำหัวปฏิรูปและกลุ่มผู้สนับสนุนเขากล่าวหาว่ามีการโกงผลการเลือกตั้งซึ่งทำให้<persName>ประธานาธิบดีมะห์มูด อะห์มาดีเนญาด</persName>ชนะอย่างถล่มทลายผิดคาด</p>
<p> อย่างไรก็ดีในวันศุกร์สภาผู้พิทักษ์การปฏิวัติอิสลามประกาศว่าสภาได้พิจารณาคำร้องของผู้สมัครเกือบครบถ้วนแล้ว และพบว่าการเลือกตั้งครั้งนี้ถือว่าสมบูรณ์ที่สุดนับแต่การปฏิวัติอิสลามและไม่มีการละเมิดกฎหมายการเลือกตั้งขั้นใหญ่โต</p>
<p> สภาแห่งนี้ได้ปฏิเสธเสียงเรียกร้องให้ประกาศว่าการเลือกตั้งเป็นโมฆะมาแล้วก่อนหน้านี้</p>
<p> วันเดียวกัน <persName>อาหมัดคาตามิ</persName>นักการศาสนาหัวแข็งกร้าวในสภาผู้เชี่ยวชาญที่มีสมาชิก8ท่านได้กล่าวต่อบรรดาอิสลามิกชนที่มหาวิทยาลัยเตหะรานแนะนำให้ทางการอิหร่านใช้หลักกฎหมายลงโทษพวกที่ก่อจลาจลอย่างเด็ดขาดโดยไม่ต้องปรานีเพื่อสั่งสอนบทเรียนแก่คนเหล่านี้</p>
<p> สถานีโทรทัศน์ของอิหร่านรายงานเมื่อวันพฤหัสบดีว่า นักรบบาซิจ8 คนถูกพวกก่อจลาจลสังหารระหว่างการประท้วง </p>
<p> <persName>คาตามิ</persName>กล่าวว่า ศาลควรจะตั้งข้อหาพวกแกนนำก่อจลาจลว่าก่อสงครามต่อต้านพระเจ้าซึ่งตามหลักกฎหมายอิสลามแล้วผู้ที่ถูกตัดสินว่าผิดในข้อหานี้จะต้องถูกประหารชีวิต</p>
<p> กลุ่มผู้สนับสนุน<persName>มูซาวี</persName>ได้วางแผนจะจัดงานปล่อยลูกโป่งที่มีข้อความ"เนดาเธอจะอยู่ในใจเราตลอดไป"เพื่อรำลึกถึงหญิงสาวผู้นี้ที่สังเวยชีวิตระหว่างมาร่วมชุมนุมประท้วงเมื่อสัปดาห์ที่แล้วและกลายเป็นสัญลักษณ์ของการชุมนุม</p>
<p> รัฐบาลอิหร่านกล่าวโทษ<persName>มูซาวี</persName>ว่าเป็นผู้อยู่เบื้องหลังเหตุการณ์นองเลือดที่ผ่านมาขณะที่อดีตนายกฯ รายนี้โทษว่ารัฐบาลคือผู้รับผิดชอบ </p>
<p> ทางการอิหร่านใช้มาตรการหลายอย่างรวมกัน ทั้งการเตือน,จับกุมและคำขู่จะให้ตำรวจดำเนินการ เพื่อขัดขวางการชุมนุมประท้วงบนท้องถนนในกรุงเตหะรานตั้งแต่วันเสาร์ที่แล้วส่วนการชุมนุมกลุ่มเล็กๆจะถูกสลายด้วยแก๊สน้ำตาและกระบองของตำรวจปราบจลาจล</p>
<p> เจ้าหน้าที่ได้จับกุมศาสตราจารย์70คนภายหลังเข้าร่วมการประชุมกับมูซาวีรวมถึงผู้จัดการหาเสียงของเขาด้วยแต่รายงานบอกว่าศาสตราจารย์เหล่านี้ได้รับการปล่อยตัวในวันพฤหัสบดี</p></body>
</news>
