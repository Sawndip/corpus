<teiHeader>
<fileDesc>
<titleStmt>
  <title>ข่าวย่อย : ซีพีไอญี่ปุ่นร่วงหนัก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/06/27/news_29007931.php?news_id=29007931  </bibl>
</sourceDesc>
</fileDesc>
</teiHeader>
<news>
<headline>ข่าวย่อย : ซีพีไอญี่ปุ่นร่วงหนัก</headline>
<lead></lead>
<neck></neck>
<body><p>โตเกียว-รัฐบาลญี่ปุ่นรายงานว่า ดัชนีราคาผู้บริโภค (ซีพีไอ) เดือน พ.ค.ลดลง 1.1% จากช่วงเดียวกันปีก่อน ซึ่งเป็นการดิ่งลงหนักสุดเป็นประวัติการณ์ และบ่งชี้ว่าภาวะเงินฝืดระลอกสองทวีความรุนแรงขึ้น โดยราคาน้ำมันเบนซินรวมถึงราคาพลังงานที่ร่วงลงอย่างหนักจากสถิติสูงสุดเป็นประวัติการณ์ในปีก่อนหน้านี้ ส่งผลให้ดัชนีลดลง ขณะที่ราคาค้าปลีกสินค้าบางกลุ่มได้รับผลกระทบจากอัตราการบริโภคที่ลดลงท่ามกลางวิกฤติเศรษฐกิจโลกถดถอย</p>
<p>อินเดียใช้ระเบิดพริกคุมฝูงชน</p>
<p>นิวเดลี-ทหารอินเดียจะใช้ระเบิดมือที่ประกอบด้วยพริกผงเพื่อสลายผู้ก่อการจลาจล แทนการใช้ระเบิดแบบเดิมที่อาจทำให้คนตายได้ เจ้าหน้าที่จากหน่วยวิจัยและพัฒนาด้านกลาโหม กล่าวว่า ระเบิดมือที่ทำจากพริกผงจะมีผลกระทบที่น่าตื่นตะลึงในเวลาชั่วคราว แต่จะไม่ทำให้คนเสียชีวิต นักวิทยาศาสตร์กล่าวว่าระเบิดมือนี้จะใช้พริกที่เรียกว่า บุตโจโลเกีย ซึ่งปลูกในรัฐนากาแลนด์ พริกชนิดนี้เผ็ดกว่าพริกที่ใช้ปรุงอาหาร 1,000 เท่า</p>
<p>กองทัพโสมขาวตั้งศูนย์รบไซเบอร์</p>
<p>โซล-กองทัพเกาหลีใต้เล็งตั้งศูนย์บัญชาการสงครามไซเบอร์ เพื่อป้องกันการโจมตีทางคอมพิวเตอร์จากเกาหลีเหนือและประเทศอื่น แผนการนี้จะรวมไว้ในแผนปฏิรูปกองทัพที่นำเสนอต่อ<persName>ประธานาธิบดีลี เมียง บัก</persName> เมื่อเดือนที่แล้วหน่วยงานด้านความมั่นคงของกองทัพรายงานว่า ทุกวันกองทัพต้องรับมือความพยายามล้วงข้อมูลเฉลี่ย 10,450 ครั้ง และการติดไวรัส 81,700 ครั้ง ขณะที่ผู้เชี่ยวชาญกล่าวว่าเกาหลีใต้ต้องมีหน่วยงานเพื่อรับมือการโจมตีทางไซเบอร์จากเกาหลีเหนือและจีน ที่มีหน่วยล้วงข้อมูลชั้นยอด</p>
<p>แควนตัสยกเลิกซื้อโบอิง</p>
<p>ซิดนีย์-<persName>นายอลัน จอยซ์</persName> หัวหน้าคณะเจ้าหน้าที่บริหาร สายการบินแควนตัส ของออสเตรเลีย แถลงว่า บริษัทจะยกเลิกคำสั่งซื้อเครื่องบินโบอิง B787-9 จำนวน 15 ลำ ที่มีกำหนดส่งมอบภายในปี 2558 และชะลอการรับมอบเครื่องบินโบอิง B787-8 จำนวน 15 ลำออกไป 4 ปี เนื่องจากอุปสงค์การเดินทางระหว่างประเทศร่วงลงอย่างหนัก การตัดสินใจนี้ไม่เกี่ยวกับการที่โบอิงสั่งยกเลิกทดลองบินเที่ยวแรก เนื่องจากพบข้อบกพร่องในการออกแบบ</p></body>
</news>
