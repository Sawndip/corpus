<teiHeader>
<fileDesc>
<titleStmt>
  <title>ก.อุตฯ ตั้งโต๊ะเจรจา ก.คลัง ยืดเวลาใช้หนี้ช่วยลูกค้าเอสเอ็มอี  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-24 12:27:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000071272  </bibl>
</sourceDesc>
</fileDesc>
</teiHeader>
<news>
<headline>ก.อุตฯ ตั้งโต๊ะเจรจา ก.คลัง ยืดเวลาใช้หนี้ช่วยลูกค้าเอสเอ็มอี</headline>
<lead>ก.อุตฯ โดย สสว. เตรียมตั้งโต๊ะหารือ ก.คลัง และเอสเอ็มอีแบงก์ วางกรอบพักและขยายเวลาชำระหนี้แก่ลูกค้าชั้นดีที่กำลังประสบปัญหาขาดสภาพคล่อง ตั้งเป้าช่วย ผปก.ได้กว่า 5 พันราย เล็งขยายโครงการสู่แบงก์รัฐอื่นๆ</lead>
<neck></neck>
<body><p><persName>นายภักดิ์ ทองส้ม</persName> รองผู้อำนวยการ รักษาการแทนผู้อำนวยการ สำนักงานส่งเสริมวิสาหกิจขนาดกลางและขนาดย่อม (สสว.) เผยว่า จากนโยบายของ<persName>นายชาญชัย ชัยรุ่งเรือง</persName> รัฐมนตรีว่าการกระทรวงอุตสาหกรรม ที่ต้องการให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (เอสเอ็มอีแบงก์) พักชำระเงินต้น และยืดอายุการชำระหนี้แก่ลูกค้าชั้นดีออกไปสูงสุดถึง 25 ปี ซึ่งได้ผ่านความเห็นชอบจากคณะรัฐมนตรีไปเมื่อวันอังคารที่ 23 มิถุนายนที่ผ่านมา</p>
       
       <p>แนวทางทำงานจากนี้ กระทรวงอุตสาหกรรม โดย สสว. จะหารือร่วมกับกระทรวงการคลัง และเอสเอ็มอีแบงก์ เพื่อกำหนดหลักเกณฑ์ที่เหมาะสมสำหรับผู้ประกอบการที่จะได้รับสิทธิพิเศษดังกล่าว โดยจะมีข้อสรุปชัดเจนภายในเดือนมิถุนายนนี้ และเปิดรับสมัครเอสเอ็มอีให้เข้าโครงการตั้งแต่เดือนกรกฎาคมเป็นต้นไป ซึ่งเบื้องต้นกำหนดเกณฑ์ควรจะเป็นเอสเอ็มอีที่มีประวัติดี และกำลังประสบปัญหาขาดสภาพคล่องจากภาวะเศรษฐกิจในปัจจุบัน นอกจากนั้น ระยะเวลาในการยืดเวลาชำระหนี้จะพิจารณาเป็นกรณีๆ ไป แต่ละรายจะไม่เท่ากัน โดยสูงสุดไม่เกิน 25 ปี</p>
       
      <p> นอกจากนั้น กระทรวงอุตสาหกรรมต้องจัดกิจกรรมเสริมสร้างความเข้มแข็งให้เอสเอ็มอีที่เข้าร่วมดังกล่าว เพื่อเสริมสภาพคล่องและเสริมสร้างความเข้มแข็งของเอสเอ็มอี ตามความจำเป็นและเหมาะสม เช่น ที่ปรึกษาแนะนำ วิเคราะห์ปัญหาของธุรกิจ พัฒนาความรู้ด้านบริหารจัดการตลาด และการแสวงหาตลาดใหม่ เป็นต้น</p>
       
       <p><persName>นายภักดิ์</persName> ระบุต่อว่า ปัจจุบัน เอสเอ็มอีแบงก์มีลูกค้าชั้นดีประมาณ 10,000 ราย โดยเฉลี่ยมีกำหนดชำระหนี้ภายใน 10-15 ปี ซึ่งกระทรวงอุตสาหกรรมตั้งเป้าว่า จะมีผู้ประกอบการได้รับสิทธิพิเศษจากโครงการนี้ประมาณ 5,000 ราย และหากการดำเนินการประสบความสำเร็จ จะขยายความช่วยเหลือผู้ประกอบการเอสเอ็มอีไปยังธนาคารของรัฐแห่งอื่นๆ ต่อไป</p>
       
      <p> สำหรับกรณีที่สินเชื่อเพื่อธุรกิจท่องเที่ยว มูลค่ากว่า 5,000 ล้านบาท ซึ่งปัจจุบันตัวเงินยังลงไม่ถึงตัวผู้ประกอบการมากนักนั้น <persName>นายภักดิ์</persName> ระบุว่า ปัญหาที่ผู้ประกอบการได้สะท้อนมาคือ การให้ผู้กู้ค้ำประกันไขว้กัน ยังไม่เพียงพอที่จะเอื้อต่อการเข้าถึงแหล่งทุน เนื่องจากทั้งผู้กู้และผู้ค้ำประกันต่างเป็นหนี้ไม่ก่อให้เกิดรายได้ สถาบันการเงินจึงไม่สามารถปล่อยกู้ได้ ดังนั้น หากขยายหลักเกณฑ์ค้ำประกันให้กว้างยิ่งขึ้น อาจจะช่วยให้เอสเอ็มอีท่องเที่ยวเข้าถึงเงินทุนได้มากยิ่งขึ้น</p>
       
       <p>ทั้งนี้ สสว. ได้ร่วมกับกระทรวงต่างประเทศ ทำโครงการสนับสนุนการใช้นวัตกรรมแก่ SMEs ไทย โดยเปิดศูนย์ให้บริการความช่วยเหลือ ใน3 ด้านหลัก ได้แก่ ปรึกษาแนะนำนวัตกรรมใหม่ รับรองมาตรฐานนวัตกรรม และสร้างเครือข่ายนวัตกรรม ซึ่งผลการดำเนินการที่ผ่านมาในระยะที่ 1 ประสบความสำเร็จด้วยดี และเตรียมจะดำเนินการในระยะที่ 2 ต่อไป</p></body>
</news>
