<teiHeader>
<fileDesc>
<titleStmt>
  <title>ศาลฎีกานัดไต่สวนพยานจำเลยคดีหวยบนดินครั้งแรก24มิ.ย.  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=50&nid=40781  </bibl>
</sourceDesc>
</fileDesc>
</teiHeader>
<news>
<headline>ศาลฎีกานัดไต่สวนพยานจำเลยคดีหวยบนดินครั้งแรก24มิ.ย.</headline>
<lead></lead>
<neck></neck>
<body><p>วันนี้(23มิ.ย.52) รายงานข่าวจากศาลฎีกาแผนกคดีอาญาของผู้ดำรงตำแหน่งทางการเมือง สนามหลวง  โดย<persName>นายสบโชค สุขารมณ์</persName> รองประธานศาลฎีกา เจ้าของสำนวนทุจริตโครงการออกสลากพิเศษเลขท้าย 2 และ 3 ตัว พร้อมองค์คณะ 9 คน ออกนั่งบัลลังก์ไต่สวนพยานโจทก์ครั้งสุดท้ายในคดีหมายเลขดำ อม.1/2551ที่คณะกรรมการป้องกันและปราบปรามการทุจริตแห่งชาติ (ป.ป.ช.) เป็นโจทก์ฟ้อง <persName>พ.ต.ท.ทักษิณ ชินวัตร</persName> อดีตนายกรัฐมนตรี (จำหน่ายคดีออกจากสารบบความชั่วคราว) จำเลยที่ 1, อดีตคณะรัฐมนตรีรัฐบาล <persName>พ.ต.ท.ทักษิณ</persName> จำเลยที่ 2-30 และผู้บริหารสำนักงานสลากกินแบ่งรัฐบาล เป็นจำเลยที่ 31-47 ในความผิดฐานร่วมกันทำผิดยักยอกทรัพย์ เป็นเจ้าพนักงาน มีหน้าที่จัดการดูแลกิจการ เข้าไปมีส่วนได้ส่วนเสียเพื่อประโยชน์สำหรับตนเองหรือผู้อื่น และละเว้นไม่เรียกเก็บภาษีอากร และเป็นเจ้าพนักงาน ปฏิบัติหรือละเว้นการปฏิบัติโดยมิชอบตาม ประมวลกฎหมายอาญา มาตรา 147, 152, 153, 154, 157 ความผิดตาม พ.ร.บ.ว่าด้วยความผิดของพนักงานในองค์การหรือหน่วยงานของรัฐ พ.ศ.2502 มาตรา 3, 4, 8, 9, 10 และ 11 ขอให้ศาลมีคำสั่งให้จำเลยร่วมกันคืนเงินที่อนุมัติจ่ายไปจำนวน 14,862,254,865.94 บาท ให้แก่สำนักงานสลากฯ ด้วย </p>
<p>ทั้งนี้ <persName>นายสิทธิโชค ศรีเจริญ</persName> ทนายความ ป.ป.ช. นำ <persName>ม.ร.ว.ปรีดิยาธร เทวกุล</persName> อดีตรองนายกรัฐมนตรีและอดีตรัฐมนตรีว่าการกระทรวงการคลัง สมัยรัฐบาล <persName>พล.อ.สุรยุทธ์ จุลานนท์</persName> เป็นนายกรัฐมนตรี เข้าเบิกความ สรุปว่า หลังเข้ารับตำแหน่งยังมีการออกสลากหวยบนดินอีกประมาณ 3-4 ครั้ง ต่อเนื่องจากรัฐบาลชุดที่แล้ว ได้เงินประมาณ 1.1 หมื่นล้านบาท แต่ไม่ได้อนุมัติไปใช้ในโครงการใดยังคงเก็บไว้ที่สำนักงานสลากฯ ต่อมาได้ศึกษามติคณะรัฐมนตรีที่อนุมัติโครงการออกสลากหวยบนดิน เห็นว่าโครงการดังกล่าวไม่ได้เป็นสลากกินแบ่งที่กำหนดสัดส่วนการจ่ายรางวัลชัดเจน แต่น่าจะเป็นสลากกินรวบที่หากผู้แทงหวยถูกเลขเดียวพร้อม ๆ กัน สำนักงานสลากฯ จะต้องจ่ายเงินทั้งหมดที่มีให้แก่ผู้ถูกรางวัล ทั้งยังเห็นว่าไม่เข้าหลักเกณฑ์ที่จะเป็นสลากการกุศล เนื่องจากไม่ได้ระบุเป้าหมายที่ชัดเจน เมื่อสอบถามเจ้าหน้าที่ฝ่ายกฎหมายมีความเห็นเป็น 2 ด้าน ด้านหนึ่งเห็นว่าผิดกฎหมาย ส่วนอีกด้านหนึ่งไม่แน่ใจว่าผิดกฎหมายหรือไม่ จึงได้ทำหนังสือสอบถามไปยังสำนักงานคณะกรรมการกฤษฎีกา ซึ่งตอบกลับมาว่าการออกสลากหวยบนดินเลขท้าย 2 ตัวและ 3 ตัวไม่ถูกต้องตาม พ.ร.บ.สลากกินแบ่งรัฐบาล พ.ศ.2517 จึงเสนอเรื่องเข้าสู่ที่ประชุมคณะรัฐมนตรีเพื่อมีมติให้ยุติการออกสลาก</p>
<p>ต่อมา<persName>นายสถิตย์ ลิ่มพงศ์พันธุ์</persName> ปลัดกระทรวงการคลัง เข้าเบิกความว่า ขณะที่ดำรงตำแหน่งรองปลัดฯ ได้ปฏิบัติราชการแทน<persName>นายฉลองภพ สุสังกร์กาญจน์</persName> รมว.คลัง (ในขณะนั้น) เป็นผู้ร้องทุกข์กล่าวโทษจำเลยทั้ง 47 คนต่อคณะกรรมการตรวจสอบการกระทำที่ก่อให้เกิดความเสียหายแก่รัฐ (คตส.) ตามความเห็นของกฤษฎีกาที่ระบุว่าการออกสลากหวยบนดินผิดกฎหมาย โดยครั้งแรกทำหนังสือไปเมื่อวันที่ 30 มีนาคม 2550 แต่ คตส.พิจารณาแล้วตอบกลับมาว่าคำร้องไม่สมบูรณ์ ไม่ได้ระบุรายชื่อผู้ถูกกล่าวหาและมูลค่าความเสียหาย จึงได้ทำหนังสือระบุรายละเอียดตอบกลับไปเมื่อวันที่ 20 เมษายน 2550</p>
<p>ส่วนในช่วงบ่ายทนายความนำ<persName>นายอุดม เฟื่องฟุ้ง</persName> อดีตประธานคณะอนุกรรมการตรวจสอบคดีหวยบนดิน และ<persName>นายพนัส สิมะเสถียร</persName> อดีตปลัดกระทรวงการคลัง เข้าเบิกความจนแล้วเสร็จ และศาลจึงนัดไต่สวนพยานจำเลยครั้งแรกในวันที่ 24 มิถุนายนนี้ เวลา 09.30 น.โดย ทนายความจำเลยเตรียมนำ <persName>พล.อ.ชวลิต ยงใจยุทธ</persName> อดีตรองนายกรัฐมนตรี จำเลยที่ 2 และ<persName>นายสมคิด จาตุศรีพิทักษ์</persName> อดีตรองนายกรัฐมนตรี จำเลยที่ 3 ขึ้นเบิกความด้วย</p></body>
</news>
