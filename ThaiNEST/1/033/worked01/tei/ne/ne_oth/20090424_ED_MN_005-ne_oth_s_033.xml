<teiHeader>
<fileDesc>
<titleStmt>
  <title>นักวิจัย สกว. พัฒนาแอร์ประหยัดพลังงาน ผู้ประกอบการเล็งนำไปต่อยอด  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-04-24 14:52:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Science/ViewNews.aspx?NewsID=9520000044208  </bibl>
</sourceDesc>
</fileDesc>
</teiHeader>
<news>
<headline>นักวิจัย สกว. พัฒนาแอร์ประหยัดพลังงาน ผู้ประกอบการเล็งนำไปต่อยอด</headline>
<lead>สกว. - ประเทศไทยอยู่ในเขตร้อนชื้น การปรับอากาศและการทำความเย็นจึงถือเป็นปัจจัยสำคัญในชีวิตประจำวัน ถึงแม้ว่าประเทศไทยเป็นฐานการผลิตเครื่องปรับอากาศและเครื่องทำความเย็น และส่งออกสินค้าประเภทนี้เป็นอันดับต้นๆ ของโลก แต่การทำวิจัยและพัฒนาทางด้านนี้ภายในประเทศกลับมีน้อยมาก</lead>
<neck></neck>
<body><p>ศาสตราจารย์ ดร.สมชาย วงศ์วิเศษ เมธีวิจัยอาวุโส สกว. จากภาค<name head="วิชา">วิชาวิศวกรรมเครื่องกล</name> คณะ<name>วิศวกรรมศาสตร์</name> มหาวิทยาลัยเทคโนโลยีพระจอมเกล้าธนบุรี เปิดเผยว่า เครื่องปรับอากาศและเครื่องทำความเย็นโดยทั่วไปจะมีลักษณะการทำงานที่คล้ายกัน คือประกอบด้วยส่วนประกอบหลักๆ ได้แก่ <name>อีวาโปเรเตอร์</name> <name>คอมเพรสเซอร์</name> <name>คอนเดนเซอร์</name> อุปกรณ์ขยายตัว และสารทำความเย็น ตนจึงได้นำความรู้ทางการถ่ายเทความร้อนและมวล <name>กลศาสตร์</name>ของไหล และเธอร์โมไดนามิกส์ มาประยุกต์เพื่อศึกษาองค์ประกอบต่างๆ อย่างละเอียด โดยได้รับการสนับสนุนทุนวิจัยจากฝ่ายวิชาการ สำนักงานกองทุนสนับสนุนการวิจัย (สกว.)</p>
<p>การวิจัยมีเป้าหมายเพื่อให้ได้เครื่องปรับอากาศหรืออุปกรณ์ทำความเย็นที่มีสมรรถนะสูง ซึ่งก็เปรียบเสมือนการหาทางประหยัดพลังงานจากการใช้อุปกรณ์ที่จำเป็นเหล่านี้ องค์ความรู้ใหม่ต่างๆ ที่ได้จากงานวิจัยพื้นฐาน ทำให้เกิดความเข้าใจอย่างถ่องแท้ในเรื่องของการปรับอากาศและการทำความเย็น สามารถนำไปประยุกต์ใช้ในการออกแบบอุปกรณ์ให้มีสมรรถนะสูงขึ้นได้ เป็นประโยชน์ต่ออุตสาหกรรมในประเทศ และต่องานวิจัยขั้นสูง</p>
<p>ศาสตราจารย์ ดร.สมชายและคณะวิจัย ได้ศึกษาวิธีพัฒนา<name>คอนเดนเซอร์</name>และ<name>อีวาโปเรเตอร์</name> ซึ่งถือเป็นอุปกรณ์แลกเปลี่ยนความร้อนที่อยู่ในวงจรการปรับอากาศและการทำความเย็น ให้สามารถแลกเปลี่ยนความร้อนระหว่างสารทำความเย็นกับอากาศได้ดียิ่งขึ้น การศึกษาสามารถทำทั้งจากการทดลองและจากการสร้างแบบจำลองทาง<name>คณิตศาสต</name>ร์</p>
<p>ตัวอย่างของงานวิจัย ได้แก่ การออกแบบอุปกรณ์แลกเปลี่ยนความร้อนแบบใหม่ๆ การศึกษาถึงผลของรูปร่างของครีบที่ใช้ในการถ่ายเทความร้อน ความหนาของครีบ ระยะห่างระหว่างครีบ วัสดุที่ใช้ ลักษณะการวางท่อ ต่อสมรรถนะทางการถ่ายเทความร้อน และการลดลงของความดันของอากาศขณะไหลผ่านอุปกรณ์แลกเปลี่ยนความร้อน ทั้งที่ภาวะที่ผิวท่อด้านนอกของ<name>คอนเดนเซอร์</name>มีสภาพแห้ง และที่ภาวะที่ผิว<name head="ท่อ">ท่ออีวาโปเรเตอร์</name>เปียกด้วยน้ำที่เกิดจากการควบแน่น</p>
<p>นอกจากนี้คณะวิจัยยังศึกษาในส่วนอุปกรณ์ระเหย ซึ่งถือเป็นอุปกรณ์ที่สำคัญอีกตัวหนึ่งในวงจรการปรับอากาศและทำความเย็น อาทิ การนำ<name>อีเจ๊กเตอร์</name>และ<name head="ท่อ">ท่อคาปิลลารี</name>ทั้งแบบ<name>แอเดียแบติก</name>และแบบนอน<name>แอเดียแบติก</name>มาใช้เป็นอุปกรณ์ระเหย โดยพัฒนาแบบจำลองทาง<name>คณิตศาสตร์</name>เพื่อจำลองการไหลของสารทำความเย็นใน<name head="ท่อ">ท่อคาปิลลารี</name> ซึ่งมีการไหลสองสถานะเป็นกลไกสำคัญ แบบจำลองดังกล่าวสามารถนำไปใช้ในการออกแบบหาขนาด<name head="ท่อ">ท่อคาปิลลารี</name>ที่เหมาะสมที่ใช้กับสารทำความเย็นประเภทต่างๆ ที่ทำงานที่ภาวะต่างๆ ตามแต่กำหนด และเพื่อให้สะดวกต่อการใช้งานในภาคสนาม</p>
<p>ในส่วนของสารทำความเย็น คณะวิจัยได้ศึกษาลักษณะเฉพาะในการไหลของสารทำความเย็นทางเลือกใหม่จากการทดลองและจากการพัฒนาแบบจำลองทาง<name>คณิตศาสตร์</name> ทั้งในด้านการถ่ายเทความร้อนและ<name head="ด้าน">ด้านกลศาสตร์</name>ของไหลในขณะที่สารทำความเย็นระเหยและควบแน่นภายในท่อเรียบและท่อที่ผิวภายในไม่เรียบ โดยศึกษาทั้งกับสารทำความเย็นบริสุทธิ์และกับสารทำความเย็นที่มีน้ำมันหล่อลื่นผสมซึ่งตรงกับสภาพการใช้งานจริง</p>
<p>ผลจากการศึกษาทางด้านการถ่ายเทความร้อนจะอยู่ในรูปของสัมประสิทธิ์การถ่ายเทความร้อน สำหรับเชิงกลศาสตร์ของไหลจะเสนอผลในรูปของรูปแบบการไหล แฟกเตอร์ความเสียดทาน และความดันลด สหสัมพันธ์ที่พัฒนาได้ทั้งสัมประสิทธิ์การถ่ายเทความร้อนและแฟกเตอร์ความเสียดทาน สามารถนำไปใช้ในการออกแบบ<name>อีวาโปเรเตอร์</name> และ<name>คอนเดนเซอร์</name>ได้โดยตรง นอกจากนี้แบบจำลองทาง<name>คณิตศาสตร์</name>ที่พัฒนาขึ้น สามารถนำไปเป็นแนวทางและใช้ดัดแปลงเพื่อการออกแบบอุปกรณ์แลกเปลี่ยนความร้อนที่มีลักษณะแตกต่างออกไปได้</p>
<p>การพยายามปรับปรุงการแลกเปลี่ยนความร้อนให้มีประสิทธิภาพมากขึ้น ในงานวิจัยของศาสตราจารย์ ดร.สมชาย จะสามารถปรับปรุงได้มากหรือน้อยขึ้นกับระบบของเครื่องปรับอากาศ ถ้าเป็นเครื่องปรับอากาศทั่วไปคาดว่าจะสามารถปรับปรุงให้มีการแลกเปลี่ยนความร้อนมากขึ้นประมาณ 10% แต่ถ้าเป็น<name>ระบบชิลลิง (Chilling system)</name> ที่ใช้น้ำเป็นตัวทำความเย็นซึ่งใช้ตามอาคารสำนักงาน จะสามารถทำให้เพิ่มขึ้นได้ถึง 20% ซึ่งขณะนี้มีผู้ประกอบการหลายรายให้ความสนใจที่จะนำงานวิจัยนี้ไปพัฒนาในอุตสาหกรรมเครื่องปรับอากาศภายในประเทศ เพื่อให้ผู้บริโภคได้ใช้เครื่องปรับอากาศแบบประหยัดพลังงานต่อไปในอนาคต</p></body>
</news>
