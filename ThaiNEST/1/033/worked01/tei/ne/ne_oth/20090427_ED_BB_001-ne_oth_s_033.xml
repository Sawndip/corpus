<teiHeader>
<fileDesc>
<titleStmt>
  <title>เซ็ดจีห์ลาด่วนเอชพีหลังร่วมงาน6ด.  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/27/news_28631696.php?news_id=28631696  </bibl>
</sourceDesc>
</fileDesc>
</teiHeader>
<news>
<headline>เซ็ดจีห์ลาด่วนเอชพีหลังร่วมงาน6ด.</headline>
<lead>เซ็ดจีห์ ลาเอชพี มีผลกลางสัปดาห์ที่ผ่านมา อ้างเพื่อทำธุรกิจส่วนตัว ขณะที่รายงานข่าวชี้สไตล์การทำงานไม่เหมาะกับเอชพี เวย์</lead>
<neck></neck>
<body><p>รายงานข่าวจากบริษัท ฮิวเลตต์-แพคการ์ด (ประเทศไทย) จำกัด กล่าวว่า นายอลัน เซ็ดจีห์ กรรมการผู้จัดการ และ<name>ผู้จัดการทั่วไปของกลุ่มธุรกิจ เทคโนโลยี โซลูชั่นส์ กรุ๊ป</name> ได้ลาออกจากตำแหน่งดังกล่าวแล้ว หลังจากร่วมงาน 6 เดือน โดยรับตำแหน่งเมื่อ 1 พ.ย. 2551</p>
<p>เอชพีจะสรรหาบุคคลเพื่อเข้ามารับตำแหน่งกรรมการ ผู้จัดการคนใหม่ทันที บุคคลที่เหมาะสมจากทั้งภายในและภายนอกองค์กรจะได้รับการประเมินและพิจารณา และจะประกาศผู้เข้ามารับตำแหน่งทันทีที่การตัดสินใจเสร็จสิ้นลง </p>
<p>ขณะนี้ มีนายเบง เทค เลียง ผู้จัดการทั่วไปของหน่วยธุรกิจ พับลิค เซ็คเตอร์ เฮลธ์ แอนด์ ไลฟ์ ไซแอนซ์ เอชพี ประจำภูมิภาคเอเชียแปซิฟิกและญี่ปุ่น ได้รับการแต่งตั้งเป็นผู้รักษาการ</p>
<p>แหล่งข่าว กล่าวว่า การลาออกของนายเซ็ดจีห์ ให้เหตุผลว่า เพื่อไปประกอบธุรกิจส่วนตัว โดยมีผลทันทีอย่างเป็นทางการเมื่อวันพุธที่ 22 เม.ย. 2552 หรือใช้เวลาในตำแหน่งนี้เพียง 5 เดือนเศษ</p>
<p>"การโดนปลด หรือเรียกภาษาทางการว่า การลาออกของผู้บริหารระดับสูงที่มีผลทันที มีเพียง 2 ทาง คือ ไปทำงานกับคู่แข่ง หรือมีปัญหาด้านการบริหาร ซึ่งกรณีนี้น่าจะเป็นเรื่องที่สอง เพราะถ้าไปทำงานกับคู่แข่งจะเร็วกว่านี้ และต้องห้ามเข้าบริษัทเด็ดขาด"</p>
<p>แหล่งข่าวอีกรายหนึ่ง กล่าวว่า จุดเริ่มของปัญหาเกิดจากพนักงานไม่พอใจการทำงานของนายเซ็ดจีห์ จึงร้องเรียนไปเมืองนอก ซึ่งก็มีฝ่ายทรัพยากรบุคคลเดินทางเข้ามา "คุย" และ "ให้ออก" เลย</p>
<p>ส่วนสาเหตุความไม่พอใจน่าจะมาจากการที่สไตล์การ ทำงานของนายเซ็ดจีห์ค่อนข้างแรง หากใครทำงานไม่ถึงเป้าจะปลดทันที พนักงานจึงรวมตัวกันร้องเรียนไปเอชอาร์</p>
<p>แหล่งข่าว กล่าวว่า การมีผู้บริหารใหม่เข้ามา ต้องเกิดการเปลี่ยนแปลง และปรับตัวขึ้น ถ้าไม่ใช่ผู้บริหารปรับ ก็ต้องเป็นพนักงานปรับ แต่การที่เอชพี ไทยตั้งมา 20 ปี มีพนักงานอายุงาน 15-16 ปีไม่ใช่น้อยๆ และการทำงานบริษัทอินเตอร์จะมีระบบให้ "คอมเพลน" กันได้ เมื่อสไตล์ไม่ตรงกันก็อาจอยู่ด้วยกันไม่ได้</p>
<p>เอชพี เป็นองค์กรเก่าแก่ ก่อตั้งมาตั้งแต่ปี 2482 โดยนายบิล ฮิวเลตต์ และนายเดวิด แพคการ์ด ที่ริเริ่มสร้างสรรค์ผลิตภัณฑ์ชิ้นแรกในโรงรถมี "เอชพี เวย์" ที่ผู้ก่อตั้งบริษัทถือว่า พนักงานเป็นสิ่งสำคัญมาก ต้องดูแลให้ดีที่สุด เมื่อมีคนใหม่ที่มาจากองค์กรที่ต้องต่อสู้มาโดยตลอด มีวิถีทางอีกแบบหนึ่ง เข้ากันไม่ได้ ก็ต้องจากไป</p>
<p>ตั้งแต่เอชพี ไทยตั้งขึ้นเมื่อปี 2532 ยกเว้นนายคิม เปา ยู <name>กรรมการผู้จัดการ</name>คนแรกที่เป็นชาวต่างชาติแล้ว จากนั้นมาก็มีผู้บริหารชาวไทยสับเปลี่ยนกันดำรงตำแหน่งโดยตลอด กระทั่งเอชพีได้แต่งตั้งนายเซ็ดจีห์นี้</p></body>
</news>
