<teiHeader>
<fileDesc>
<titleStmt>
  <title>ติดกล้องเว็บแคมในห้องเรียน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200237&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ติดกล้องเว็บแคมในห้องเรียน</headline>
<lead>ให้พ่อแม่ดูลูกผ่านอินเทอร์เน็ต</lead>
<neck></neck>
<body><p>พ่อแม่ที่ส่งลูกไปโรงเรียน คงรู้สึกห่วงว่าลูก ๆ จะใช้ชีวิตในโรงเรียนอย่างไร ทำอะไรบ้างในแต่ละวัน กว่าจะผ่านไปวัน ๆ หนึ่ง คงรู้สึกกังวลใจ จากปัญหาดังกล่าวทางโรงเรียนสาธิตอนุบาลราชมงคล มหาวิทยาลัยเทคโนโลยีราชมงคล (มทร.) ธัญบุรี จึงติดตั้งเว็บแคมในชั้นเรียน</p>
<p>ผศ.ดร.เจริญ เจริญชัย <name>คณบดีคณะเทคโนโลยีคหกรรมศาสตร์ มหาวิทยาลัยเทคโนโลยีราชมงคล (มทร.) ธัญบุรี</name> <name>ครูใหญ่โรงเรียนสาธิตอนุบาลราชมงคล</name> เล่าว่า โรงเรียนสาธิตอนุบาลราชมงคล เปิดสอนระดับชั้นอนุบาล 1-3 และระดับก่อนอนุบาล ผู้ปกครองบางคนต้องเสียเวลามานั่งเฝ้าเด็ก เมื่อทางโรงเรียนมีเว็บไซต์ <name>www.satitanuban.com</name> จึงมีแนวคิดที่จะนำเว็บแคมมาประยุกต์ใช้ โดยทางโรงเรียนได้ติดกล้อง 1 ตัวไว้ตามมุมของห้องเรียน เพื่อให้ผู้ปกครองสามารถติดตามการเรียน การทำกิจกรรมของบุตรหลานได้จากคอมพิวเตอร์ ทั้งที่บ้านและที่ทำงานผ่านระบบอินเทอร์เน็ตได้อย่างสะดวก ผู้ปกครองที่ใช้อินเทอร์เน็ต สามารถเข้าดูได้ ทางโรงเรียนจะเปิดตลอดในช่วงที่มีการเรียนการสอน และถ้าผู้ปกครองมีปัญหาข้อสงสัย สามารถเข้ามาโพสต์ในเว็บบอร์ดของโรงเรียนได้อีกด้วย</p>
<p>ครูศรีแพร จันทราภิรมย์ คุณครูประจำชั้นอนุบาล 1/1 เล่าว่า ตอนแรก ๆ คุณครูทุกคนรู้สึกเกร็ง แต่ตอนนี้ก็ชิน เพราะเห็นแล้วว่าเว็บแคมมีประโยชน์มาก โดยตอนที่ไม่มีกล้องเว็บแคม พ่อแม่ก็จะมาเฝ้าลูก ๆ แอบมอง ทำให้ตัวเด็กรู้สึกว่าพ่อแม่ยังอยู่ใกล้ ๆ ร้องไห้ แถมพ่อแม่ยังเสียเวลาในการงาน แต่ตอนแรกผู้ปกครองบางคนก็เป็นห่วงในเรื่องของมิจฉาชีพ แต่กล้องที่นี่ไม่ได้เห็นหน้าตาของเด็กชัดเจน แต่เห็นเป็นพฤติกรรมการเรียนการทำกิจกรรมของเด็กในห้องเรียนมากกว่า พ่อแม่แต่ละคนก็จะจำลักษณะของลูกตนเองได้ และที่สำคัญพ่อแม่เมื่อได้ดูกล้องสามารถเสนอความเห็นต่อการจัดการเรียนการสอนของครูได้ ซึ่งทำให้ครูสามารถนำมาปรับใช้ในการสอนได้</p>
<p>นางกชพร ชมฆานิบิตตี คุณแม่ของน้องแบลล์ นักเรียนชั้นอนุบาล 3 เล่าว่า ผู้ปกครองสามารถเข้ามาดูพฤติกรรมของลูก ๆ ได้ ว่าทางโรงเรียนจัดการเรียนการสอน ทำกิจกรรมอะไรในห้องเรียนบ้าง โดยส่วนใหญ่จะดูอยู่ที่บ้านช่วงกลางวัน ซึ่งถือว่าเป็นโรงเรียนที่มีความทันสมัย สามารถนำเอาเทคโนโลยีมาประยุกต์ใช้ได้อย่างถูกทางและเหมาะสมกับพ่อแม่ที่เป็นห่วงลูก ๆ</p>
<p>อาจารย์วีระ คมปรียารัตน์ อาจารย์ประจำภาควิชาวิศวกรรมคอมพิวเตอร์ คณะ<name>วิศวกรรมศาสตร์</name> มทร.ธัญบุรี ผู้ปกครองน้องพิณ นักเรียนชั้นอนุบาล 2 กล่าวว่า การเข้าไปใช้งานไม่มีอะไรซับซ้อน เพราะว่า ทางโรงเรียนมีการแจกคู่มือในการใช้งาน เพียงแค่มีอินเทอร์เน็ตเข้าไปในเว็บไซต์ของโรงเรียน แค่นี้ก็จะเห็น ลูก ๆ ในอนาคตก็อยากให้ทางโรงเรียนติดกล้องในการทำกิจกรรมกลางแจ้ง.</p></body>
</news>
