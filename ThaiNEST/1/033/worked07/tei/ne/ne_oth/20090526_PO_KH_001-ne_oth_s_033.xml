<teiHeader>
<fileDesc>
<titleStmt>
  <title>"วิทยา"โต้ยื้อสอบรถพยาบาลสธ. อ้างสอบปลัดลำบาก-รอหารือสปน.ก่อน  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TUROd2Iyd3dNVEkyTURVMU1nPT0=&sectionid=TURNd05BPT0=&day=TWpBd09TMHdOUzB5Tmc9PQ==  </bibl>
</sourceDesc>
</fileDesc>
</teiHeader>
<news>
<headline>"วิทยา"โต้ยื้อสอบรถพยาบาลสธ. อ้างสอบปลัดลำบาก-รอหารือสปน.ก่อน</headline>
<lead></lead>
<neck></neck>
<body><p>วันที่ 25 พ.ค. ผู้สื่อข่าวรายงานกรณีสำนักงานตรวจเงินแผ่นดิน(สตง.) สรุปผลการสอบสวนโครงการจัดซื้อรถพยาบาลฉุกเฉิน ของกระทรวงสาธารณสุข มูลค่า 340 ล้าน โดยให้สธ.ดำเนินการ 3 แนวทางคือ ตั้งคณะกรรมการสอบสวน แจ้งความดำเนินคดี หรือส่งเรื่องให้ป.ป.ช. ตรวจสอบให้แล้วเสร็จใน 90 วัน แต่เลยกำหนดมาแล้วยังไม่มีการดำเนินการใดๆ</p>
<p>นายวิทยา แก้วภราดัย <name>รมว.สาธารณสุข</name> กล่าวว่า ได้ส่งหนังสือชี้แจงไปยังสตง. ถึงเหตุผลที่ทำให้การตรวจสอบล่าช้าแล้ว สตง.ไม่ได้สอบถามข้อมูลเพิ่มเติม ที่ยังไม่สามารถตรวจสอบได้เนื่องจากข้าราชการที่มีชื่อถูกตรวจสอบเป็นถึงระดับปลัดสธ. เป็นผู้บังคับบัญชาสูงสุดในกระทรวง การที่ตนจะหารือกับข้าราชการเพื่อสอบสวนปลัดจึงทำได้ลำบาก ประกอบกับมีข้าราชการนอกสังกัดด้วยจึงไม่สามารถดำเนินการได้เพราะอยู่นอกอำนาจ ผู้มีรายชื่อเป็นผู้กระทำผิดทั้งในและนอกสังกัดยังมีหนังสือร้องขอความเป็นธรรม การสอบสวนจึงต้องรอบคอบ ไม่อย่างนั้นตนอาจถูกร้องเรียน</p>
<p>นายวิทยา กล่าวว่า เพื่อความรอบคอบ เร็วๆ นี้ จะหารือกับปลัดสำนักนายกรัฐมนตรี เพื่อขอแนวทางในการดำเนินการตามขั้นตอนทางกฎหมาย คาดว่าจะได้ข้อสรุปใน 10 วัน และการเอาผิดโครงการนี้ยังมีป.ป.ช. ร่วมตรวจสอบด้วย จึงอยากให้ไปติดตามผลจากป.ป.ช. ด้วย ยืนยันตนไม่ได้ยื้อ ที่สำคัญเรื่องนี้ไม่เกี่ยวข้องอะไรกับตนคงไม่เอาภาระมาใส่บ่าตนเอง และไม่มีหน้าที่มาล้างแค้นให้กับใครที่เขาเคยเข่นฆ่ากัน</p></body>
</news>
