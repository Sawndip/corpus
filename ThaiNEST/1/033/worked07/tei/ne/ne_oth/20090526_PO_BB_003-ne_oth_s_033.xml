<teiHeader>
<fileDesc>
<titleStmt>
  <title>พม่าซัดไทยแทรกแซงกรณี"ซูจี"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/26/news_28811848.php?news_id=28811848  </bibl>
</sourceDesc>
</fileDesc>
</teiHeader>
<news>
<headline>พม่าซัดไทยแทรกแซงกรณี"ซูจี"</headline>
<lead>รัฐบาลทหารพม่าออกแถลงการณ์กล่าวหาไทยแทรกแซง กิจการภายใน หลังรัฐบาลอภิสิทธิ์แสดงจุดยืนคัดค้านการดำเนินคดี “อองซาน ซูจี” ด้าน “นายกฯ-กษิต” โต้ทันควัน ยันแถลงการณ์ในนามอาเซียนจากเวทีประชุมปลัดกระทรวงต่างประเทศ 10 ชาติที่ภูเก็ต ย้ำพม่ารับรู้ทุกขั้นตอน “สุรินทร์” ยกประเด็น “ซูจี” ถกในเวทีอาเซ็มที่เวียดนาม และอาเซียน-อียูที่เขมร ลั่นต้องมีการแสดงท่าทีแน่นอน</lead>
<neck></neck>
<body><p>รัฐบาลทหารพม่าออกแถลงการณ์ กล่าวหารัฐบาลไทยว่าแทรกแซงกิจการภายใน หลังจากที่ไทยระบุว่า การดำเนินคดีต่อ นางอองซาน ซูจี ผู้นำวัย 63 ปีของพรรคสันนิบาตแห่งชาติเพื่อประชาธิปไตย (เอ็นแอลดี) ได้สร้างความเสี่ยงต่อ “เกียรติภูมิและความน่าเชื่อถือ” ของรัฐบาลพม่า พร้อมทั้งระบุว่า แถลงการณ์ของไทยเมื่อสัปดาห์ที่แล้ว เป็นสิ่งที่คลาดเคลื่อนจากความเป็นจริง และเบี่ยงเบนออกจากแนวปฏิบัติของสมาคมประชาชาติเอเชียตะวันออกเฉียงใต้ หรืออาเซียน
ทั้งนี้ นางอองซาน ซูจี ยืนยันว่าไม่ผิด หลังจากที่ศาลตั้งข้อกล่าวหาอย่างเป็นทางการต่อเธอในข้อหาละเมิดกฎการกักตัว ภายในบ้าน ด้วยการปล่อยให้ผู้บุกรุกชาวอเมริกันเข้าไปในบ้านของเธอ
<p>อย่างไรก็ตาม หากศาลตัดสินว่านางซูจีมีความผิดจริง ผู้นำพรรคเอ็นแอลดีจะถูกจำคุกนาน 5 ปี ส่วนนายจอห์น แยททอว์ ชาวอเมริกันวัย 53 ปีที่ว่ายน้ำไปยังบ้านของนางซูจี เมื่อวันที่ 4 พ.ค.ก็ไม่ยอมรับผิดเช่นกัน โดยระบุว่า ได้กระทำการดังกล่าวเนื่องจากเขาฝันว่านางซูจีตกอยู่ในอันตราย โดยนายแยททอว์ถูกตั้งข้อหากระทำผิดกฎหมายเข้าเมือง ว่ายน้ำโดยผิดกฎหมาย และละเมิดกฎหมายความมั่นคงของประเทศ</p>
<p>ขณะที่นักวิจารณ์ กล่าวว่า การไต่สวนซึ่งมีขึ้นอีกครั้งเมื่อวานนี้ (25 พ.ค.) เป็นข้ออ้างของรัฐบาลพม่าเพื่อควบคุมตัวนางซูจีต่อไปจนถึงหลังการเลือกตั้ง ปี 2553</p>
<p>คดีซูจีทำลายแผนฟื้นสัมพันธ์พม่า-ตต.</p>
<p>นักวิเคราะห์ทางการเมืองต่างลงความเห็นว่า การพิจารณาคดีนางซูจี จะยับยั้งความเป็นไปได้ที่ชาติตะวันตกจะหันมาปรับปรุงความสัมพันธ์กับรัฐบาล ทหารพม่า และยิ่งลำบากมากขึ้นต่อการระดมทุนช่วยเหลือด้านมนุษยธรรม</p>
<p>มีการคาดการณ์กันอย่างกว้างขวาง ว่า นางซูจีจะถูกตัดสินว่ามีความผิด หลังจากศาลยอมรับข้อกล่าวหา และเดินหน้ากระบวนการพิจารณาคดี ซึ่งศาลพม่านั้นดำเนินการภายใต้อิทธิพลของรัฐบาลทหาร และส่วนใหญ่ผลการตัดสินมักจะเป็นการกำหนดโทษหนักสำหรับบรรดาผู้ที่มีความ เห็นไม่ลงรอยทางการเมืองกับรัฐบาล</p>
<p>การพิจารณาคดีนี้มีขึ้นในช่วงไม่กี่สัปดาห์ หลังจากสหภาพยุโรป (อียู) ประกาศจะเพิ่มความช่วยเหลือด้านมนุษยธรรมต่อพม่า และสหรัฐอเมริการะบุว่าจะทบทวนนโยบาย ที่รวมทั้งความเป็นไปได้ที่ว่า จะผ่อนปรนมาตรการคว่ำบาตรต่อพม่าที่ทำให้เศรษฐกิจของพม่าเป็นอัมพาต แต่ปัจจุบันอียูกำลังจะนำมาตรการคว่ำบาตรที่เข้มงวดกว่าเดิมมาใช้ เพื่อตอบโต้การพิจารณาคดี</p>
<p>ขณะที่ฝ่ายบริหารของนายบารัก โอบามา ประธานาธิบดีสหรัฐ ประกาศจะเดินหน้าใช้มาตรการลงโทษที่เข้มงวดทางเศรษฐกิจต่อพม่าต่อไป และนายโอบามายังขยายเวลาใช้มาตรการฉุกเฉินต่อพม่าออกไปอีก หลังจากนางซูจีถูกจับ เพราะถ้าไม่ขยายเวลาใช้มาตรการฉุกเฉิน มาตรการคว่ำบาตรพม่าจะหมดอายุ</p>
<p>“อภิสิทธิ์”ยันแถลงการณ์ในนามอาเซียน</p>
<p>ด้านความเคลื่อนไหวของ นายอภิสิทธิ์ เวชชาชีวะ นายกรัฐมนตรี นั้น ภายหลังการบรรยายเรื่อง <name>“มุมมองด้านการต่างประเทศของรัฐบาลชุดปัจจุบัน”</name> ที่โรงแรมดุสิตธานี เมื่อเย็นวานแล้ว นายกฯ ได้พูดคุยทางโทรศัพท์กับนายกษิต ภิรมย์ รัฐมนตรีว่าการกระทรวงการต่างประเทศ ประมาณ 5 นาที </p>
<p>จากนั้น ผู้สื่อข่าวได้สอบถามนายกฯ ถึงกรณีที่ทางการพม่าออกแถลงการณ์กล่าวหาไทยแทรกแซงกิจการภายในของพม่า โดยนายอภิสิทธิ์ กล่าวว่า ได้คุยกับนายกษิตแล้ว และจะชี้แจงในวันนี้ (26 พ.ค.) โดยยืนยันว่าเป็นการออกแถลงการณ์ในนามอาเซียน </p>
<p>“กษิต”โต้พม่าเห็นแถลงการณ์ก่อนแล้ว</p>
<p>ขณะที่นายกษิต ซึ่งอยู่ระหว่างเดินทางไปร่วมประชุมรัฐมนตรีต่างประเทศเอเชีย-ยุโรป คือ อาเซ็ม ที่กรุงฮานอย ประเทศเวียดนาม กล่าวว่า ยังไม่เห็นเอกสารคำแถลงของรัฐบาลทหารพม่า จึงต้องขอดูก่อน อย่างไรก็ดี ระหว่างนี้ไปจนถึงการประชุมอาเซียน-อียู ที่กรุงพนมเปญ ประเทศกัมพูชา คงมีโอกาสได้พูดคุยกับ<name>รัฐมนตรีต่างประเทศพม่า</name> รวมถึงจะมีโอกาสหารือกับเพื่อน<name>รัฐมนตรีต่างประเทศอาเซียน</name>ทั้งหมดด้วย 
“อย่าลืมว่าถ้อยแถลงที่ออกไปเป็นเรื่องที่ปลัด กระทรวงการต่างประเทศอาเซียนทั้ง 10 ประเทศได้เห็นกันระหว่างการประชุมที่ จ.ภูเก็ต ไม่ได้เป็นการกระทำโดยพลการ เรายังได้เรียนให้ฝ่ายพม่าทราบผ่านทั้งสถานทูตพม่าที่กรุงเทพฯ และสถานทูตไทยที่กรุงย่างกุ้ง ว่า เป็นสิ่งที่เรากำลังดำเนินการอยู่ เขายังได้เห็นร่างที่ฝ่ายอินโดนีเซียเป็นคนยกขึ้น จนถึงที่ทอนมาเป็นแถลงการณ์สั้นๆ ของไทย ยืนยันได้ว่าไม่ได้ทำโดยพลการหรือข้ามหน้าข้ามตาใคร นอกจากนี้ เป็นเรื่องที่ทุกคนคาดหวังว่าในฐานะ<name>ประธานอาเซียน</name> เราจะมีอะไรออกมา แต่ทั้งหมดนั้น ก็ด้วยความรักและหวังดีที่ไม่ต้องการเห็นอะไรที่จะเป็นอุปสรรคต่อการขับ เคลื่อนกระบวนการปรองดองในชาติของพม่า” นายกษิตกล่าว</p>
<p>นายกษิต กล่าวด้วยว่า ได้สั่งการให้กรมเอเชียตะวันออกประเมินสถานการณ์ แต่คงต้องใช้เวลา เพราะเป็นเรื่องละเอียดอ่อน อย่างไรก็ดี จะหลีกเลี่ยงการพูดผ่านสื่อ เพราะเป็นเรื่องไม่สมควร และไม่อยากให้กระทบกับความรู้สึก เพราะเชื่อว่าเป้าหมายทุกฝ่ายเหมือนกัน คือ ต้องการให้เกิดการปรองดองในชาติของพม่า ทั้งนี้ ไม่รู้สึกกังวลต่อเหตุการณ์ที่เกิดขึ้น เพราะถือเป็นภาระหน้าที่ที่จะขับเคลื่อนความสัมพันธ์ให้ดีขึ้น</p>
<p>แจงไม่ได้แทรกแซงกิจการภายใน</p>
<p>ผู้สื่อข่าวถามว่า มองอย่างไรที่พม่าตอบโต้ค่อนข้างแรง และบอกว่าไทยแทรกแซงกิจการภายใน นายกษิต กล่าวว่า การที่พม่ามีท่าทีถือเป็นเรื่องธรรมดา จะมากจะน้อยหรือแรงอย่างไรเราก็ต้องดู แต่การออกมาไม่ใช่จะหยุดแค่นั้น เพราะมันยังเป็นเรื่องที่ต้องทำงานกันต่อไป เนื่องจากเป้าหมาย คือ การปรองดองในพม่า ซึ่งเป็นสมาชิกอาเซียน</p>
<p>“เรื่องนี้ไม่ใช่การแทรกแซงกิจการภายใน เพราะความห่วงใยที่เรามีก็เหมือนที่หลายประเทศห่วงใยเรื่องสถานการณ์ภาคใต้ หรือความเป็นไปบนท้องถนนของไทย ปรารถนาที่จะเห็นเสถียรภาพทางการเมืองในไทย เพราะมันมีความหมายต่อความมั่นคงในภูมิภาค และความเจริญก้าวหน้าของอาเซียน เรื่องความเป็นไปในพม่าเราได้พูดกันมาหลายรอบแล้ว ถ้าจะแทรกแซง คือ บอกว่าไปจัดตั้งรัฐบาลอย่างนั้นอย่างนี้ในไทย ซึ่งที่เกิดขึ้นมันไม่ใช่อย่างนั้น รัฐบาลพม่าเองก็มีโรดแมพ 7 ขั้นอยู่แล้ว เราเพียงแต่สนับสนุนให้บรรลุเป้าหมาย คือ การเลือกตั้งในปีหน้าซึ่งต้องมีทุกฝ่ายเข้าร่วม เพื่อความน่าเชื่อถือและประโยชน์ของพม่าเอง นั่นหมายถึง การปล่อยตัวนักโทษการเมืองในพม่าทั้งหลาย ซึ่งเรื่องทั้งหมดนี้เป็นตรรกะในตัวของมันเอง” นายกษิตกล่าว</p>
<p>“สุรินทร์”ชี้ปมพม่ากระทบอาเซียน</p>
<p>นายสุรินทร์ พิศสุวรรณ <name>เลขาธิการอาเซียน</name> กล่าวว่า ผู้นำอาเซียนจะมีการหารือเรื่องพม่าในเวทีการประชุมอาเซ็มที่เวียดนาม และการประชุมอาเซียน-อียู ที่กรุงพนมเปญ ประเทศกัมพูชาในสัปดาห์นี้อย่างแน่นอน</p>
<p>“เรื่องนี้มีความสำคัญ และส่งผลกระทบต่อการพัฒนาอาเซียนไปสู่การเป็นประชาคมอาเซียน ส่วนจะมีท่าทีออกมาในระดับใดเป็นเรื่องที่ต้องติดตาม” นายสุรินทร์กล่าว</p></body>
</news>
