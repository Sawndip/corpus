<teiHeader>
<fileDesc>
<titleStmt>
  <title>แก้วสรรเบิกความอุ้มเนวิน  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-22 19:44:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000057658  </bibl>
</sourceDesc>
</fileDesc>
</teiHeader>
<news>
<headline>แก้วสรรเบิกความอุ้มเนวิน</headline>
<lead></lead>
<neck></neck>
<body><p>ที่ศาลฎีกาแผนกคดีอาญาของผู้ดำรงตำแหน่งทางการเมือง วานนี้ (22 พ.ค.) นายบุญรอด ตันประเสริฐ <name>ประธานแผนกคดีเลือกตั้งในศาลฎีกา</name> เจ้าของสำนวนทุจริตจัดซื้อกล้ายางพารา 90 ล้านต้น คดีหมายเลขดำที่ อม.4/2551 พร้อมองค์คณะรวม 9 คน ไต่สวนพยานจำเลย ที่ ป.ป.ช. เป็นโจทก์ฟ้อง นายสมคิด จาตุศรีพิทักษ์ อดีต<name>รองนายกฯ</name> <name>ประธานคณะกรรมการนโยบายและมาตรการช่วยเหลือเกษตรกร (คชก.)</name> , นายวราเทพ รัตนากร อดีต<name>รมช.คลัง</name> ในฐานะ คชก. นายสรอรรถ กลิ่นปทุม <name>รมว.เกษตรฯ</name> ในฐานะ คชก. , นายเนวิน ชิดชอบ อดีต <name>รมช.เกษตรฯ</name> ในฐานะเป็นผู้ริเริ่มโครงการ และนายอดิศัย โพธารามิก อดีต<name>รมว.พาณิชย์</name> ในฐานะ คชก. กับพวกบริษัทเอกชน และกลุ่มข้าราชการ ร่วมกันเป็นจำเลยที่ 1-44 ในความผิด ฐานเป็นเจ้าพนักงานปฏิบัติหน้าที่โดยมิชอบหรือโดยทุจริต , เป็นเจ้าพนักงาน มีหน้าที่ซื้อ จัดการหรือรักษาทรัพย์สินใด ๆ ใช้อำนาจในตำแหน่งโดยทุจริตอันเป็นการเสียหายแก่รัฐ , ผู้ใดทุจริต หลอกลวงผู้อื่นด้วยการแสดงข้อความอันเป็นเท็จ เพื่อให้ได้ไปซึ่งทรัพย์สิน อันเป็นความผิดฐานฉ้อโกง และ ความผิดตาม <name head="พ.ร.บ.">พ.ร.บ.ว่าด้วยความผิดเกี่ยวกับการเสนอราคาต่อหน่วยงานของรัฐ (ฮั้วประมูล) พ.ศ.2542 มาตรา 4,10 -14</name> และ <name head="พ.ร.บ.">พ.ร.บ.ว่าด้วยความผิดของพนักงานในองค์กรหรือหน่วยงานของรัฐ พ.ศ.2542 มาตรา 11</name></p>
<p>โดยฝ่ายจำเลยได้นำ นายแก้วสรร อติโพธิ อดีต คตส. ซึ่งเป็น คตส. เสียงข้างน้อย ในชั้นพิจารณาสำนวน ที่เห็นว่ามีปัญหาประเด็นข้อกฎหมายที่ยังไม่อาจชี้มูลความผิดว่ามีการทุจริต ซึ่งนายแก้วสรร เบิกความว่า เหตุผลที่พยาน เป็นเสียงข้างน้อยในชั้นพิจารณารายงานสอบสวนอนุฯ คตส. เรื่องนี้ เพราะไม่เห็นหลักฐานที่ชี้ว่า มีการสมคบกันกับนายเนวินผู้ริเริ่มโครงการตั้งแต่แรก เช่นเดียวกับ คชก. ที่เห็นว่า การกระทำนั้นยังไม่ใช่การทุจริต แต่เป็นเรื่องที่ คชก. ดื้อพยายามจะทำโครงการนี้ ส่วนข้อเท็จจริงเรื่องการประมูลจัดซื้อจัดจ้างมีการทุจริตหรือไม่นั้น ประเด็นนี้ คตส. มีมติเป็นเอกฉันท์ว่ามีการสมยอมในการประกวดราคา โดยไม่ได้แข่งขันกันเลยซึ่งบุคคลที่มาร่วมก็อยู่ในกลุ่มเดียวกัน</p>
<p>ศาลถามว่า นายเนวิน ซึ่งรับผิดชอบเรื่องกล้ายาง รวมทั้ง<name head="อธิบดี">อธิบดี กรมวิชาการเกษตร</name> และคณะกรรมการบริหารประกวดราคา ต่างมีความสัมพันธ์กันในทางตำแหน่งแล้ว เป็นไปได้หรือไม่ ที่จะมีพฤติการณ์ร่วมกัน นายแก้วสรร ตอบว่า ในสำนวนคดี อนุฯ คตส. ไม่สามารถเจาะลงไปว่ามีการบัญชาการดังกล่าว ส่วนเรื่อง ความสัมพันธ์โดยส่วนตัวนั้นมีแต่คำบอกเล่า ซึ่งตนไม่เห็นว่าจะนำมาเป็นหลักฐานได้</p>
<p>ภายหลังศาลไต่สวนนายแก้วสรรเสร็จสิ้น ฝ่ายจำเลยได้นำพยานเข้าไต่สวนอีก 4 ปาก</p>
<p>ขณะที่นายแก้วสรร กล่าวว่า การที่มาเป็นพยานจำเลยครั้งนี้ ไม่กลัวว่าใครจะมองยังไง เพราะอยากจะให้มองในมุมกลับว่าเป็นกระบวนการยุติธรรม จำเลย มีโอกาสต่อสู้เต็มที่เมื่อเขาต้องการให้เรามาให้ปากคำเราก็ต้องมา เมื่อมาแล้วเราจะมาพูดความเท็จไม่ได้เพราะในความเป็นจริง คตส. ก็มีการถกเถียงกันตั้งเยอะไม่ใช่ว่าจะมีมติเอกฉันท์เสมอไป แต่ตรงนี้ก็แสดงให้เห็นว่าเราไม่ได้กลั่นแกล้งใคร</p></body>
</news>
