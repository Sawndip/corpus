<teiHeader>
<fileDesc>
<titleStmt>
  <title>สุเทพนัดพรรคร่วม เคลียร์ใจเย็นนี้  </title>
  <author>ทีมข่าวการเมือง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 10:55:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.thairath.co.th/content/pol/8769  </bibl>
</sourceDesc>
</fileDesc>
</teiHeader>
<news>
<headline>สุเทพนัดพรรคร่วม เคลียร์ใจเย็นนี้</headline>
<lead>นายสุเทพ เทือกสุบรรณ เรียกประชุมคณะกรรมการยุทธศาสตร์ควบคุมการระบายสินค้าเกษตร ช่วงเย็นวันนี้ พร้อมยืนยัน รัฐบาลไม่มีปัญหาความขัดแย้ง และไม่ส่งผลต่อเสถียรภาพของรัฐบาล รวมทั้งการลงมติเห็นชอบ 2 ร่างกฎหมายสำคัญทางการเงิน </lead>
<neck></neck>
<body><p>เมื่อเวลา 09.00 น. วันนี้ (27 พ.ค.) ที่ทำเนียบรัฐบาล นายสุเทพ เทือกสุบรรณ <name>รองนายกรัฐมนตรี ด้านความมั่นคง</name> กล่าวถึงการประชุมคณะกรรมการยุทธศาสตร์ควบคุมการระบายสินค้าเกษตร ตามการมอบหมายของ ครม.วานนี้ว่า ตนได้เชิญคณะกรรมการมาร่วมประชุมกัน ในเวลา 18.00 น. วันนี้ ที่ห้องทำงานของตน ซึ่งแม้ว่าตนเป็น<name>รองนายกรัฐมนตรี ฝ่ายความมั่นคง</name> แต่มีความใกล้ชิดสนิทสนมกับ<name>รัฐมนตรี</name>ทั้งหลาย จึงต้องมาดูแลเรื่องที่เกี่ยวข้องกับเศรษฐกิจ อีกทั้งพืชผลทางการเกษตรหลายชนิด ไม่ว่าข้าว ข้าวโพด มันสำปะหลัง ยางพารา ปาล์มน้ำมัน เป็นพืชผลทางการเกษตร ที่คนส่วนใหญ่ในประเทศทำอาชีพนี้ จึงต้องพยายามช่วยดูแล เพื่อให้เกษตรกรมีรายได้ดี โดยต้องทำให้ภาครัฐ มีวิธีการบริหารจัดการที่ราบรื่นด้วย ตนจึงได้รับมอบหมายให้พูดคุย ส่วนกระแสข่าวความขัดแย้งระหว่างนายกอร์ปศักดิ์ สภาวสุ <name>รองนายกรัฐมนตรี ด้านเศรษฐกิจ</name> และนางพรทิวา นาคาศัย <name>รมว.พาณิชย์</name>นั้น นายสุเทพ กล่าวว่า ความคิดเห็นในเรื่องบ้านเมือง สามารถมีความแตกต่างได้ ถือเป็นเรื่องปกติ ซึ่งตนไม่คิดว่าเป็นเรื่องของความขัดแย้ง ทั้งนี้ ตนจะพยายามให้ทุกฝ่ายมีโอกาสพูดคุยกันให้มาก และเชื่อว่า การพูดคุยด้วยเหตุผล ทำให้ได้แนวทางที่ดีของแต่ละฝ่าย รวมทั้งจะได้ผลสรุปอันเป็นที่ยอมรับกันได้ของทุกฝ่าย</p>
<p>"ผมมันประเภทยาสามัญประจำบ้านอยู่แล้ว เป็นอะไรก็ใช้ได้ ปวดหัว ตัวร้อนก็ทาได้ ถูได้ ไม่มีปัญหา เชื่อว่าจะทำให้บรรยากาศดีขึ้น ประสานรอยร้าวได้ ทุกอย่างต้องดี ผมรับรองว่าดีและจะได้มาตรการแนวทางที่ผมเชื่อว่ามีเหตุ มีผล และเป็นที่ยอมรับของทุกฝ่าย ผมเป็นคนมองโลกในแง่ดี ผมไม่ค่อยมีปัญหา"</p>
<p>นายสุเทพ กล่าวอีกว่า <name>นายกรัฐมนตรี</name>อยากจะให้มีคณะกรรมการชุดเล็กๆ นั่งคุยกันยาวๆ ในเรื่องนี้ ตนจึงได้อาสา แต่จะดำเนินการเฉพาะกิจ หรือต่อเนื่องนั้น ขึ้นอยู่กับคำสั่งของนายกรัฐมนตรี ขณะที่ตนเป็นรองนายกฯ มีหน้าที่ทำงานตามคำสั่งนายกฯ ทั้งนี้ ตนจะไม่ลงรายละเอียด ในเรื่องการประมูลข้าวของเอกชน ครั้งที่ผ่านมา เพราะต้องเคารพในความคิดเห็นของกรรมการคนอื่น และต้องให้ได้ผลดีที่สุด ก่อนนำเสนอ ครม. จากนั้นจึงจะแจ้งให้ทราบรายละเอียด โดยคิดว่า คณะกรรมการจะพูดคุยวันนี้ 1 ครั้ง และอาจจบในวันนี้ หากทุกอย่างลงตัว แต่ถ้ายังต้องไปดูข้อมูลหรือหาความรู้เพิ่มเติม ก็อาจได้ข้อยุติประมาณวันจันทร์ หรืออังคารได้ เพราะวันพุธที่ 3 มิ.ย.ตนต้องนำเสนอเข้าที่ประชุม ครม. อย่างไรก็ตาม นายสุเทพ ยืนยันว่า เรื่องนี้จะไม่ส่งผลให้เกิดรอยร้าวในรัฐบาล และไม่มีความรุนแรงใดๆ ทั้งสิ้น ตนพูดคุยกับพรรคร่วมรัฐบาลแต่ละพรรคได้ ไม่มีปัญหา</p>
<p>สำหรับโครงการเช่ารถเมล์ 4,000 คันนั้น นายสุเทพ กล่าวว่า เรื่องนี้ได้เข้าสู่ที่ประชุม ครม.มา 2-3 สัปดาห์ที่ผ่านมาแล้ว ซึ่งในหลักการคิดว่า ทุกคนเห็นด้วย เพราะ ขสมก.ไม่มีเงินจำนวนมากในการบริหารจัดการ ด้วยวิธีซื้อรถมาตามปกติ แล้วแบกภาระค่าผ่อนรถ และค่าบำรุงรักษา อีกทั้งการปรับเปลี่ยนวิธีใหม่ในการจัดเก็บค่าโดยสาร เพื่อเพิ่มความสะดวกให้กับประชาชนมากขึ้น แต่ที่ ครม.ท้วงติง คือ เรื่องค่าเช่าแพงเกินไปหรือไม่ ซึ่งกระทรวงคมนาคม และ ขสมก.มีคำอธิบายเป็นตัวเลข ซึ่งยิ่งมีคำอธิบายมาก ทำให้ยิ่งมีข้อสงสัยมาก เป็นเรื่องปกติ ทั้งนี้ สิ่งที่ ครม.มอบหมายให้ตน ไปช่วยประสานงานพูดจา คือ ขอให้เป็นรถยนต์ที่ประกอบในเมืองไทยให้มากที่สุด โดยอยากได้ประมาณ 70% จึงมีความพยายามแก้ไขปรับปรุงกันไป เพื่อให้เกิดผลประโยชน์ต่อประเทศ ให้มากที่สุด</p>
<p>นายสุเทพ กล่าวต่อว่า ตนจำไม่ได้แน่นอนว่า จะมีการเช่าระยะเวลาเท่าใด และต้องเช่ายาวเท่าใด แต่รถเมื่อใช้ไป 1 ปี หรือ 2 ปี ก็ต้องซ่อมแล้ว เป็นธรรมดาต้องบำรุงรักษา เช่นเดียวกับรถส่วนตัวที่ต้องบำรุงรักษา จึงมีการคิดค่าบำรุงรักษาไว้ตั้งแต่ต้น ตลอดระยะเวลาการเช่า ซึ่งสิ่งที่ท้วงไว้ทุกข้อ เมื่อครั้งเป็นฝ่ายค้าน ก็ได้นำมาบอกทุกข้อ และขอให้ ขสมก.บรรจุเป็นเงื่อนไขในการจัดหาด้วย ทั้งนี้ นายสุเทพ ย้ำอีกว่า การที่รัฐบาลตีกลับ 2 โครงการใหญ่ของพรรคภูมิใจไทย ทั้งการระบายข้าว และการเช่ารถเมล์ จะไม่เกิดปัญหากับพรรคร่วมรัฐบาล และจะไม่กระทบถึงการประชุมสภาฯ สมัยวิสามัญ เพื่อโหวตเห็นชอบร่าง พ.ร.บ.งบประมาณ และ พ.ร.ก.เงินกู้ 4 แสนล้าน เพราะตนมีความสัมพันธ์ที่ดี กับพรรคร่วมรัฐบาล และทราบดีว่า พรรคร่วมรัฐบาลเหล่านั้น เข้าใจในการทำงานดี อีกทั้งแต่ละคนมีประสบการณ์ในการทำงานกันมา</p></body>
</news>
