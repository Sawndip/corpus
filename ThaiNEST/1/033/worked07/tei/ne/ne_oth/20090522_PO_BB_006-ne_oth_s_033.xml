<teiHeader>
<fileDesc>
<titleStmt>
  <title>บุกยึดอาวุธสงครามคาบ้านที่ปทุมฯ คาดรอถล่มอริปมแย่งร.ร.นานาชาติ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/22/news_28793538.php?news_id=28793538  </bibl>
</sourceDesc>
</fileDesc>
</teiHeader>
<news>
<headline>บุกยึดอาวุธสงครามคาบ้านที่ปทุมฯ คาดรอถล่มอริปมแย่งร.ร.นานาชาติ</headline>
<lead>กองปราบได้กลิ่นแก๊งอิทธิพลเตรียมก่อเหตุร้าย บุกค้นบ้านหรูกลางเมืองปทุม เจออาวุธสงคราม เครื่องกระสุน และวัตถุระเบิดเพียบ สอบพบสาวใหญ่เจ้าของบ้านขัดแย้งสามีเก่าปมแย่งบริหารโรงเรียนนานาชาติมูลค่า พันล้าน รวบแฟนหนุ่มคนใหม่อ้างตัวเป็น เสธ.ทหารเรือ พาลูกน้องกบดานในบ้าน คาดเตรียมถล่มคู่อริ</lead>
<neck></neck>
<body><p>เมื่อเวลา 06.00 น.วานนี้ (21 พ.ค.) พ.ต.อ.ประยนต์ ลาเสือ รองผู้บังคับการปราบปราม (รอง ผบก.ป.) พ.ต.อ.อัคราเดช พิมลศรี ผู้กำกับการ 2 บก.ป. ได้นำกำลังพร้อมหมายค้นจากศาลจังหวัดปทุมธานี เข้าตรวจค้นบ้านเลขที่ 99/2 หมู่ 1 ซอย 9 หมู่บ้านมณีรินทร์ เลคแอนด์ลากูน ถนนริมคลองประปา ต.บ้านกลาง อ.เมือง จ.ปทุมธานี หลังสืบทราบว่าเป็นแหล่งซุกซ่อนอาวุธสงครามร้ายแรง </p>
<p>ทั้งนี้ บ้านหลังดังกล่าวเป็นบ้านเดี่ยวสองชั้น ปลูกอยู่บนที่ดิน 200 ตารางวา มี น.ส.วิไลลักษณ์ วกิจเจริญพฤฒา อายุ 47 ปี หุ้นส่วนเจ้าของโรงเรียนนานาชาติสยาม ตั้งอยู่ย่านคลองสาม จ.ปทุมธานี แสดงตัวเป็นเจ้าของบ้าน</p>
<p>จากการตรวจค้นภายในบ้าน พบบุตรชายและบุตรสาวของ น.ส.วิไลลักษณ์ รวม 3 คน นอกจากนั้น ยังพบนายธนเทพ ผ่องจิตร์ อายุ 31 ปี ซึ่งลูกน้องเรียกว่า “เสธ.เทพ” อยู่บ้านเลขที่ 47/43 หมู่ 4 ต.สัตหีบ อ.สัตหีบ จ.ชลบุรี แฟนหนุ่มของ น.ส.วิไลลักษณ์ รวมทั้งลูกน้องอีก 3 คน คือ นายไตรสิทธิ์ สมกุลไกรรัตน์ อายุ 39 ปี นายวิวัฒน์ อมรบริรักษ์ อายุ 38 ปี และนายชาญณรงค์ หอมละออ อายุ 29 ปี</p>
<p>จากนั้นเจ้าหน้าที่ได้แบ่งกำลังกันเข้าตรวจค้น ตามจุดต้องสงสัยต่างๆ พบอาวุธ<name head="ปืน">ปืนเอเค 47</name> หรือ<name>อาก้า</name>พับฐาน 1 กระบอก <name>เอ็ม 16</name> จำนวน 1 กระบอก <name head="ปืน">ปืนลูกซองยาว</name> 1 กระบอก อาวุธปืนสั้นขนาด 11 ม.ม. จำนวน 1 กระบอก ขนาด 9 ม.ม. จำนวน 1 กระบอก ระเบิดสังหารชนิด<name>เอ็มเค 2</name> จำนวน 1 ลูก <name>เอ็ม 26</name> จำนวน 1 ลูก ระเบิดควัน 1 ลูก ประทัดยักษ์ 6 แท่ง เครื่องกระสุนขนาดต่างๆ 148 นัด วิทยุสื่อสาร 1 เครื่อง เสื้อเกราะกันกระสุน 4 ตัว บัตรประจำตัวเจ้าหน้าที่ กอ.รมน.ของนายธนเทพ บัตรประจำตัวเจ้าหน้าที่องค์การตรวจสอบการใช้อำนาจรัฐในชื่อ ร.อ.ธนเทพ ผ่องจิตร์ (รน.) จึงเชิญตัวทั้งหมดไปสอบสวนที่กองปราบ</p>
<p>นายธนเทพ ให้การว่า ไม่มีส่วนเกี่ยวข้องกับอาวุธสงครามทั้งหมด และไม่ทราบว่าอาวุธดังกล่าวเข้ามาอยู่ในบ้านของ น.ส.วิไลลักษณ์ ได้อย่างไร เชื่อว่าอาจเป็นของชุด รปภ.จำนวน 3-4 คน ซึ่งเป็นอดีตตำรวจตระเวนชายแดน (ตชด.) และทหารพรานที่จ้างมาคอยอารักขา น.ส.วิไลลักษณ์ เมื่อประมาณเดือน ก.พ.ที่ผ่านมา เพราะแม่บ้านบอกว่าเคยเห็นคนเหล่านี้ ถือกระเป๋าใบใหญ่เข้ามาในบ้าน</p>
<p>อีกกรณีหนึ่งที่เป็นไปได้ คือ น่าจะมีผู้ไม่หวังดีซึ่งมีพรรคพวกเป็นกลุ่มคนมีสีกลั่นแกล้ง แอบนำอาวุธดังกล่าวเข้ามาซ่อนไว้ในบ้าน เมื่อคืนวันที่ 20 พ.ค.ที่ผ่านมา เพราะช่วงนั้นเขากับ น.ส.วิไลลักษณ์ และลูกๆ ของ น.ส.วิไลลักษณ์ พร้อมด้วยคนงานในบ้านทั้งหมด ได้นั่งรถตู้ไปรับลูกสาวคนโตของ น.ส.วิไลลักษณ์ ซึ่งเดินทางกลับมาจากสหรัฐอเมริกา โดยไปรับที่สนามบิน กว่าจะกลับถึงบ้านก็ตีหนึ่งกว่า</p>
<p>“สาเหตุที่เชื่อว่าถูกกลั่นแกล้ง เพราะที่ผ่านมา ไม่เคยมีปัญหากับใคร จะมีก็แต่ น.ส.วิไลลักษณ์ ที่กำลังขัดแย้งกับอดีตสามีอย่างรุนแรงเรื่องแบ่งทรัพย์สิน หลังจากหย่าร้างกันตั้งแต่ปี 2550 โดยทรัพย์สินสำคัญที่ต้องแบ่งกัน คือ โรงเรียนนานาชาติสยาม มูลค่ากว่า 1,000 ล้าน<name>บาท</name> ซึ่งศาลธัญบุรีมีคำสั่งให้แบ่งกันคนละครึ่ง แต่อดีตสามีของ น.ส.วิไลลักษณ์ กลับเข้าไปยึดครองเพื่อดูแลโรงเรียนแห่งนี้เพียงผู้เดียว ส่งผลให้ น.ส.วิไลลักษณ์ ไม่ยินยอม และให้ทนายส่วนตัวเข้าดำเนินการ ที่ผ่านมา น.ส.วิไลลักษณ์ พยายามจะกลับไปที่โรงเรียนอีก แต่ถูกกลุ่มชายฉกรรจ์ขัดขวางถึงขั้นชักปืนขู่” นายธนเทพกล่าว</p>
<p>ส่วนที่พบบัตรแอบอ้างเป็นเรือเอก หรือเป็น เสธ.นั้น นายธนเทพ กล่าวว่า ไม่เคยไปแอบอ้างว่าเป็นทหารเรือหรือเป็น เสธ. ส่วนบัตร กอ.รมน.ก็เป็นของเขาจริง มีคนทำให้ แต่ไม่เคยนำไปใช้นอกลู่นอกทาง และยืนยันว่าไม่มีส่วนเกี่ยวข้องกับอาวุธสงครามตามที่ถูกกล่าวหา </p>
<p>ขณะที่ น.ส.วิไลลักษณ์ กล่าวเพียงว่า ไม่ทราบว่าอาวุธที่พบในบ้านเป็นของใคร เพราะปกติแล้ว จะอยู่กันเฉพาะเธอกับลูกๆ ส่วนนายธนเทพเพิ่งเข้ามาอยู่ที่บ้านได้เพียงไม่กี่เดือน และทราบเพียงว่านายธนเทพเป็นทหารเรือ คิดว่าจะมาช่วยดูแลได้ จึงให้ดูแลเรื่องต่างๆ ให้เท่านั้น ส่วนพวกการ์ด ได้ให้เพื่อนที่รู้จักกันช่วยหามา</p>
<p>อย่างไรก็ตาม เจ้าหน้าที่ตำรวจยังไม่ปักใจเชื่อในคำให้การของผู้ต้องหา เนื่องจากในทางการสืบสวนทราบว่า มีการจัดหาอาวุธสงครามร้ายแรงไว้ เพื่อเตรียมนำไปใช้ก่อเหตุอุกฉกรรจ์กับคู่อริ จึงสืบสวนติดตามพฤติกรรมจนเป็นที่แน่ชัด ก่อนจะรวบรวมหลักฐานไปขออนุมัติหมายค้นจากศาลเข้าตรวจค้น เพื่อป้องกันก่อนที่จะเกิดเหตุร้ายขึ้น ซึ่งมีรายงานด้านการข่าวว่า จะลงมือในเวลา 09.00 น.วันเดียวกัน</p>
<p>เบื้องต้น ตำรวจได้แจ้งข้อหา นายธนเทพ พร้อมลูกน้องอีกสามคนในข้อหาร่วมกันครอบครองอาวุธปืนที่นายทะเบียนไม่สามารถ ออกใบอนุญาตได้ไว้ในครอบครองโดยผิดกฎหมาย ร่วมกันมีวัตถุระเบิด และยุทธภัณฑ์ (เสื้อเกราะ) โดยผิดกฎหมาย พร้อมส่งตัวให้พนักงานสอบสวน สภ.สวนพริกไทย จ.ปทุมธานี ดำเนินคดีต่อไป</p></body>
</news>
