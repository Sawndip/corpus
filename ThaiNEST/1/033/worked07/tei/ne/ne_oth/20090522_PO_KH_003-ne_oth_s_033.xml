<teiHeader>
<fileDesc>
<titleStmt>
  <title>ยื่นป.ป.ช.สอบ"ชาญชัย"ซุกทรัพย์สิน ไม่แจ้งเป็นเจ้าของมหา"ลัย-เทียบคดี"รักเกียรติ"  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TUROd2Iyd3dNVEl5TURVMU1nPT0=&sectionid=TURNd05BPT0=&day=TWpBd09TMHdOUzB5TWc9PQ==  </bibl>
</sourceDesc>
</fileDesc>
</teiHeader>
<news>
<headline>ยื่นป.ป.ช.สอบ"ชาญชัย"ซุกทรัพย์สิน ไม่แจ้งเป็นเจ้าของมหา"ลัย-เทียบคดี"รักเกียรติ"</headline>
<lead></lead>
<neck></neck>
<body><p>วันที่ 21 พ.ค. ที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) นายสมคิด หอมเนตร นักวิชาการอิสระ เข้ายื่นหนังสือต่อคณะกรรมการป.ป.ช.ให้ตรวจสอบบัญชีทรัพย์สินและหนี้สินของนายชาญชัย ชัยรุ่งเรือง <name>รมว.อุตสาหกรรม</name> ในฐานะ<name head="หัวหน้าพรรค">หัวหน้าพรรคเพื่อแผ่นดิน (พผ.)</name> เนื่องจากสงสัยว่ามีการแจ้งบัญชีทรัพย์สินและหนี้สินอันเป็นเท็จ</p>
<p>นายสมคิด กล่าวว่า นายชาญชัยเคยให้สัมภาษณ์ในหนังสือพิมพ์ฉบับหนึ่งระบุเป็นเจ้าของมหาวิทยาลัยกรุงเทพธนบุรี แต่จากการตรวจสอบบัญชีทรัพย์สินและหนี้สินที่ยื่นต่อป.ป.ช. ตอนเข้ารับตำแหน่งรัฐมนตรี เมื่อวันที่ 22 ธ.ค. 2551 ไม่ได้แจ้งการถือครองมหาวิทยาลัยดังกล่าว ตรวจสอบแล้วพบว่าคนที่ได้รับใบอนุญาตมหาวิทยาลัยคือ นางบังอร ชัยรุ่งเรือง เบญจาธิกุล ที่นายชาญชัยพาออกงานหลายครั้งหลังหย่าขาดจากภรรยาเก่า จึงสงสัยว่านายชาญชัยอาจปกปิดบัญชีทรัพย์สินและหนี้สิน โดยฝากไว้ในชื่อของนางบังอร</p>
<p>นายสมคิด กล่าวว่า ได้มอบเอกสารคำวินิจฉัยของศาลฎีกาแผนกคดีอาญาของผู้ดำรงตำแหน่งทางการเมือง กรณีนายรักเกียรติ สุขธนะ อดีต<name>รมว.สาธารณสุข</name> ถูกตัดสินจำคุก 15 ปี กรณีทุจริตโครงการจัดซื้อยาและเวชภัณฑ์ โดยนายรักเกียรตินำทรัพย์สินไปฝากไว้ในบัญชีของคนใกล้ชิด ทั้งภรรยา บุตรสาว และเลขานุการส่วนตัว มาให้ป.ป.ช.ประกอบการพิจารณาด้วย</p>
<p>ก่อนหน้านี้ นายสมคิดเคยยื่นขอให้ศาลปกครองกลางยกเลิกการออกประกาศคำสั่งให้ยาสมุนไพร 13 ชนิดเป็นวัตถุอันตราย และขอให้ป.ป.ช.ไต่สวนการออกประกาศคำสั่งดังกล่าวว่าชอบด้วยกฎหมายหรือไม่ รวมถึงกรณีกระทรวงอุตสาหกรรมถอดสารซัลเฟอร์ออกจากบัญชีวัตถุอันตราย</p></body>
</news>
