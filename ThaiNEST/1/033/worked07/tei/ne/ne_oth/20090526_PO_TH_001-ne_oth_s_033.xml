<teiHeader>
<fileDesc>
<titleStmt>
  <title>พบหลักฐานใหม่คดีพลทหาร จี้ตร.ต้องยุติธรรม  </title>
  <author>ทีมข่าวการเมือง  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-26 17:31:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.thairath.co.th/content/pol/8632  </bibl>
</sourceDesc>
</fileDesc>
</teiHeader>
<news>
<headline>พบหลักฐานใหม่คดีพลทหาร จี้ตร.ต้องยุติธรรม</headline>
<lead>ตั้งคณะทำงานพิสูจน์ข้อเท็จจริง ประกอบด้วย พนักงานสอบสวน ทหาร ฝ่ายค้าน รัฐบาล  ตัวแทนจากดีเอสไอ ส่วนคราบเลือดที่พบที่หมอน ต้องสืบสวนต่อไป โดยเชิญ 2 พลทหารมาร่วมชี้แจง </lead>
<neck></neck>
<body><p>ที่รัฐสภา วันนี้ (26 พ.ค.) มีการประชุมคณะอนุกรรมการรวบรวมเหตุการณ์การชุมนุมบริเวณแยกดินแดง โดยมีพล.ต.ต.สุเทพ สุขสงวน <name>ส.ว.สรรหา</name> เป็นประธาน โดยเชิญพล.ต.ต.พงษ์สันต์ เจียมอ่อน <name>รอง ผู้บัญชาการตำรวจนครบาล</name> และ <name>ผู้กำกับการสถานีตำรวจนครบาลพญาไท</name> <name>ผู้กำกับการสถานีตำรวจนครบาลดินแดง</name>เข้าชี้แจง  </p>
<p>นายพร้อมพงษ์ นพฤทธิ์ อนุกรรมการฯจากพรรคเพื่อไทย กล่าวว่า ที่ประชุม พบประเด็นใหม่เกี่ยวกับคราบเลือดที่หมอน  อยู่ภายในบ้านพัก กรมทหารราบที่ 1 มหาดเล็ก รักษาพระองค์ (ร.1 รอ.) จึงได้ซักถามกับนายตำรวจที่มาชี้แจงว่า คราบเลือดดังกล่าวจะเกี่ยวข้องกับการตายของพลทหารอภินพ เครือสุข หรือไม่ เพราะจากข้อมูลของสถาบันนิติเวชโรงพยาบาลรามาธิบดีและโรงพยาบาลศิริราช ระบุว่าคราบเลือดดังกล่าวเป็นคนละคนกับพลทหารอภินพ แต่เป็นของ พลทหารแสงเพชร สารีพันธุ์  เพื่อนของพลทหารอภินพ ที่ได้ปลดประจำการไปแล้ว จึงได้กำชับเจ้าหน้าที่ตำรวจว่าอย่าเพิ่งรีบปิดคดีนี้ อยากให้ฝ่ายตำรวจนำผลการตรวจสอบของกรมสอบสวนคดีพิเศษ(ดีเอสไอ) มาร่วมตรวจสอบในคดีด้วย เนื่องจากเหตุการณ์ไม่ปกติ หากญาติต้องการที่จะให้มีการตรวจสอบสาเหตุของ การตายใหม่ ต้องไปยื่นคำร้องที่สน.บางซื่อ ให้มีการตรวจสอบอีกครั้ง  </p>
<p>พล.ต.ต.สุเทพ สุขสงวน ส.ว.สรรหา กล่าวว่า พล.ต.ต.พงษ์สันต์ เจียมอ่อน รอง ผู้บัญชาการตำรวจนครบาล ได้ชี้แจงว่าการตายของพลทหารอภินพน่าจะเป็นอุบัติเหตุ แต่อนุกรรมการฯยังมีข้อเคลือบแคลงสงสัย จึงได้ตั้งคณะทำงานขึ้นมาเพื่อพิสูจน์ข้อเท็จจริง โดยคณะทำงานประกอบด้วยผู้ที่เกี่ยวข้อง พนักงานสอบสวน ทหาร ฝ่ายค้าน รัฐบาล รวมถึงตัวแทนจากดีเอสไอด้วย ส่วนคราบเลือดที่พบที่หมอนซึ่งไม่ใช่ของพลทหารอภินพ ก็ต้องสืบสวนต่อไป โดยการประชุมครั้งหน้าจะเชิญญาติผู้ตาย ดีเอสไอและพลทหารทั้ง 2 คนได้แก่พลทหารธงชัย ศรีมาและพลทหารแสงเพชร สารีพันธุ์ มาชี้แจงด้วย</p></body>
</news>
