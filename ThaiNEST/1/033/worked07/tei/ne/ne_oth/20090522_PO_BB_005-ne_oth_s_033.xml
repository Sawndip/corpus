<teiHeader>
<fileDesc>
<titleStmt>
  <title>ยื่นปปช.ตรวจสอบชาญชัย ชัยรุ่งเรืองแจ้งทรัพย์สินเท็จ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-22 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/22/news_28793537.php?news_id=28793537  </bibl>
</sourceDesc>
</fileDesc>
</teiHeader>
<news>
<headline>ยื่นปปช.ตรวจสอบชาญชัย ชัยรุ่งเรืองแจ้งทรัพย์สินเท็จ</headline>
<lead></lead>
<neck></neck>
<body><p>นายสมคิด หอมเนตร นักวิชาการอิสระ เดินเข้ายื่นหนังสือต่อคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อขอให้ตรวจสอบบัญชีทรัพย์สินและหนี้สินของนายชาญชัย ชัยรุ่งเรือง รัฐมนตรีว่าการกระทรวงอุตสาหกรรม ในฐานะว่าที่หัวหน้าพรรคเพื่อแผ่นดิน (พผ.) เนื่องจากสงสัยว่ามีการแจ้งบัญชีทรัพย์สินและหนี้สินอันเป็นเท็จ</p>
<p>นายสมคิด กล่าวว่า นายชาญชัยเคยให้สัมภาษณ์ในหนังสือพิมพ์ฉบับหนึ่งระบุว่า เป็นเจ้าของมหาวิทยาลัยกรุงเทพธนบุรี แต่จากการตรวจสอบบัญชีทรัพย์สินและหนี้สินที่นายชาญชัยยื่นต่อ ป.ป.ช. ตอนเข้ารับตำแหน่งรัฐมนตรี เมื่อวันที่ 22 ธ.ค.2551 ไม่ได้แจ้งการถือครองมหาวิทยาลัยดังกล่าว ตนจึงไปตรวจสอบแล้วพบว่า คนที่ได้รับใบอนุญาตมหาวิทยาลัย คือ นางบังอร ชัยรุ่งเรือง เบญจาธิกุล ซึ่งเป็นคนที่นายชาญชัย พาออกงานหลายครั้ง หลังหย่าขาดจากภรรยาเก่า จึงสงสัยว่านายชาญชัยอาจจะปกปิดบัญชีทรัพย์สินและหนี้สิน โดยฝากไว้ในชื่อของนางบังอร</p>
<p>ทั้งนี้ ได้มอบเอกสารคำวินิจฉัยของศาลฎีกาแผนกคดีอาญาของผู้ดำรงตำแหน่งทางการเมือง กรณีนายรักเกียรติ สุขธนะ อดีตรัฐมนตรีว่าการกระทรวงสาธารณสุข ซึ่งถูกตัดสินจำคุกเป็นเวลา 15 ปี จากกรณีทุจริตโครงการจัดซื้อยาและเวชภัณฑ์ โดยนายรักเกียรติได้นำทรัพย์สินไปฝากไว้ในบัญชีของคนใกล้ชิด มาประกอบการพิจารณาด้วย</p>
<p>ผู้สื่อข่าวถามว่าเหตุใดจึงเจาะจงตรวจสอบนายชาญ ชัย เป็นพิเศษ นายสมคิด กล่าวว่า เป็นเพราะเห็นว่า การกระทำของนายชาญชัยไม่ถูกกฎหมาย ทำให้ประชาชนได้รับผลกระทบ เมื่อถามว่า ขณะนี้กลุ่มนายชาญชัยมีความขัดแย้งกับกลุ่ม 12 ของ พล.ต.อ.ประชา พรหมนอก ส.ส.สัดส่วน พรรคเพื่อแผ่นดินอยู่ คนจะสงสัยว่าเป็นเครื่องมือของกลุ่ม พล.ต.อ.ประชา หรือไม่ นายสมคิด กล่าวว่า แม้ตนจะอยู่จังหวัดอุดรธานี เหมือน พล.ต.อ.ประชา แต่ พล.ต.อ.ประชา เป็น ส.ส.สัดส่วน จึงไม่มีส่วนเกี่ยวข้องกัน ยืนยันว่าไม่ได้รับงานกลุ่ม 12 มาเล่นงานนายชาญชัย</p></body>
</news>
