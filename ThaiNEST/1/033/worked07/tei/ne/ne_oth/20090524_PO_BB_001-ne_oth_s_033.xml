<teiHeader>
<fileDesc>
<titleStmt>
  <title>ดีเอสไอลงพื้นที่กรุงเก่าตรวจสต็อกมัน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/05/24/news_28803718.php?news_id=28803718  </bibl>
</sourceDesc>
</fileDesc>
</teiHeader>
<news>
<headline>ดีเอสไอลงพื้นที่กรุงเก่าตรวจสต็อกมัน</headline>
<lead></lead>
<neck></neck>
<body><p>วานนี้ (23 พ.ค.) พ.อ.ปิยะวัฒก์ กิ่งเกตุ <name>ผู้บัญชาการสำนักคดีอาญาพิเศษ กรมสอบสวนคดีพิเศษ (ดีเอสไอ)</name> พร้อมด้วย พ.ต.อ.สุชาติ วงศ์อนันต์ชัย <name>รองอธิบดีกรมสอบสวนคดีพิเศษ</name> และคณะพนักงานสอบสวนคดีพิเศษ ได้เดินทางไปยังโกดังรับฝากสินค้าของบริษัท ทีเอสนครหลวง จำกัด เลขที่ 40 หมู่ 3 ริมถนนนครหลวง-อยุธยา ต.คลองสระแก อ.นครหลวง จ.พระนครศรีอยุธยา หลังจากได้รับการประสานจากองค์การคลังสินค้า (อคส.) ขอความร่วมมือให้ตรวจสอบสต็อกมันสำปะหลังที่เกษตรกรจำนำไว้ในโครงการรับจำนำ ของ อคส.</p>
<p>ทั้งนี้ ผลการตรวจสอบว่า ทั้งเอกสารและจำนวนของมันสำปะหลังในโกดังที่ 6 มีมันสำปะหลังอยู่ครบและตรงตามเอกสาร</p>
<p>พ.ต.อ.สุชาติ กล่าวว่า จากการที่ทางดีเอสไอได้รับมอบหมายให้ตรวจสอบการกระทำที่ส่อไปในทางทุจริตใน โครงการรับจำนำมันสำปะหลังของรัฐ และได้รับเป็นคดีพิเศษนั้น เบื้องต้นทราบว่าโกดังแห่งนี้เป็นโกดังที่ อคส.เช่าไว้เป็นโกดังกลางเพื่อเก็บสต็อกมันสำปะหลังที่รับจำนำจากเกษตรกร จากกว่า 10 จังหวัด จึงเข้าตรวจสอบเพื่อเก็บข้อมูล ว่า มีช่องว่างที่ทาง อคส.เอื้อประโยชน์ให้กับผู้ประกอบการจนนำไปหาผลประโยชน์หรือไม่ 
"แม้ว่าเบื้องต้นยังไม่พบความผิดปกติ แต่จะมีการตรวจสอบเรื่องตัวเลขมันสำปะหลังในสต็อกอีกครั้งหนึ่ง การตรวจสอบครั้งนี้ยังเป็นการสร้างความมั่นใจว่า การที่นำเงินของรัฐบาลไปรับจำนำผลผลิตของเกษตรกรนั้น มีความถูกต้องโปร่งใสหรือไม่ ส่วนเรื่องการยักย้ายถ่ายเท ทาง อคส.มีมาตรการในการควบคุมอยู่แล้ว ทางดีเอสไอเพียงแต่ไปดูว่ากฎระเบียบที่วางเอาไว้นั้น มีการใช้จริงหรือไม่ หากพบว่ามีการยักย้ายถ่ายเทผลผลิตออกไป ทางดีเอสไอก็จะดำเนินคดีทันที" พ.ต.อ.สุชาติ ระบุ</p></body>
</news>
