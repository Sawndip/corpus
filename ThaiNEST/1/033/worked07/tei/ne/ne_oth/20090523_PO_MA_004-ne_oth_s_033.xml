<teiHeader>
<fileDesc>
<titleStmt>
  <title>"ชาญชัย"ยันแค่คู่รัก-ไม่ใช่คู่สมรส เผยสัมพันธ์เจ้าของ ม.กรุงเทพธนบุรี  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-23 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol01230552&sectionid=0133&day=2009-05-23  </bibl>
</sourceDesc>
</fileDesc>
</teiHeader>
<news>
<headline>"ชาญชัย"ยันแค่คู่รัก-ไม่ใช่คู่สมรส เผยสัมพันธ์เจ้าของ ม.กรุงเทพธนบุรี</headline>
<lead>ออกมาโต้ทันควัน "ชาญชัย ชัยรุ่งเรือง" ลมออกหูไม่แจ้งบัญชี ม.กรุงเทพธนบุรี ให้ ปปช.ทราบ ยันเจ้าของเป็นแค่ "คู่รัก" ไม่ใช่ "คู่สมรส" เพราะไม่ได้จดทะเบียนสมรส ลั่นฟ้องนักวิชาการมือป้อนข้อมูล ป.ป.ช.</lead>
<neck></neck>
<body><p>ภายหลังนายสมคิด หอมเนตร นักวิชาการอิสระ เข้ายื่นหนังสือต่อคณะกรรมการป้องกันและปราบปรามการทุจริตแห่งชาติ (ป.ป.ช.) เพื่อขอให้ตรวจสอบรายการแสดงทรัพย์สินและหนี้สินของนายชาญชัย ชัยรุ่งเรือง <name>รมว.อุตสาหกรรม</name> และ<name>หัวหน้าพรรคเพื่อแผ่นดิน (พผ.)</name> ที่ยื่นไว้เมื่อวันที่ 22 ธันวาคม 2551 เนื่องจากสงสัยว่ามีการใช้ชื่อนางบังอร ชัยรุ่งเรือง เบญจาธิกุล เป็นผู้ถือครองการเป็นเจ้าของมหาวิทยาลัยกรุงเทพธนบุรีแทนนั้น </p>
<p>ล่าสุด เมื่อวันที่ 22 พฤษภาคม นายชาญชัยให้สัมภาษณ์ <name>"มติชน"</name> โดยกล่าวชี้แจงว่า ตนไม่ใช่เจ้าของมหาวิทยาลัยกรุงเทพธนบุรี ไม่มีหุ้นแม้แต่<name>บาท</name>เดียว แต่ได้รับเชิญจากนางบังอร เบญจาธิกุล เจ้าของมหาวิทยาลัย ให้ไปบรรยายพิเศษ และเป็นอาจารย์แนะแนวด้านการศึกษา อย่างไรก็ตาม ได้ลาออกจากทุกตำแหน่งในมหาวิทยาลัยกรุงเทพธนบุรี หลังได้รับแต่งตั้งให้ดำรงตำแหน่งที่ปรึกษานายกรัฐมนตรี ในรัฐบาลนายสมัคร สุนทรเวช อดีต<name>นายกรัฐมนตรี</name> ส่วนความสัมพันธ์ระหว่างตนกับนางบังอรนั้น ก็เป็นเพียงคู่รัก ไม่ใช่คู่สมรส เพราะตนเคยขอนางบังอรแต่งงานและจดทะเบียนสมรส แต่นางบังอรบอกให้รอดูใจกันอีกสัก 4-5 ปี ดังนั้น ในการยื่นบัญชีทรัพย์สินฯต่อ ป.ป.ช. ตนจึงไม่ได้ยื่นบัญชีคู่สมรส วันนี้นางบังอรก็ยังใช้นามสกุล "เบญจาธิกุล" ไม่ใช่ "ชัยรุ่งเรือง" ตามที่นายสมคิดกล่าวอ้าง</p>
<p>"ผมท้าพิสูจน์ให้มาตรวจสอบได้เลย และพร้อมให้ข้อมูลกับ ป.ป.ช. เพราะเชื่อว่าตัวเองเข้ามาทำหน้าที่ด้วยความซื่อสัตย์สุจริต ไม่เคยซุกทรัพย์สินตามที่ถูกกล่าวหา และกรณีของผมจะไม่ซ้ำรอยกรณีคุณรักเกียรติ (สุขธนะ อดีต <name>รมว.สาธารณสุข</name> ที่ถูกตัดสินจำคุก 15 ปีในคดีทุจริตยา) แน่นอนเพราะเป็นคนละประเด็นกัน จะมาเทียบเคียงกันไม่ได้" นายชาญชัยกล่าว และว่า จากการตรวจสอบประวัติของนายสมคิด ผู้ยื่นร้องพบว่า เคยลงสมัครสมาชิกสภาจังหวัด <name>(ส.จ</name>.) และ <name>ส.ส.</name> แต่ไม่ได้รับเลือก และขณะนี้ไม่พบว่ามีที่ทำงานเป็นหลักแหล่ง โดยจะมอบหมายให้ฝ่ายกฎหมายฟ้องดำเนินคดีกับนายสมคิดในข้อหาหมิ่นประมาทต่อไป </p></body>
</news>
