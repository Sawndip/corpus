<teiHeader>
<fileDesc>
<titleStmt>
  <title>ศาลรธน.รับตีความพ.ร.ก.กู้เงิน-อนุฯกกต.ยืดสอบยุบปชป.  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-20 21:04:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000056681  </bibl>
</sourceDesc>
</fileDesc>
</teiHeader>
<news>
<headline>ศาลรธน.รับตีความพ.ร.ก.กู้เงิน-อนุฯกกต.ยืดสอบยุบปชป.</headline>
<lead></lead>
<neck></neck>
<body><p>การประชุมคณะตุลาการศาลรัฐธรรมนูญประจำสัปดาห์ เมื่อวานนี้(20พ.ค.) ที่ประชุมได้หยิบยกกรณีที่นายชัย ชิดชอบ <name>ประธานสภาผู้แทนราษฎร</name> ส่งความเห็นของ<name>ส.ส.</name> ขอให้ศาลรัฐธรรมนูญพิจารณาวินิจฉัยตามรัฐธรรมนูญ มาตรา 185 กรณี พ.ร.ก.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ พ.ศ. 2552 เป็นไปตามรัฐธรรมนูญมาตรา184 วรรค 1 หรือวรรค 2 หรือไม่ ซึ่งหลังตรวจสอบคำร้องพบว่า เป็นไปตามที่กฎหมายกำหนดคือ มีส.ส.เข้าชื่อจำนวน 99 คน จาก<name>ส.ส.</name>ทั้งหมด 471 คน ถือว่าครบ 1 ใน 5 ตามที่ที่รัฐธรรมนูญกำหนดไว้ ศาลรัฐธรรมนูญมีอำนาจรับพิจารณาวินิจฉัยคำร้องนี้ ตามข้อกำหนดศาลรัฐธรรมนูญว่าด้วยวิธีพิจารณาและการวินิจฉัย พ.ศ.2550 จึงมีคำสั่งให้รับคำร้องไว้พิจารณา และมีหนังสือแจ้ง<name>ประธานสภาฯ</name>ในฐานะผู้ร้องเพื่อทราบ</p>
<p>ทั้งนี้ เพื่อประโยชน์แห่งการพิจารณา จึงให้มีหนังสือแจ้งต่อนายกรัฐมนตรี ในฐานะคณะรัฐมนตรี นาย ประเกียรติ นาสิมมา <name>ส.ส.พรรคเพื่อไทย</name> ในฐานะผู้แทนผู้เสนอความเห็นต่อ<name>ประธานสภาฯ</name>ให้จัดทำคำชี้แจง โดยเสนอความเห็นเป็นหนังสือไปยังศาลรัฐธรรมนูญ ภายในวันที่ 25 พ.ค.52</p>
<p>นอกจากนี้ให้นายรัฐมนตรี หรือผู้แทน และนายประเกียรติ หรือผู้แทน เข้าชี้แจงด้วยวาระต่อศาลรัฐธรรมนูญ ในวันอังคารที่ 26พ.ค.52 เวลา 09.30 น. ณ ห้องออกนั่งพิจารณาคดีชั้น 2 อาคารสำนักงานศาลรัฐธรรมนูญ หากไม่ดำเนินการภายในระยะเวลาที่กำหนด ให้ถือว่าไม่ติดใจที่จะชี้แจงหรือแสดงความเห็นเพิ่มเติม</p>
<p>นาย ชัช ชลวร ประธานศาลรัฐธรรมนูญ ให้สัมภาษณ์สั้นๆว่า คณะตุลาการได้คำนึงถึงความจำเป็น และจะพยายามทำเรื่องโดยเร็วที่สุด</p>
<p>**ขยายเวลารอสอบเนวินคดียุบปชป.</p>
<p>นายสุทธิพล ทวีชัยการ <name>เลขาธิการ กกต</name>. แถลงว่าที่ประชุมกกต.มีมติขยายเวลาให้อนุกรรมการไต่สวนข้อเท็จจริง กรณีนายพิชา วิจิตรศิลป์ ประธานชมรมกฎหมายภิวัฒน์และเครือข่าย ร้องขอให้กกต. ตรวจสอบข้อเท็จจริงและ ส่งเรื่องให้อัยการสูงสุดยื่นคำร้องต่อศาลรัฐธรรมนูญ เพื่อพิจารณาและมีคำสั่งยุบพรรคประชาธิปัตย์ พร้อมเพิกถอนสิทธิการเลือกตั้งกรรมการบริหารพรรคออกไปอีก 15 วัน นับตั้งแต่ครบระยะเวลาที่ขอขยายครั้งที่ 2 เมื่อวันที่ 15 พ.ค.ที่ผ่านมา โดยจะครบกำหนดการขอขยายเวลาครั้งใหม่นี้ ในวันที่ 30 พ.ค.</p>
<p>ทั้งนี้ เนื่องจากทางเลขาอนุกรรมการไต่สวนแจ้งว่า ในช่วงการขอขยายเวลาครั้งที่ 2 ได้สอบปากคำพยานไปหลายปากแล้ว ซึ่งในจำนวนนี้รวมถึง นายบรรหาร ศิลปอาชา อดีต<name>หัวหน้าพรรคชาติไทย</name> นายสุวัจน์ ลิปตพัลลภ อดีตแกนนำพรรครวมใจไทยชาติพัฒนา กรณีที่ถูกกล่าวว่า เป็นผู้ถูกเพิกถอนสิทธิ แล้วยังเข้ายุ่งเกี่ยวกับการจัดตั้งรัฐบาล แต่ยังเหลือพยานปากสำคัญคือ นายเนวิน ชิดชอบ ที่ทางอนุกรรมการได้ส่งหนังสือเชิญมาชี้แจงผ่านทางไปรษณีย์ไปยังบ้านพักใน จ.บุรีรัมย์ เมื่อวันที่ 8 เม.ย. ที่ผ่านมา แต่ยังไม่มีการตอบรับกลับมา ประกอบกับพบว่านายเนวิน มีที่พักในกรุงเทพมหานคร ด้วย ทางอนุกรรมการจึงได้มีการส่งหนังสือเชิญอีกครั้งหนึ่ง โดยส่งไปทั้งที่บ้านพักในจ.บุรีรัมย์ และกรุงเทพมหานคร เมื่อวันที่ 15 พ.ค.ที่ผ่านมา และคาดว่าจะใช้ช่วงเวลาที่ขอขยายครั้งนี้ ในการรับฟังคำชี้แจง</p>
<p>ทั้งนี้ ทางเลขาอนุกรรมการฯได้แจ้งว่า การขอขยายเวลาไต่สวนครั้งนี้จะเป็นครั้งสุดท้าย หากนายเนวิน ยังไม่เข้ามาชี้แจง ก็จะสรุปความเห็นเสนอกกต.พิจารณาต่อไป อย่างไรก็ตาม นายเนวิน สามารถชี้แจงเป็นรายลักษณ์อักษร หรือจะมาชี้แจงด้วยตนเองก็ได้</p></body>
</news>
