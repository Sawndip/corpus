<teiHeader>
<fileDesc>
<titleStmt>
  <title>"ชาญชัย"เก้อกกต.ไม่รับนั่งหน.พรรค เหตุกลุ่ม12 ยื่นหนังสือชะลอตอบรับ  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01pol03270552&sectionid=0133&day=2009-05-27  </bibl>
</sourceDesc>
</fileDesc>
</teiHeader>
<news>
<headline>"ชาญชัย"เก้อกกต.ไม่รับนั่งหน.พรรค เหตุกลุ่ม12 ยื่นหนังสือชะลอตอบรับ</headline>
<lead>"กกต."ยังไม่ตอบรับ"ชาญชัย"นั่ง<name>หัวหน้าพรรค พผ.</name> หลัง"กลุ่ม 12"ยื่นหนังสือชะลอรับรองผลประชุมใหญ่ แนะร้องศาล รธน.หลังถูกเพิกถอนมติชุด"ประชา"</lead>
<neck></neck>
<body><p>เมื่อวันที่ 26 พฤษภาคม นายสุทธิพล ทวีชัยการ <name>เลขาธิการคณะกรรมการการเลือกตั้ง (กกต.)</name> กล่าวถึงกรณีกลุ่ม 12 พรรคเพื่อแผ่นดินมีหนังสือมายัง กกต.เมื่อวันที่ 23 เมษายน ให้ชะลอการแจ้งตอบรับการประชุมใหญ่วิสามัญครั้งที่ 1/2552 เมื่อวันที่ 20 เมษายน ซึ่งที่ประชุมมีมติเลือกนายชาญชัย ชัยรุ่งเรือง เป็นหัวหน้าพรรคคนใหม่ อีกทั้งกลุ่ม 12 ยังยื่นฟ้องต่อศาลปกครองสูงสุดให้เพิกถอนคำสั่งของ กกต.ที่มีมติให้การประชุมใหญ่วิสามัญเมื่อวันที่ 9 ธันวาคม 2551 ไม่ชอบด้วยกฎหมาย ว่า ขณะนี้ กกต.ยังไม่ตอบรับกรณีที่นายชาญชัยได้เป็นหัวหน้าพรรค และเท่าที่ทราบเมื่อมีหนังสือดังกล่าวมาถึง จะต้องนำเสนอไปยังนายอภิชาต สุขัคคานนท์ <name>ประธาน กกต.</name>ในฐานะนายทะเบียนพรรคการเมือง เพื่อนำเรื่องดังกล่าวเข้าสู่วาระการประชุมของ กกต. และเมื่อ กกต.ได้รับเรื่องแล้วจะต้องมีการพิจารณาเพื่อตอบรับภายใน 30 วัน</p>
<p>นายสุทธิพลกล่าวว่า ส่วนที่กลุ่ม 12 พรรคเพื่อแผ่นดินได้ยื่นฟ้องต่อศาลปกครองสูงสุดให้เพิกถอนคำสั่งของ กกต.ที่มีมติให้การประชุมใหญ่วิสามัญเมื่อวันที่ 9 ธันวาคม 2551 ที่เลือก พล.ต.อ.ประชา พรหมนอก เป็นหัวหน้าพรรคไม่ถูกต้องตามกฎหมาย และศาลปกครองได้รับคำฟ้องดังกล่าวก่อนพิพากษานั้น ทางศาลได้ให้ กกต.ทำคำชี้แจงซึ่งขณะนี้ได้ทำบันทึกคำชี้แจงเตรียมเสนอต่อที่ประชุม กกต.แล้ว ทั้งนี้กรณีดังกล่าว ถ้าเป็นอำนาจทางปกครองของ กกต.ที่วินิจฉัยชี้ขาดที่เป็นอำนาจโดยตรงตามรัฐธรรมนูญจะอยู่ในอำนาจที่ศาลปกครองจะพิจารณาคำฟ้องดังกล่าวตามมาตรา 22 ของ พ.ร.บ.ประกอบรัฐธรรมนูญว่าด้วย กกต.พ.ศ.2550 ได้</p>
<p>"หากกลุ่ม 12 ไม่เห็นด้วยกับมติ กกต.ที่ชี้ว่าการประชุมใหญ่เมื่อวันที่ 9 ธันวาคม 2551 มิชอบ ก็น่าจะยื่นคำร้องต่อศาลรัฐธรรมนูญ อีกทั้งที่ กกต.มีมติออกมาเป็นเพราะกลุ่ม 12 พรรคเพื่อแผ่นดินทำหนังสือสอบถามมายัง กกต.ซึ่งเป็นเพียงการพิจารณาของนายทะเบียนพรรคการเมืองตาม พ.ร.บ.พรรคการเมืองว่าจะตอบรับหรือไม่ แต่กรณีดังกล่าวนายทะเบียนพรรคการ เมืองไม่เห็นชอบ ดังนั้นจึงไม่น่าจะยื่นร้องต่อศาลปกครองได้" นายสุทธิพลกล่าว</p></body>
</news>
