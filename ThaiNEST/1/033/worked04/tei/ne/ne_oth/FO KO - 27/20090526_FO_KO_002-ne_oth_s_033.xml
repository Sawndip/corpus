<teiHeader>
<fileDesc>
<titleStmt>
  <title>พายุถล่มอินเดีย-บังคลาเทศตายไม่ต่ำ30  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.komchadluek.net/detail/20090526/14349/%e0%b8%9e%e0%b8%b2%e0%b8%a2%e0%b8%b8%e0%b8%96%e0%b8%a5%e0%b9%88%e0%b8%a1%e0%b8%ad%e0%b8%b4%e0%b8%99%e0%b9%80%e0%b8%94%e0%b8%b5%e0%b8%a2%e0%b8%9a%e0%b8%b1%e0%b8%87%e0%b8%84%e0%b8%a5%e0%b8%b2%e0%b9%80%e0%b8%97%e0%b8%a8%e0%b8%95%e0%b8%b2%e0%b8%a2%e0%b9%84%e0%b8%a1%e0%b9%88%e0%b8%95%e0%b9%88%e0%b8%b330.html  </bibl>
</sourceDesc>
</fileDesc>
</teiHeader>
<news>
<headline>พายุถล่มอินเดีย-บังคลาเทศตายไม่ต่ำ30</headline>
<lead><name head="พายุ">พายุไซโคลน</name>พัดถล่มอินเดียและบังคลาเทศทำให้เกิดน้ำท่วมหนักในหลายพื้นที่ คร่าชีวิตผู้คนไปอย่างน้อย 33 ราย สูญหายอีกหลายสิบคน</lead>
<neck></neck>
<body><p>(26พ.ค.) <name head="พายุ">พายุไซโคลนไอลา</name> พัดขึ้นฝั่งทางตะวันออกของอินเดียและบังคลาเทศเมื่อบ่ายวานนี้ด้วยความเร็วลม 110 กิโลเมตรต่อชั่วโมง ทำให้เกิดฝนตกหนัก ลมแรงและมีคลื่นสูง 4 เมตรซัดกระหน่ำบ้านเรือนหลายพันหลังในพื้นที่ลุ่มริมชายฝั่งและตามเกาะแก่งในอ่าวเบงกอล พังเสียหาย และเขื่อนกั้น น้ำหลายสิบแห่งแตก ทำให้เกิดน้ำท่วมฉับพลันเป็นบริเวณกว้างรวมถึงบริเวณพื้นที่ป่าสามเหลี่ยมปากแม่น้ำซุนดาร์บันส์ซึ่งเป็นที่ไหลมาบรรจบกันของแม่น้ำคงคาและพรหมบุตร และเป็นเขตป่าสงวนของเสือที่ใหญ่ที่สุดในโลก</p>
<p> ประชาชนกว่า 5 แสนคนต้องหนีออกจากบ้านเรือนไปอยู่ในที่ปลอดภัย และยังมีประชาชนอีกหลายแสนคนถูกปล่อยเกาะจากน้ำท่วม มีผู้เสียชีวิตอย่างน้อย 33 ราย ในจำนวนนี้ 18 รายอยู่ในรัฐเบงกอลตะวันตกของอินเดีย</p>
<p> ขณะที่กองทัพ และหน่วยบรรเทาทุกข์ในบังคลาเทศกำลังพยายามเข้าไปช่วยเหลือประชาชนในพื้นที่ประสบภัย ที่ติดค้างอยู่ท่ามกลางน้ำท่วมกว่า 4 แสนคน โดยเฉพาะในเมืองค็อกซ์บาซาร์,จิตตะกอง,เนาคาลี ,เฟนี,ลักษมีปูร์ ,โคมิลลา จันปูร์ และ คูลนา ที่ได้รับความเสียหายหนักที่สุด เจ้าหน้าที่บอกว่า ขณะนี้ยังไม่สามารถเข้าไปให้ความช่วยเหลือผู้ประสบภัยได้เพราะสภาพอากาศยังเลวร้ายและกระแสน้ำในแม่น้ำยังเชี่ยวกราก </p>
<p> ส่วนที่อินเดีย ซึ่งพายุได้พัดกระหน่ำในเขตนครกัลกัตตา เมืองเอกของรัฐเบงกอลตะวันตก ที่มีประชากรอาศัยอยู่หนาแน่น ทำให้มีต้นไม้และเสาไฟฟ้าหักโค่น มีรถยนต์พังเสียหายเป็นจำนวนมาก และเกิดน้ำท่วมตามถนนหนทาง  มีผู้เสียชีวิตในเมืองนี้ 5 ราย  เจ้าหน้าที่วิตกว่ายอดผู้เสียชีวิตจะสูงกว่านี้ ขณะที่ทางการได้ร้องขอความช่วยเหลือจากกองทัพในการช่วยเหลือผู้ประสบภัยในหมู่บ้านกว่า 100 แห่งตามแนวชายฝั่งที่จมอยู่ใต้น้ำ</p></body>
</news>
