<teiHeader>
<fileDesc>
<titleStmt>
  <title>โสมแดงป่วนไม่หยุด เดินเครื่องนิวเคลียร์  </title>
  <author>โพสทูเดย์  </author>
</titleStmt>
<publicationStmt>
  <publisher>โพสท์ทูเดย์  </publisher>
  <pubPlace>http://www.posttoday.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.posttoday.com/international.php?id=49533  </bibl>
</sourceDesc>
</fileDesc>
</teiHeader>
<news>
<headline>โสมแดงป่วนไม่หยุด เดินเครื่องนิวเคลียร์</headline>
<lead>เกาหลีเหนือกลับมาเดินเครื่องโรงปฏิกรณ์นิวเคลียร์อีกครั้ง อ้างป้องกันตนเองจากสหรัฐ</lead>
<neck></neck>
<body><p> เมื่อวานนี้ <name head="หนังสือพิมพ์">หนังสือพิมพ์ โชซุน อิลโบ</name> ของเกาหลีใต้ รายงานอ้างแหล่งข่าวเปิดเผยว่า ดาวเทียมจารกรรมของสหรัฐได้พบสัญญาณที่แสดงให้เห็นว่า โรงปฏิกรณ์นิวเคลียร์ในเมืองยองบอน ของเกาหลีเหนือ ได้กลับมาเดินเครื่องอีกครั้งหนึ่งหลังจากที่ได้ปิดโรงงานไปเมื่อก่อนหน้านี้</p>
<p>จากการตรวจจับสัญญาณของดาวเทียม ได้พบกลุ่มไอน้ำพวยพุ่งออกจากโรงงานดังกล่าวซึ่งตั้งอยู่ทางตอนเหนือของกรุงเปียงยาง ซึ่ง นับเป็นการจุดกระแสวิตกกังวลให้กับชาวโลก หลังจากก่อนหน้านี้เกาหลีเหนือได้บรรลุผลสำเร็จในการทดลองยิงขีปนาวุธพิสัยไกล และทดลองระเบิดนิวเคลียร์ใต้ดิน</p>
<p>ด้านสำนักข่าวกลางเกาหลีเหนือ (เคซีเอ็นเอ) รายงานว่า ชาวเกาหลีเหนือพากันมารวมตัวกันบนท้องถนน เพื่อให้การสนับสนุนต่อรัฐบาลที่ได้ทดลองระเบิดนิวเคลียร์ครั้งล่าสุด ซึ่งอ้างว่าเป็นหนึ่งในมาตรการป้องกันตนเองจากการรุกรานของสหรัฐ
โชแตโบก เจ้าหน้าที่ระดับสูงของพรรคคอมมิวนิสต์ ในเกาหลีเหนือ ระบุว่า ท่าทีที่เป็นปฏิปักษ์และการคว่ำบาตรทางเศรษฐกิจของสหรัฐต่อเกาหลีเหนือ คือสิ่งที่ปลุกเร้าให้เกาหลีเหนือต้องเดินหน้าโรงปฏิกรณ์นิวเคลียร์ขึ้นอีกครั้ง</p></body>
</news>
