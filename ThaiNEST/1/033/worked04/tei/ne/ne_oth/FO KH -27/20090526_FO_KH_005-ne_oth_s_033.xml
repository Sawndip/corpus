<teiHeader>
<fileDesc>
<titleStmt>
  <title>พม่าโดนรุมหันซัดไทยจุ้นคดี"ซูจี"  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-26 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObWIzSXdNakkyTURVMU1nPT0=&sectionid=TURNd05nPT0=&day=TWpBd09TMHdOUzB5Tmc9PQ==  </bibl>
</sourceDesc>
</fileDesc>
</teiHeader>
<news>
<headline>พม่าโดนรุมหันซัดไทยจุ้นคดี"ซูจี"</headline>
<lead></lead>
<neck></neck>
<body><p>เมื่อ 25 พ.ค. เอเอฟพีรายงานว่า การประชุมรัฐมนตรีกลุ่มเอเชีย-ยุโรป หรืออาเซม ที่กรุงฮานอย ประเทศเวียดนาม ทุ่มเทความสนใจไปที่ประเด็นรัฐบาลทหารพม่าดำเนินคดีนางออง ซาน ซู จี ผู้นำประชาธิปไตยพม่า ที่ถูกดำเนินคดีในข้อหาละเมิดคำสั่งกักบริเวณ ปล่อยให้ชาวอเมริกันเข้าไปอยู่ในบ้าน 2 วัน ซึ่งขณะที่สหภาพยุโรปเรียกร้องให้พม่าปล่อยตัวนางซู จี ฝ่ายรัฐบาลทหารพม่ากลับมีท่าทีแข็งกร้าว ออกแถลงการณ์ตำหนิรัฐบาลไทย ในฐานะประธานกลุ่มอาเซียนว่าทำผิดหลักการอาเซียน ก้าวก่ายกิจการภายในหมู่ชาติสมาชิก กรณีออกแถลงการณ์ห่วงใยนางซู จี พร้อมเรียกร้องให้พม่าปฏิบัติตามหลักสิทธิมนุษยชน ในฐานะที่เป็นส่วนหนึ่งของอาเซียน</p>
<p> "แถลงการณ์ของประธานอาเซียนไม่ถูกต้องตามประเพณีปฏิบัติ ซึ่งต้องผ่านการพิจารณาจากเจ้าหน้าที่ระดับสูงก่อนแล้วจึงเสนอไปยังรัฐมนตรีต่างประเทศอาเซียนแต่ละประเทศพิจารณา แต่แถลงการณ์ฉบับนี้ไม่ได้ทำเช่นนั้น แสดงถึงเจตนาไม่ดีและเป็นประเพณีที่ไม่ดีต่ออาซียน พม่าขอแสดงความเสียใจที่ประธานอาเซียนไม่ได้รักษาศักดิ์ศรีของอาเซียน พม่า และไทย อีกทั้งสิ่งที่เขียนในแถลงการณ์ไม่ถูกต้อง ถือว่าเข้ามาแทรกแซงกิจการภายในประเทศพม่า" นิวไลต์ออฟเมียร์นมาร์ กระบอกเสียงรัฐบาลพม่าระบุ</p>
<p>ด้านนายกษิต ภิรมย์ <name>รัฐมนตรีต่างประเทศ</name> กล่าวว่า ถ้อยแถลงที่ออกไปเป็นเรื่องที่ปลัดกระทรวงการต่างประเทศอาเซียน 10 ประเทศได้เห็นแล้วระหว่างการประชุมที่จังหวัดภูเก็ต ไม่ได้เป็นการทำโดยพลการ ได้เรียนให้ฝ่ายพม่าทราบผ่านสถานทูตพม่าที่กรุงเทพฯ และสถานทูตไทยที่กรุงย่างกุ้งว่าเป็นสิ่งที่เรากำลังดำเนินการอยู่ </p></body>
</news>
