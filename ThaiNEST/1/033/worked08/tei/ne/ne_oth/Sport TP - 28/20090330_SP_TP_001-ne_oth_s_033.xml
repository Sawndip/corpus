<teiHeader>
<fileDesc>
<titleStmt>
  <title>ประหยัดที่2ตั๋วออกัสต้าแค่เอื้อม  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-03-30 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.thaipost.net/news/300309/2506  </bibl>
</sourceDesc>
</fileDesc>
</teiHeader>
<news>
<headline>ประหยัดที่2ตั๋วออกัสต้าแค่เอื้อม</headline>
<lead>โยฮัน  เอ็ดฟอร์ส  โปรชาวสวีดิชคว้าแชมป์แรกในรอบ  3  ปี  หลังนำม้วนเดียวจบ  แม้ในรอบสุดท้ายต้องอาศัยเบอร์ดีหลุมสุดท้ายเฉือนชนะ  ประหยัด  มากแสง  นักกอล์ฟเจ้าถิ่น  และคริส  ร็อดเจอร์ส  จากอังกฤษ  2  สโตรก  ใน<name>ศึกเอเชียนทัวร์</name><name head="รายการ">รายการแบล๊คเมาเท่น  มาสเตอร์ส </name> ชิงเงินรางวัลรวม  500,000  <name>เหรียญสหรัฐ </name> ณ  สนามแบล๊คเมาเท่น  กอล์ฟคลับ  เมื่อวันที่  29  มี.ค.ที่ผ่านมา</lead>
<neck></neck>
<body><p>โยฮัน  เอ็ดฟอร์ส  ยังรักษามาตรฐานการเล่นรายการนี้ได้อย่างคงเส้นคงวา  โดยในรอบสุดท้ายเก็บเพิ่มอีก  4  อันเดอร์พาร์  68  รวมสี่วัน  17  อันเดอร์พาร์  271  เฉือนชนะ  ประหยัด  มากแสง  นักกอล์ฟไทย  และ  คริส  ร็อดเจอร์ส  จากอังกฤษ  2  สโตรก</p>
<p>อย่างไรก็ตาม  มาเล่นรอบรอบสุดท้ายค่อนข้างจะสนุกสูสี  เนื่องจากประหยัด  มากแสงที่ต้องการทำอันดับดีเพื่อรักษาอันดับโลกให้อยู่ใน  50  อันดับแรกให้ได้เพื่อสิทธิเข้าไปเล่นใน<name>เดอะมาสเตอร์ส</name>  <name>เมเจอร์</name>รายการแรกของปีที่ออกัสต้า  เนชันแนล  กอล์ฟคลับในอีก  2  สัปดาห์ข้างหน้าโชว์ฟอร์มได้อย่างยอดเยี่ยม
</p>
โดยในรอบสุดท้ายนักกอล์ฟเจ้าถิ่นชาวหัวหินรีดฟอร์มเก่งเก็บเพิ่มอีกถึง  8  เบอร์ดี้  ก่อนจบรอบสุดท้าย  8  อันเดอร์พาร์  64  ขึ้นมานำบนคลับเฮ้าส์ด้วยสกอร์รวม  15  อันเดอร์พาร์   273  ทำให้  เอ็ดฟอร์ส  ต้องเร่งเครื่องอย่างหนัก  แถมมาพลาดเสียดับเบิลโบกีที่หลุม  15  พาร์  4  ทำให้ตกมานำร่วมกับประหยัด  ก่อนไขก็อกสองทำเบอร์ดีที่หลุม  16  และ  18  แซงคว้าแชมป์ไป  2  สโตรก
</p>
<p>เอ็ดฟอร์ส  ที่นำการแข่งขันตั้งแต่วันแรกก่อนคว้าแชมป์รายการแรกนับตั้งแต่<name>ศึกบาร์เคลย์ส  สก็อตติช  โอเพ่น </name> เมื่อปี  2006  เผยว่าประหลาดใจมากที่มีแฟนกอล์ฟชาวสวีดิชติดตามเชียร์เขาเป็นจำนวนมาก  "ผมไม่คิดว่าจะมีแฟนกอล์ฟชาวสวีดิชอยู่ในหัวหินมากขนาดนี้  สำหรับเกมของผมนั้นยอมรับว่ามีความกดดันทุกวัน  แต่ผมพยายามเปลี่ยนความกดดันดังกล่าวมาเป็นแรงผลักดัน"
</p>
<p>ชัยชนะรายการนี้  โปรวัย  34  ปีจากสวีเดนรับเงินรางวัลไปครอง  79,250  <name>เหรียญสหรัฐ </name> ส่วน  ประหยัด  มากแสง  จบการแข่งขันในอันดับที่สองร่วม  พร้อมเงินรางวัล  42,375  <name>เหรียญสหรัฐ</name>  มีโอกาสสูงมากที่จะได้สิทธิเข้าไปเล่นใน  <name>เดอะ  มาสเตอร์ส </name> เนื่องจากอันดับโลกน่าจะยังอยู่ใน  50  อันดับแรก  อย่างไรก็ตามต้องรอการประกาศอันดับโลกอย่างเป็นทางการอีกครั้งในวันจันทร์ที่จะถึงนี้
</p>
<p>ประหยัดกล่าวหลังจบการแข่งขันว่า  ในช่วงเช้าก่อนออกรอบได้แวะไปเยี่ยมมารดาที่เป็นเบาหวานทำให้ฟิลลิ่งในการเล่นดีมาก  "วันนี้ไปหาแม่แล้วแม่ให้พรมา  ทำให้เล่นด้วยความมั่นใจ  แต่รายการนี้ค่อนข้างเหนื่อยจึงพยายามเซฟแรงเอาไว้  เล่นให้ช้าลง  วันนี้ฟิลลิ่งพัตต์ดีด้วยเนื่องจากเปลี่ยนพัตเตอร์มาใช้อีกอัน"
</p>
<p>ยอดนักกอล์ฟชาวหัวหินยังได้กล่าวด้วยว่าค่อนข้างพอใจกับผลงานที่ออกมา  "ตอนแรกตั้งเป้าขอติด  1  ใน  3  เพื่อรักษาสิทธิเข้าไปเล่น<name>มาสเตอร์ส </name> ซึ่งก็ทำได้อย่างที่ตั้งใจ  ส่วน<name head="การแข่งขัน">การแข่งขันมาสเตอร์ส</name>นั้น  ถ้าสุดท้ายแล้วได้ลงแข่งขันจริงๆ  ผมเต็มที่แน่หลังจากปีที่แล้วพลาดโอกาสไปแล้ว"
</p>
<p>ส่วนผลงานของนักกอล์ฟไทยคนอื่นๆ   ชัพชัย  นิราช  และ  ธงชัย  ใจดี  จบการแข่งขันในอันดับที่ห้าร่วมกันด้วยสกอร์รวม  13  อันเดอร์พาร์  275,  พรหม  มีสวัสดิ์  จบอันดับที่สิบห้าร่วมด้วยสกอร์รวม  10  อันเดอร์พาร์  278  เท่ากับ  กิรเดช  อภิบาลรัตน์
</p>
<p>เชาวลิต  ผลาผล  จบอันดับสามสิบเจ็ดร่วมกับ  ปวิธ  ตั้งกมลประเสริฐ  ด้วยสกอร์รวม   5  อันเดอร์พาร์  283,  ปริยะ  ชุณหสวัสดิกุล  จบอันดับสี่สิบสองร่วมด้วยสกอร์รวม  4  อันเดอร์พาร์  284,  ถาวร  วิรัตน์จันทร์  จบอันดับห้าสิบเอ็ดร่วมด้วยสกอร์  2  อันเดอร์พาร์  286,  นำโชค  ตันติโภคากุล  จบอันดับหกสิบร่วมด้วยสกอร์  อีเวนพาร์  288,  สมเกียรติ  ศรีสง่า  จบอันดับหกสิบสามร่วมด้วยสกอร์  1  โอเวอร์พาร์  289  และ  พิจิตร  เพชรเกษม  จบอันดับหกสิบเจ็ดด้วยสกอร์รวม  2  โอเวอร์พาร์  290.</p></body>
</news>
