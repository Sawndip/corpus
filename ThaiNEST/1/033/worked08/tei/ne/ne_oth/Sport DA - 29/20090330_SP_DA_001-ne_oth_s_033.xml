<teiHeader>
<fileDesc>
<titleStmt>
  <title>"น้ามวล"อกหักแพ้แต้ม  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-03-30 08:33:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=194818&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>"น้ามวล"อกหักแพ้แต้ม</headline>
<lead>"โลเปซ"เป็นเอกฉันท์ที่เปอร์โตริโก ยอดขุนพลเดี้ยงเดวิดเสียบ</lead>
<neck>“น้ามวล” อกหักอีกครั้ง พ่ายแต้ม โฮเซ โลเปซ นักชกเปอร์โตริโกขาดลอย ในการขึ้นชิง<name head="แชมป์">แชมป์โลกรุ่น 115 ปอนด์</name> องค์กรมวยโลก (WBO) ที่เปอร์โตริโก แต่โชว์หัวใจเกินร้อยชนะใจแฟนมวยเจ้าถิ่น เดินบวกเดินแลกได้ดุเดือดจนครบ 12 ยก</neck>
<body><p>ศึกชิง<name head="แชมป์">แชมป์โลกองค์กรมวยโลก WBO</name> <name head="รุ่น">รุ่นจูเนียร์</name>แบนตั้มเวต (115 ปอนด์) ที่ว่าง ระหว่าง นักชกไทย “ไอ้หมัดปืนกล” ประมวลศักดิ์ ก่อเกียรติยิม รองแชมป์โลกอันดับ 1 วัย 40 ปี กับนักชกเจ้าถิ่น โฮเซ โลเปซ จากเปอร์ โตริโก ที่ขึ้นชิงแชมป์โลกเป็นครั้งที่ 6 ฉลองวันคล้ายวันเกิดอายุครบ 37 ปี หลังจากผิดหวังจากการชิงแชมป์โลกมาก่อนนี้ 5 ครั้ง ที่สังเวียน รูเบน โรดริเกวซ โคลีเซียม เมืองบายามอน ประเทศเปอร์โตริโก ตรงกับเช้าวันอาทิตย์ที่ 29 มี.ค.ที่ผ่านมา ตามเวลาเมืองไทย</p>
<p>การชกไฟต์นี้ “น้ามวล” เสียเปรียบทุกด้าน ทั้งเรื่องเสียงเชียร์เจ้าถิ่น รูปร่างที่เตี้ยกว่า และเรื่องการตัดสิน ที่มีกรรมการเจ้าถิ่นร่วมทำหน้าที่ด้วย ได้แก่กรรมการห้ามบนเวที หลุยส์ พาโบน จากเปอร์โตริโก และกรรมการให้คะแนนทั้งสาม คือ คาร์ลอน โคลอน จากเปอร์โตริโก, ลิซา เจียมปา กับ ซีเจโรสส์ 2 กรรมการหญิงจากสหรัฐ การชกใน 4 ยกแรก ทั้งคู่ยังเล่นเชิงดักจังหวะชกกันสูสี ขึ้นยก 5 เป็นต้นไป “น้ามวล” สวมหัวใจสิงห์เปิดเกมลุยเดินแลกทันที แต่ทำอะไรได้ไม่ถนัด โลเปซ ดักชกเป็นชุดจากวงนอก และบล็อกหมัดได้แน่น จังหวะเสียเปรียบก็เข้ากอดได้ทัน ยก 7 “น้ามวล” โดนหมัดขวาตรงถึงกับเซหวิดร่วง แต่ยังฮึดกลับมาแลกหมัดต่อได้ ไม่โดนนับ ช่วงท้ายตั้งแต่ยก 10 จนถึงยก 12 ซึ่งเป็นยกสุดท้าย “น้ามวล” พยายามเร่งเดินต่อยอัดลำตัว แต่ก็โดนโต้หน้าสั่นหลายครั้ง ครบ 12 ยก กรรมการทั้ง 3 คน ให้ โลเปซ ชนะคะแนนเป็นเอกฉันท์ที่ 117-111, 117-111 และ 116-112 คะแนน</p>
<p>ความพ่ายแพ้ครั้งนี้ทำให้ประมวลศักดิ์ ต้องอกหักในการขึ้นชิงแชมป์โลกเป็นครั้งที่ 2 หลังชิงแชมป์โลกรุ่นนี้เมื่อ 3 ปีก่อนที่สหรัฐ แพ้คะแนน เฟอร์นันโด มอนเทียล นักชกจังโก้ ส่วน โลเปซ คว้าแชมป์โลกฉลองวันเกิดได้สำเร็จ เพิ่มสถิติการชกเป็น ชนะ 39 แพ้ 7 เสมอ 2 (น็อก 32) ส่วน “น้ามวล” แพ้เป็นหนที่ 2 และชนะ 45 เสมอ 1 (น็อก 24) อย่างไรก็ตาม “น้ามวล” ก็ชกได้ประทับใจแฟนมวยเจ้าถิ่น เพราะเดินเข้าแลกอย่างดุเดือดแทบทุกยก สร้างความลำบากให้ โลเปซ ได้หลายครั้ง ได้รับเสียงปรบมือปลอบใจหลังเดินลงเวที </p>
<p>ด้านความคืบหน้า <name>“ศึก M-150 พลังกำปั้นสะท้านโลกต้านภัยยาเสพติด”</name> วันที่ 3 เม.ย.นี้ ที่เวทีมวยชั่วคราวตลาดกลางลาดสวาย ต.ลาดสวาย จ.ปทุมธานี “เสี่ยฮุย” นายสุชาติ พิสิฐวุฒินันท์ โปรโมเตอร์และ<name>ผู้จัดการนักชกไทย</name> เปิดเผยว่า ยอดขุนพล นครหลวงโปรโมชั่น ที่จะขึ้นชกเป็นคู่เอก ป้องกัน<name head="แชมป์">แชมป์สภามวยโลกเอเชีย (WBC ASIA)</name> <name head="รุ่น">รุ่นแบนตั้มเวต (118 ปอนด์)</name> กับ เออฟาน โอกาห์ ผู้ท้าชิงจากอินโดนีเซีย นั้น ยอดขุนพล ได้รับบาดเจ็บจากการฟิตซ้อม หมอนรองกระดูกหัวไหล่ขวาเคลื่อน แพทย์สั่งหยุดพักไม่ต่ำกว่า 3 สัปดาห์ จึงต้องให้ เดวิด นครหลวงโปรโมชั่น <name head="รองแชมป์">รองแชมป์โลก WBC</name> อันดับ 3 ขึ้นมาเป็นคู่เอก ชิง<name head="แชมป์">แชมป์ WBC ASIA</name> <name head="รุ่น">รุ่นซูเปอร์ฟลายเวต</name>ที่ว่างกับ พันซ่า ซิลาบัน จากอินโด นีเซีย ส่วนคู่รอง นภาพล เกียรติศักดิ์โชคชัย <name head="แชมป์">แชมป์ WBC ASIA</name> <name head="รุ่น">รุ่นเฟเธอร์เวต</name> อุ่นหมัดกับ เจสัน บูตาบูต้า จากอินโดฯ รายการนี้ช่อง 3 ยิงสดเวลา 14.30-16.30 น.</p></body>
</news>
