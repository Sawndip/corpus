<teiHeader>
<fileDesc>
<titleStmt>
  <title>"นิโรธ"มั่นใจมหา"ลัยกีฬา5ปีตั้งได้  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TUROemNHOHhNREk0TURVMU1nPT0=&sectionid=TURNd09BPT0=&day=TWpBd09TMHdOUzB5T0E9PQ==  </bibl>
</sourceDesc>
</fileDesc>
</teiHeader>
<news>
<headline>"นิโรธ"มั่นใจมหา"ลัยกีฬา5ปีตั้งได้</headline>
<lead></lead>
<neck></neck>
<body><p>นายนิโรธ สุนทรเลขา <name>ประธานคณะกรรมาธิการการท่องเที่ยวและกีฬา สภาผู้แทนราษฎร (กมธ.สส.กีฬา)</name> เปิดเผยถึงความคืบหน้าในการผลักดันแนวคิดปฏิรูปหลักสูตรสถาบันการพลศึกษา สู่มหาวิทยาลัยการกีฬาแห่งประเทศไทยว่า หลังจากที่นายชุมพล ศิลปอาชา <name>รัฐมนตรีท่องเที่ยวและกีฬา</name> ได้รับข้อมูลจากผู้แทนสถาบันการพลศึกษาในประชุมกรรมการติดตามเร่งรัดพัฒนาการกีฬาและนันทนาการ เมื่อ 22 พ.ค.ที่ผ่านมา ซึ่งนายชุมพลมีความเห็นไปในทิศทางเดียวกัน แต่ได้กำชับต้องดูโครงสร้างต่างๆ ให้ละเอียด และหากอยู่ในกรอบกีฬาเท่านั้นก็น่าส่งเสริม ซึ่งเราไม่ได้นิ่งนอนใจเกี่ยวกับเรื่องนี้เพราะแนวคิดดังกล่าวไม่ต้องการให้มหาวิทยาลัยการกีฬาแห่งประเทศไทยนั้นซ้ำรอยกับการปฏิรูปสถาบันราชภัฏ และสถาบันราชมงคล ซึ่งแตกแขนงมากเกินไปจนทำให้แตกต่างจากแนวคิดดั้งเดิม </p>
<p>โดยที่ผ่านมาการพูดคุยเรื่องหลักสูตรกับอธิการบดีหลายๆ แห่ง ยอมรับว่ามีความพยายามจะใส่หลักสูตรมากเกินไปเหมือนกัน ซึ่งเราจำเป็นต้องตีกรอบให้แคบลงเพราะแนวคิดของมหาวิทยาลัยการกีฬาแห่งประเทศไทยมุ่งเน้นในการผลักดันนักกีฬาสู่ทีมชาติ รวมทั้งผู้ฝึกสอน, นักวิทยาศาสตร์การกีฬา ฯลฯ ส่วนจะใช้สถานที่ไหนนั้น ส่วนตัวคิดว่าน่าจะเป็นสถาบันการพลศึกษาที่มีความพร้อมอยู่แล้วเพราะไม่จำเป็นต้องสร้างอาคารสถานที่อีกจะได้ไม่ต้องใช้งบประมาณมากเกินไป อย่างไรก็ตามขั้นตอนการพัฒนาสู่มหาวิทยาลัยการกีฬาแห่งประเทศไทยน่าจะใช้เวลา 5 ปีหรือน้อยกว่านั้น หากผู้บริหารในวงการกีฬามีหัวใจที่เป็นนักกีฬาจริงและไม่กลัวว่าจะมีการเปลี่ยนแปลงโดยเฉพาะการเปลี่ยนชื่อเนื่องจากแนวทางยังเป็นแนวทางเดิม</p></body>
</news>
