<teiHeader>
<fileDesc>
<titleStmt>
  <title>สิงโตปรับโผส่งรูนีย์-เฮสกีย์คู่หอก  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-27 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/27/news_28454454.php?news_id=28454454  </bibl>
</sourceDesc>
</fileDesc>
</teiHeader>
<news>
<headline>สิงโตปรับโผส่งรูนีย์-เฮสกีย์คู่หอก</headline>
<lead>ฟาบิโอ คาเปลโล กุนซือชาวอิตาเลี่ยนของ "สิงโตคำราม" อังกฤษ เตรียมปรับหมากใหม่ ในเกมอุ่นเครื่องกับสโลวะเกียคืนวันเสาร์ที่ 28 มี.ค. วาง เวย์น รูนีย์ ลงเป็นหัวหอกคู่กับ เอมิล เฮสกีย์ พร้อมอาจจับ สตีเวน เจอร์ราร์ด มิดฟิลด์จอมถล่มประตูโยกไปเล่มริมเส้นฝั่งซ้าย แล้วดึง แกเร็ธ แบร์รี มาเป็นกองกลางคู่กับ แฟรงค์ แลมพาร์ด ส่วน เดวิด เบ็คแฮม ไม่พลาดได้ลงยืนคุมเส้นด้านขวา</lead>
<neck></neck>
<body><p>ฟาบิโอ คาเปลโล <name head="ผู้จัดการ">ผู้จัดการทีมชาติอังกฤษ</name> ซึ่งจะนำลูกทีมลงต้อนรับ สโลวะเกีย ในเกมอุ่นแข้งที่สนามเวมบลีย์ ในคืนวันเสาร์ที่ 28 มี.ค. เวลา 00.15 น. เตรียมปรับหมากใหม่อีกครั้ง โดยจะให้ เวย์น รูนีย์ <name>ศูนย์หน้าแมนฯ ยูไนเต็ด</name> เป็นหัวหอกร่วมกับ เอมิล เฮสกีย์ จากแอสตัน วิลล่า ขณะที่ สตีเวน เจอร์ราร์ด กองกลาง<name head="กัปตันทีม">กัปตันทีมลิเวอร์พูล</name> ที่ทีแรกจะให้เป็นหน้าต่ำ แต่อาจปรับให้มายืนทางกราบซ้ายแทน</p>
<p>ส่วนมิดฟิลด์คู่กลาง แน่นอนว่าจะเป็นของ แฟรงค์ แลมพาร์ด กับ แกเร็ธ แบร์รี ที่ได้หวนคืนทีมชาติอีกหน เนื่องจากเจอร์ราร์ดจะถูกโยกไปยืนปีกซ้าย สำหรับปีกขวา เดวิด เบ็คแฮม จะรับใช้ชาติ 109 นัด แซงหน้าสถิติ 108 นัด ของเซอร์บ็อบบี มัวร์ กองหลัง<name head="กัปตันทีม">กัปตันทีมชุดแชมป์โลก 1966</name> และทำให้ "หนุ่มเบ็คส์" จะติดทัพ "สิงโตคำราม" มากที่สุดเป็นอันดับ 2 รองจาก ปีเตอร์ ชิลตัน ผู้รักษาประตู ที่ทำสถิติ 125 นัด ในสองทศวรรษ ระหว่าง 1970-1990</p>
<p>ขณะที่แผงหลังแน่นอนว่า จอห์น เทอร์รี กัปตันทีม จะยืนคู่กับ ริโอ เฟอร์ดินานด์ ส่วนแบ็คซ้าย แอชลีย์ โคล รับผิดชอบ สำหรับแบ็คขวา หนีไม่พ้น เกลน จอห์นสัน เนื่องจากเป็นแบ็คขวาธรรมชาติคนเดียวที่ "ดอน ฟาบิโอ" เลือกมาเข้าแคมป์ซ้อม สำหรับผู้รักษาประตูน่าจะยังเป็น เดวิด เจมส์ เช่นเดิม</p>
<p>ทางด้าน ปีเตอร์ เคราช์ กองหน้า กับ ฌอน ไรท์ ฟิลลิปส์ ปีกขวา ที่เจ็บระหว่างซ้อมเมื่อวันพุธที่ 25 มี.ค. ที่ผ่านมา ค่อนข้างแน่นอน ว่า "โรโบเคราช์" น่าจะไม่มีชื่อในเกมอุ่นแข้งกับสโลวะเกีย เนื่องจากความฟิตไม่ถึง ส่วน ไรท์ ฟิลลิปส์ น่าจะเป็นเพียงตัวสำรองเท่านั้น เนื่องจากไม่มีความจำเป็นต้องเสี่ยงในเกมอุ่นแข้ง เพราะยังมีทั้ง เบ็คส์ และอารอน เลนนอน ที่เล่นในตำแหน่งดังกล่าวได้ ส่วนเกมต้อนรับ ยูเครน ใน<name>ศึกฟุตบอลโลก 2010</name> รอบคัดเลือก โซนยุโรป กลุ่ม 6 คืนวันพุธที่ 1 เม.ย.นี้ อาจมีลุ้นลงสนามเป็นตัวจริง
อย่างไรก็ตาม ฟาบิโอ คาเปลโล กุนซือทีมชาติอังกฤษ ก็ยังได้ออกมาแซว เวย์น รูนีย์ ด้วยว่า เป็นคนบ้า ที่แสดงอาการระห่ำในเกมแพ้ฟูแล่ม 0-2 และโดนไล่ออก ก่อนจะเดินไปชกธงที่มุมสนาม</p>
<p>"คุณต้องบ้าไปแล้ว คุณไปชกทำไมกับธง คนดีๆ เค้าไม่ทำหรอก มันต้องคนบ้า คนปกติเค้าจะเหวี่ยงหมัดใส่ธงเพื่ออะไรกัน" คาเปลโลกล่าวอย่างอารมณ์ดี</p></body>
</news>
