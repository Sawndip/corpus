<teiHeader>
<fileDesc>
<titleStmt>
  <title>ประหยัดเล็งแชมป์แบล็คเมาน์เท่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-25 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/25/news_28437716.php?news_id=28437716  </bibl>
</sourceDesc>
</fileDesc>
</teiHeader>
<news>
<headline>ประหยัดเล็ง<name head="แชมป์">แชมป์แบล็คเมาน์เท่น</name></headline>
<lead>"โปรหมาย" ประหยัด มากแสง เล็งคว้า<name head="แชมป์">แชมป์ "แบล็ค เมาน์เท่น มาสเตอร์ส"</name> หวังซิวตั๋วลุย <name>"เดอะ มาสเตอร์ส"</name> พร้อมเชิญชวน<name head="แฟน">แฟนกอล์ฟ</name>เจ้าถิ่นแห่มาเชียร์ถึงขอบสนาม ขณะที่ "โลมายักษ์" พรหม มีสวัสดิ์ หวังกำชัยในเมืองหัวหินบ้านเกิดเช่นกัน เผย อยากชูถ้วยแชมป์เพื่อ "โปรสุเทพ มีสวัสดิ์" ผู้เป็นบิดาที่มารับบทโค้ช</lead>
<neck></neck>
<body><p>ความเคลื่อนไหวของ<name>การแข่งขันกอล์ฟ แบล็ค เมาน์เท่น มาสเตอร์ส</name> รายการใหม่ของ<name>เอเชี่ยน ทัวร์</name> ชิงเงินรางวัลรวม 500,000 <name>ดอลลาร์สหรัฐ</name> ที่สนามแบล็ค เมาน์เท่น กอล์ฟ คลับ ระยะ 7,345 หลา พาร์ 72 อ.หัวหิน จ.ประจวบคีรีขันธ์ ระหว่างวันที่ 26-29 มี.ค. นี้ ล่าสุดเมื่อวันอังคารที่ 24 มี.ค. ที่ผ่านมา บรรดาโปรกอล์ฟชื่อดังของเมืองไทย อาทิเช่น "โปรหมาย" ประหยัด มากแสง, "โปรช้าง" ธงชัย ใจดี, "โปรโจ๊ก" ชัพชัย นิราช, "เสือเฒ่า" บุญชู เรืองกิจ, "โปรเล็ก" ถาวร วิรัตน์จันทร์, "โปรช้าง" เชาวลิต ผลาผล, "โลมายักษ์" พรหม มีสวัสดิ์ เป็นต้น ต่างทยอยกันลงเล่นรอบฝึกซ้อมพร้อมทดสอบสภาพสนามเพื่อเตรียมตัวก่อนการแข่งขันจริง</p>
<p>สำหรับ ประหยัด มากแสง ก้านเหล็กหนุ่มเมืองหัวหิน 43 ปี ที่คว้าอันดับ 13 ร่วมใน<name head="รายการ">รายการ ดับเบิลยูจีซี-ซีเอ แชมเปียนชิพ</name> ที่ประเทศสหรัฐ เมื่อสองสัปดาห์ก่อน ทำให้มีอันดับโลกขยับขึ้นไปรั้งมือ 50 ของโลก และหากทำผลงานดีในสัปดาห์นี้ จนสามารถติดอยู่ในท็อป 50 ของโลกได้ต่อไป ก็จะคว้าสิทธิเข้าร่วม<name>ศึก เดอะ มาสเตอร์ส เมเจอร์</name>รายการแรกของปีนี้ทันที</p>
<p>โดย "โปรหมาย" แสดงความหวังว่าจะคว้าแชมป์ในบ้านเกิดให้ได้ พร้อมขอกำลังใจจากแฟนกอล์ฟชาวไทยให้มาช่วยเชียร์กันถึงขอบสนาม
<p>"มันวิเศษมากที่จะมี<name>การแข่งขันกอล์ฟเอเชี่ยน ทัวร์</name> ที่หัวหิน นานมาแล้วที่เราไม่ได้มีแมทช์ใหญ่ระดับนี้ในบ้านเกิดของผม มันจะเป็นสัปดาห์ที่ยอดเยี่ยม และถ้าชาวเมืองหัวหินสามารถคว้าแชมป์ได้มันจะสมบูรณ์แบบเลยทีเดียว ผมอยากให้แฟนๆ มาดูผมเล่นชอตสวยๆ ผมกำลังคิดถึงชัยชนะ"</p>
<p>ด้าน พรหม มีสวัสดิ์ สวิงหนุ่มวัย 24 ปี ซึ่งเป็นชาวเมืองหัวหินเช่นกัน ได้ออกรอบฝึกซ้อมโดยมี โปรสุเทพ มีสวัสดิ์ <name head="แชมป์">แชมป์ไทยแลนด์ โอเพ่น ปี 1991</name> ผู้เป็นบิดาคอยเดินเคียงข้างเพื่อทำหน้าที่โค้ช โดย พรหม เผยว่าอยากจะคว้าแชมป์รายการนี้เพื่อบิดา</p>
<p>"พ่อผมจะออกไปดูผมแข่งทุกวัน พ่อผมทำหน้าที่เป็นโค้ช และเราทำงานร่วมกัน มันจะดีมากหากว่าผมจะคว้าแชมป์รายการนี้เพื่อพ่อ สัปดาห์นี้มีความพิเศษมาก ซึ่งผมจะได้ลงเล่นในบ้านต่อหน้าผู้คนที่ให้การสนับสนุนผม"</p>
<p>อย่างไรก็ตาม พรหม ชี้ว่า สนามแห่งนี้เหมาะกับนักกอล์ฟตีไกล ซึ่งทำให้จอมพลังอย่าง "โปรโจ๊ก" ชัพชัย นิราช เพื่อนร่วมชาติ ที่เพิ่งซิว<name head="แชมป์">แชมป์ เซล โอเพ่น</name> ที่อินเดีย เมื่อสัปดาห์ที่ผ่านมา มีลุ้นที่จะคว้าชัยชนะได้เช่นกัน</p>
<p>"ผมตีลูกได้ดีและพัตต์ยังไม่ค่อยแน่นอน บางทีคุณต้องอาศัยโชคเพื่อให้พัตต์ลงหลุม แน่นอนว่าสนามแห่งนี้เหมาะกับคนตีไกลอย่าง ชัพชัย มันมีรัฟไม่มาก และหลุมพาร์ 5 ก็สามารถตี 2 ออนได้"</p></body>
</news>
