<teiHeader>
<fileDesc>
<titleStmt>
  <title>ดนัยยังแกร่งลิ่วหวดรอบ2โคราชโอเพ่น  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-25 00:00:00  </date>
</publicationStmt>
<notesStmt>
  <note>กีฬา  </note>
</notesStmt>
<sourceDesc>
  <bibl>http://www.bangkokbiznews.com/2009/03/25/news_28437718.php?news_id=28437718  </bibl>
</sourceDesc>
</fileDesc>
</teiHeader>
<news>
<headline>ดนัยยังแกร่งลิ่วหวดรอบ2<name>โคราชโอเพ่น</name></headline>
<lead>"เจ้าปิ๊ก" ดนัย อุดมโชค นักหวดลูกสักหลาดไทย ยังแกร่งไล่อัด เดนิส โมลชานอฟ จากยูเครน 2-0 เซต ผ่านเข้ารอบ 2 <name>เทนนิสเอทีพี โคราช โอเพ่น</name> เมื่อวันที่ 24 มี.ค. ที่ผ่านมา ขณะที่หนุ่มไทยคนอื่นตกรอบเรียบ</lead>
<neck></neck>
<body><p><name>การแข่งขันเทนนิสชายชาลเลนเจอร์ แอลทีเอที แซท เอทีพี โคราช โอเพ่น</name> ที่สนามกีฬาเฉลิมพระเกียรติ จ.นครราชสีมา เมื่อวันที่ 24 มี.ค. เป็นการเล่นรอบแรก ประเภทชายเดี่ยว "เจ้าปิ๊ก" ดนัย อุดมโชค นักหวดมือ 1 ของไทย และมือวางอันดับ 8 ของรายการ พบ เดนิส โมลชานอฟ จากยูเครน ก่อนที่ ดนัย จะเอาชนะไปได้ 2-0 เซต 6-3 และ 6-3 ผ่านเข้ารอบ 2 ไปเจอ อิซาค ฟาน เดอร์ เมอร์เว จากแอฟริกาใต้ ที่ชนะ กริกอร์ ดิมิทรอฟ จากบัลแกเรีย 7-5 และ 6-1</p>
<p>ขณะที่ สนฉัตร รติวัฒน์ แพ้ คริส กูชิโอเน มือวางอันดับ 3 ชาวออสเตรเลีย 0-2 เซต 2-6, 3-6 และกิตติพงษ์ วชิรมโนวงศ์ แพ้ ฮาเรล เลวี จากอิสราเอล 1-2 เซต 1-6, 6-1, 0-6 และพีรกิติ์ ศิริบุตรวงศ์ แพ้ อิม คิว แต จากเกาหลีใต้ 1-6, 1-6
<p>ด้าน<name>เทนนิสหญิงไอทีเอฟ เอบีเอส โปร เซอร์กิต</name> ที่เมืองแฮมิลตัน ประเทศนิวซีแลนด์ ในวันเดียวกัน ประเภทหญิงเดี่ยว รอบแรก วรัชญา วงศ์เทียนชัย สาวไทยเอาชนะ อลิสน บาอิ จากออสเตรเลีย 2-1 เซต 1-6, 7-5 และ 6-3 ผ่านเข้ารอบ 2 ไปรอเจอผู้ชนะระหว่าง นพวรรณ เลิศชีวกานต์ มือวางอันดับ 3 ของรายการชาวไทย กับ คิม โซ จุง จากเกาหลีใต้
สำหรับหญิงคู่รอบแรก หนึ่งนัดดา วรรณสุข กับ มณฑินี ตั้งพงษ์ คู่มือวางอันดับ 4 ชาวไทย เอาชนะ โซเฟีย มูลทรัพย์ สาวไทย กับ ซากิโกะ ชิมิซึ จากญี่ปุ่น 1-6, 6-3 และ 10-6 ด้าน นพวรรณ เลิศชีวกานต์ ที่จับคู่กับ วรัชญา วงศ์เทียนชัย แพ้คู่มือวางอันดับ 2 หัว จี้ จากจีน และจาง หลิง จากฮ่องกง 6-7 และ 4-6
ส่วนความเคลื่อนไหวของ "แทมมี่" แทมมารีน ธนสุกาญจน์ นักเทนนิสสาวมือ 1 ชาวไทย ที่กำลังออกทัวร์อยู่ที่สหรัฐ จะลงแข่งในรายการใหญ่ <name>โซนี่ อีริคสัน โอเพ่น</name> ชิงเงินรางวัลรวม 4.5 ล้าน<name>ดอลลาร์</name> ที่เมืองไมอามี สหรัฐ ระหว่างวันที่ 25 มี.ค.-5 เม.ย. สำหรับการจับสลากประกบคู่หญิงเดี่ยวรอบแรก แทมมี่ พบ นาตาลี เดอชีย์ จากฝรั่งเศส โดยที่สถิติที่ผ่านมาในการเจอกัน 2 หน นักหวดไทยพ่ายเรียบ</p></body>
</news>
