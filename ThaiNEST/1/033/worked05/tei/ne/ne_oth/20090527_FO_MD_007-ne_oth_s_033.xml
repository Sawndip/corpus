<teiHeader>
<fileDesc>
<titleStmt>
  <title>นักวิจัยชี้"sexting"เป็นแค่เกมเด็กเล่น  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-27 19:10:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000059582  </bibl>
</sourceDesc>
</fileDesc>
</teiHeader>
<news>
<headline>นักวิจัยชี้"<name>sexting</name>"เป็นแค่เกมเด็กเล่น</headline>
<lead> เอเอฟพี/ASTVผู้จัดการรายวัน -การที่พวกวัยรุ่นส่งภาพเปลือยแลกเปลี่ยนกันดูทางโทรศัพท์มือถือ หรือที่เรียกกันว่า <name>"sexting"</name> (มาจากคำว่า "sex" บวกกับ "texting") ไม่ควรถือเป็นความผิดฐานกระทำอนาจาร ดังที่เคยมีการตั้งข้อหาดังกล่าวกับเด็กๆ ในสหรัฐฯ จนเป็นข่าวไปเมื่อช่วงต้นปีนี้ ทั้งนี้เป็นข้อสรุปในรายงานการศึกษาของนักวิชาการ ซึ่งเสนอต่อที่ประชุมสภามนุษยศาสตร์และสังคมศาสตร์เมื่อวันอังคาร (26)</lead>
<neck></neck>
<body><p>ผู้ช่วยศาสตราจารย์ปีเตอร์ คัมมิง แห่งมหาวิทยาลัยยอร์ก ในเมืองโตรอนโต ประเทศแคนาดา เสนอรายงานว่าด้วยเพศวิถีของเด็กในที่ประชุมดังกล่าว โดยมีจุดยืนปกป้องพฤติกรรมการแลกเปลี่ยนภาพนู้ดในกลุ่มเด็กๆ ว่าเป็นเกมการเล่นอย่างหนึ่งในสังคมสมัยใหม่แบบเดียวกับ "การเล่นสำรวจอวัยวะเพศ หรือ "เกมหมุนขวด" เท่านั้น</p>
<p>(การเล่นสำรวจอวัยวะเพศ หรือ playing doctor บทความเรื่องนี้ใน <name>"วิกิพีเดีย"</name> ระบุว่า นักจิตวิทยาส่วนใหญ่ต่างมองว่า การเล่นแบบนี้เป็นขั้นตอนตามปกติในพัฒนาการด้านเพศของเด็กในช่วงอายุประมาณระหว่าง 3 ถึง 6 ขวบ</p>
<p>ส่วน <name head="เกม">เกมหมุนขวด</name> หรือ <name>spin-the-bottle</name> วิกิพีเดียบอกว่าเป็นเกมที่พวกวัยรุ่นหรือก่อนวัยรุ่นชอบเล่นกันเมื่อมีงานปาร์ตี้ โดยผู้เล่นทั้งหมดนั่งล้อมวงบนพื้น แล้วผู้เล่นคนหนึ่งหมุนปั่นขวดที่ตั้งอยู่กลางวง และต้องจูบคนที่ขวดหยุดตรงหน้าคนนั้น)</p>
<p>คัมมิงบอกว่า เทคโนโลยีได้เปลี่ยนสิ่งต่างๆ แต่ความก้าวหน้าทางเทคโนโลยีกลายเป็นเครื่องบดบังข้อเท็จจริงที่ว่า เด็กวัยรุ่นและคนหนุ่มสาวเป็นสิ่งที่มีชีวิตทางเพศ ซึ่งจะคอยสำรวจดูเพศวิถีของตนเองอยู่ตลอดเวลา โดยเรื่องแบบนี้พบในทุกวัฒนธรรม และทุกหนทุกแห่ง</p>
<p>"สิ่งที่เราต้องแยกแยะให้ออกก็คือ อะไรเป็นการเปลือยกาย และอะไรเป็นการทำอนาจารเด็ก"</p>
<p>การประชุมประจำปีคราวนี้ซึ่งเป็นครั้งที่ 78 แล้ว จัดขึ้นที่มหาวิทยาลัยคาร์ลตัน ในกรุงออตตาวา โดยมีนักวิจัยกว่า 8,000 คนจากทั่วโลกเข้าร่วมแลกเปลี่ยนความคิดเห็นเกี่ยวกับแนวโน้มใหม่ๆ ทางสังคม</p>
<p>ก่อนหน้านี้ในช่วงต้นปี มีเด็กนักเรียนอเมริกันในสิบกว่ามลรัฐ ถูกตั้งข้อกล่าวหากระทำอนาจารเด็ก จากการแลกเปลี่ยนกันดูภาพเปลือยและกึ่งเปลือยในหมู่เพื่อนและนักเรียนร่วมชั้น และทำให้คำว่า <name>"sexting"</name> กลายมาเป็นข่าวพาดหัวหนังสือพิมพ์ขึ้นมา</p>
<p>ในเดือนมีนาคมที่ผ่านมา นักเรียนหญิง 3 คนได้ยื่นฟ้อง<name head="อัยการ">อัยการมลรัฐเพนซิลเวเนีย</name> ซึ่งกล่าวหาพวกเธอว่าเข้าไปเกี่ยวข้องกับ "การทำอนาจารเด็ก" หลังจากที่ครูคนหนึ่งพบภาพเปลือยท่อนบนของนักเรียนหญิงคนหนึ่ง และอีกสองคนสวมเพียงบรา</p>
<p>ทั้งนี้ ผู้ปกครองของเด็กทั้งสามได้รับจดหมายจากจอร์จ สคูมานิค อัยการเขต ซึ่งแจ้งว่า เด็กๆ ต้องเข้ารับการอบรมด้านความประพฤติเป็นเวลาห้าสัปดาห์ อีกทั้งยังต้องทดสอบการติดยาเสพติด ไม่เช่นนั้นจะถูกดำเนินคดี</p>
<p>ส่วนสหภาพเสรีภาพพลเมืองอเมริกัน ซึ่งร่วมเป็นโจทก์กับนักเรียนทั้งสามคนด้วย ระบุว่าการข่มขู่ของสคูมานิคเป็นการกระทำที่ขัดต่อรัฐธรรมนูญ และการดำเนินคดีกับเด็กๆ จะทำให้พวกเธอมีชื่ออยู่ในทะเบียนผู้ก่อเหตุคุกคามทางเพศ ซึ่งจะตัดโอกาสการทำงานของพวกเธอในอนาคต</p>
<p>นอกจากนั้น ยังมีกรณีเด็กชายผู้หนึ่งในรัฐฟลอริดาถูกตั้งข้อกล่าวหาว่าส่งภาพอวัยวะเพศของเขาให้เพื่อนนักเรียนหญิงร่วมชั้นดู และเด็กชายอีกคนหนึ่งถูกขึ้นทะเบียนเป็นผู้ก่อเหตุคุกคามทางเพศจากการที่ส่งอีเมลภาพเปลือยของแฟนสาววัย 16 ปี ไปให้ครอบครัวของเธอดูหลังจากที่เกิดมีปากเสียงกัน</p>
<p>ทั้งนี้จากการสำรวจของสำนักงานวางแผนครอบครัวสหรัฐฯ ที่เผยแพร่เมื่อเดือนธันวาคมที่ผ่านมา ระบุว่า วัยรุ่นอเมริกันราว 20 เปอร์เซ็นต์ระบุว่าเคยข้องแวะกับ <name>"sexting"</name></p>
<p>คัมมิงเสนอในรายงานอีกว่าการพิจารณาขึ้นบัญชีรายชื่อเด็กวัยรุ่นว่าเป็นผู้ก่อเหตุคุกคามทางเพศเพราะเรื่อง <name>"sexting"</name> เป็นเรื่องขัดกับสามัญสำนึก เพราะมันเป็นการตีตราไปตลอดชีวิต</p>
<p>"คงเป็นไปไม่ได้ที่จะเห็นข่าวในหนังสือพิมพ์ลงว่ามีเด็กๆ ถูกจับเพราะเล่นเกมหมุนขวด เกมสำรวจอวัยวะเพศ หรือเกมเล่นไพ่แก้ผ้า ... อันที่จริงแล้ว พวกเด็กๆ ก็แค่เล่นเกมหมุนขวดทางออนไลน์เท่านั้น"</p>
<p>เขายังบอกด้วยว่าการเล่นเกมออนไลน์ทำนองนี้ยังปลอดภัยกว่าเกมที่เกี่ยวข้องกับเรื่องเพศในสมัยก่อนเสียอีก เพราะว่าไม่มีการสัมผัสเนื้อตัวโดยตรงและมีแนวโน้มน้อยมากที่จะนำไปสู่ปัญหาการตั้งครรภ์หรือการติดโรคทางเพศสัมพันธ์ด้วย  </p></body>
</news>
