<teiHeader>
<fileDesc>
<titleStmt>
  <title>ยอดบึ้มพลีชีพในปากีฯตายแล้ว23เจ็บกว่า300  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-05-28 07:45:53  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.innnews.co.th/around.php?nid=173405  </bibl>
</sourceDesc>
</fileDesc>
</teiHeader>
<news>
<headline>ยอดบึ้มพลีชีพในปากีฯตายแล้ว23เจ็บกว่า300</headline>
<lead>ยอดผู้เสียชีวิตจากเหตุระเบิดฆ่าตัวตายด้วยรถยนต์โจมตีอาคารสำนักงานตำรวจในเมืองละฮอร์ของปากีสถาน เพิ่มเป็น 23 คน และมีผู้บาดเจ็บอีกกว่า 300 คน</lead>
<neck></neck>
<body><p>ตำรวจปากีสถานเผยผลการสอบสวนเบื้องต้นพบว่า มีมือปืน 5 คน กราดยิง และขว้างระเบิดใส่อาคารของตำรวจหน่วยฉุกเฉิน ก่อนที่รถแวนบรรทุกวัตถุระเบิดจะระเบิดขึ้นด้านนอกอาคารดังกล่าว ซึ่งอยู่ติดกับสำนักงานหน่วยข่าวกรองปากีสถาน เป็นเหตุให้มีผู้เสียชีวิต 23 คน รวมทั้งเจ้าหน้าที่หน่วยข่าวกรอง 1 คน และมีผู้ได้รับบาดเจ็บอีกกว่า 300 คน รวมทั้งประชาชนที่ได้รับบาดเจ็บเล็กน้อยด้วย</p>
<p>แม้ขณะนี้ยังไม่มีกลุ่มใดออกมายอมรับว่าเป็นผู้ก่อเหตุ แต่ทางการปากีสถานตั้งข้อสันนิษฐานว่าเหตุโจมตีครั้งนี้เป็นฝีมือของกลุ่มที่เกี่ยวข้องกับกลุ่มตอลีบาน และเครือข่ายก่อการร้ายอัลกออิดะห์ ที่ต้องการแก้แค้นที่ทางการปฏิบัติภารกิจปราบปรามกลุ่มตอลีบานอย่างหนักบริเวณฐานที่มั่นทางภาคตะวันตกเฉียงเหนือของปากีสถาน ซึ่งกองทัพปากีสถานได้สังหารกลุ่มสุดโต่งไปแล้วราว 1,200 คน และทำให้พลเรือนราว 2.4 ล้านคน ต้องอพยพหนีภัยการสู้รบ
ขณะที่ทางการปากีสถานเชื่อว่า เหตุโจมตีดังกล่าวเป็นความพยายามตอบโต้ของกลุ่มตอลีบาน ที่ถูกกองทัพปากีสถานปฏิบัติการทางทหารปราบปรามอย่างหนักในพื้นที่เทือกเขาสวอต แต่จนถึงขณะนี้ กลุ่มตอลีบานยังไม่ได้ออกมายืนยันว่าอยู่เบื้องหลังเหตุโจมตีดังกล่าว ซึ่งเกิดขึ้นเมื่อวานนี้ โดยกลุ่มมือปืนขับรถฝ่าแผงกั้นของเจ้าหน้าที่รักษาความปลอดภัยของสำนักงานตำรวจและหน่วยข่าวกรอง (ไอเอสไอ) ในเมืองละฮอร์ ก่อนกราดยิงเข้าใส่ตำรวจ</p>
<p>เมื่อเจ้าหน้าที่ยิงตอบโต้ คนร้ายได้จุดชนวนระเบิดรถยนต์ ส่งผลให้มีผู้เสียชีวิตอย่างน้อย 30 คน ในจำนวนนี้ เป็นตำรวจหลายนาย และมีผู้ได้รับบาดเจ็บกว่า 250 คน ขณะที่อาคารหลายแห่งพังถล่มลงมา ทำให้เชื่อว่า น่าจะมีผู้เสียชีวิตและบาดเจ็บอีกจำนวนมากติดอยู่ใต้ซากปรักหักพัง </p></body>
</news>
