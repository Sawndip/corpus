<teiHeader>
<fileDesc>
<titleStmt>
  <title>เผยอดีตผู้นำเกาหลีใต้อยู่ตามลำพังก่อนเสียชีวิต  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-27 15:59:02  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://news.mcot.net/international/inside.php?value=bmlkPTk1NzE3Jm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>เผยอดีตผู้นำเกาหลีใต้อยู่ตามลำพังก่อนเสียชีวิต</headline>
<lead>โซล 27 พ.ค. - สำนักข่าวยอนฮัพของเกาหลีใต้ รายงานว่า อดีตประธานาธิบดีโนห์ มู เฮียน น่าจะใช้ให้ผู้คุ้มกันไปทำธุระในวัดที่อยู่ใกล้เคียง ก่อนที่เขาจะกระโดดหน้าผาฆ่าตัวตาย</lead>
<neck></neck>
<body><p>อดีตประธานาธิบดีโนห์ กระโดดหน้าผาลงมาเสียชีวิตเมื่อวันเสาร์ที่ผ่านมา เบื้องต้นผู้คุ้มกันของเขาให้การกับตำรวจว่า อยู่บนหน้าผากับนายโนห์เป็นเวลา 25 นาที ก่อนที่อดีตผู้นำเกาหลีใต้จะกระโดดลงไป แต่ล่าสุดสำนักข่าวยอนฮัพ รายงานว่า ตำรวจลงความเห็นในเวลาต่อมาว่า นายโนห์ ได้ใช้ให้ผู้คุ้มกันไปสอบถามข้อมูลที่วัดซึ่งตั้งอยู่ใกล้จุดเกิดเหตุ จากนั้นเขาก็ปลิดชีพตัวเอง เจ้าหน้าที่วัดคนหนึ่งที่ขอสงวนนามเนื่องจากคดีนี้ยังอยู่ในขั้นการสอบสวน เผยว่า ผู้คุ้มกันนายโนห์ เดินทางไปถึงวัดบองฮวาซาน เพื่อสอบถามว่า ผู้อำนวยการอยู่ที่วัดหรือไม่</p>
<p>หัวหน้าสำนักงานตำรวจระดับจังหวัดที่รับผิดชอบคดีนี้ ระบุว่า ผู้คุ้มกันแยกจากนายโนห์ เมื่อเวลาราว 06.17 น. แล้วกลับมาพบร่างของเขาอยู่ที่ก้นผาเมื่อเวลา 06.45 น. ผู้คุ้มกัน และเจ้าหน้าที่รักษาความปลอดภัยหลายคนจึงช่วยกันนำนายโนห์ส่งโรงพยาบาลใกล้เคียง แล้วส่งต่อไปยังโรงพยาบาลมหาวิทยาลัย ก่อนประกาศว่าเขาเสียชีวิตในเวลาต่อมา ด้านสำนักงานตำรวจท้องถิ่นระบุว่า คดีนี้ยังอยู่ในขั้นตอนการสอบสวน ไปพร้อมกับรูปการณ์แวดล้อมที่ชี้ว่านายโนห์ฆ่าตัวตาย แต่ขณะนี้ยังไม่สามารถยืนยันรายงานของสำนักข่าวยอนฮัพได้ และชี้ว่าดูเหมือนผู้คุ้มกันอดีตผู้นำเกาหลีใต้จะให้ข้อมูลเท็จในการสอบปากคำเบื้องต้นเพราะเกรงว่าจะถูกลงโทษ
ขณะเดียวกันมีชาวเกาหลีใต้แสนคนร่วมแสดงความเคารพนายโนห์เป็นครั้งสุดท้ายตามสถานที่จัดพิธีทั่วประเทศ และเตรียมจัดพิธีศพอดีตผู้นำที่พระราชวังโบราณในย่านใจกลางกรุงโซลวันศุกร์นี้.</p></body>
</news>
