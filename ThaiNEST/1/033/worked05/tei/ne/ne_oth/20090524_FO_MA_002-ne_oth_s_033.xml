<teiHeader>
<fileDesc>
<titleStmt>
  <title>ยูเอ็นกระทุ้งพม่าปล่อยซูจี  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01for01240552&sectionid=0104&day=2009-05-24  </bibl>
</sourceDesc>
</fileDesc>
</teiHeader>
<news>
<headline>ยูเอ็นกระทุ้งพม่าปล่อยซูจี</headline>
<lead>คณะมนตรีความมั่นคงยูเอ็นออกแถลงการณ์เรียกร้องให้พม่าปล่อยซูจีและนักโทษการเมือง ด้านซูจียืนยันกับศาลไม่ได้ทำผิดอะไร พร้อมติงรักษาความปลอดภัยหละหลวมทำมะกันเข้ามาในบ้านได้</lead>
<neck></neck>
<body><p>คณะมนตรีความมั่นคงแห่งสหประชาชาติ (ยูเอ็นเอสซี) ออกมาเรียกร้องให้รัฐบาลทหารพม่า ปล่อยตัวนางออง ซาน ซูจี ผู้นำเรียกร้องประชาธิปไตยและ<name>หัวหน้าพรรคสันนิบาตแห่งชาติเพื่อประชาธิปไตย (เอ็นแอลดี)</name> และนักโทษการเมืองคนอื่นๆ พร้อมแสดงความห่วงกังวลต่อการดำเนินคดีกับนางซูจีว่าอาจจะส่งผลกระทบทางการเมือง 
แถลงการณ์ของยูเอ็นเอสซีเกี่ยวกับพม่าครั้งนี้ ถูกนำเสนอโดยสหรัฐอเมริกาและผ่านความเห็นชอบจากสมาชิก 15 ชาติ เผยแพร่เมื่อวันที่ 22 พฤษภาคม เน้นย้ำถึงความต้องการให้ผู้นำรัฐบาลทหารพม่าเปิดการเจรจากับนางซูจีและฝ่ายค้านคนอื่นๆ รวมถึงชนกลุ่มน้อย เพื่อให้บรรลุเป้าหมายความเป็นอันหนึ่งอันเดียวกันของชาติ</p>
<p>ขณะที่การพิจารณาคดีนางซูจี กรณีที่นายจอห์น ยิตทอว์ ชายชาวอเมริกันว่ายน้ำข้ามทะเลสาบเข้าไปในบ้านพักของซูจี ที่ดำเนินไปเป็นวันที่ 5 ที่เรือนจำอินเส่ง ในนครย่างกุ้ง ประเทศพม่า เมื่อวันที่ 22 พฤษภาคม ปรากฏว่านางซูจีได้ขึ้นในการต่อศาล ปฏิเสธข้อกล่าวหาที่ว่านางละเมิดกฎข้อห้ามของทางการพม่าระหว่างที่ถูกกักบริเวณอยู่ในบ้านพักโดยอนุญาตให้ผู้อื่นเข้าไปอยู่ในบ้านโดยไม่ได้รับอนุญาต โดยนายญาน วิน ทนายความของซูจีเปิดเผยว่า ซูจีได้ยืนยันกับศาลว่าไม่ได้ก่ออาชญากรรมใดๆ และยังได้กล่าวโทษทางการพม่าที่มีมาตรการรักษาความปลอดภัยที่บ้านพักของนางอย่างหละหลวมจึงทำให้มีผู้บุกรุกเข้าไปได้</p>
<p>ด้านนายยิตทอว์ได้ปฏิเสธข้อกล่าวหาการละเมิดกฎหมายความมั่นคง กฎหมายคนเข้าเมืองและข้อหาการว่ายน้ำโดยผิดกฎหมาย โดยนายยิตทอว์กล่าวว่า ตนไม่ผิด เพราะฝันว่ามีคนพยายามจะลอบสังหารนางซูจี และต้องการที่จะเดินทางมาบอกนางเท่านั้น เมื่อผู้พิพากษาถามว่าเหตุใดจึงต้องว่ายน้ำเข้าไปยังบ้านของซูจี นายยิตทอว์ตอบว่า เป็นเพราะตนไม่สามารถเดินบนน้ำได้ และยังได้ลุกขึ้นยืนแล้วพูดกับคนในศาลว่า ซูจีเป็นผู้บริสุทธิ์ ไม่มีความผิดแต่อย่างใด</p>
<p>วันเดียวกัน <name head="หนังสือพิมพ์">หนังสือพิมพ์เมียนมาร์ อาห์ลิน</name> รายงานว่า อัยการได้กล่าวหาว่านางซูจีรับสิ่งของที่นายยิตทอว์ทิ้งเอาไว้ เป็นหนังสืออย่างน้อย 6 เล่ม ซึ่งรวมทั้ง<name head="หนังสือ">หนังสือ "บุ๊ก ออฟ มอร์มอน"</name> นอกจากนี้ยิตทอว์ยังทิ้งจดหมายที่ลูกสาวของเขาเขียนไว้ให้ แต่นางซูจีได้ฉีกทิ้งไปแล้ว ซึ่งนายญาน วิน กล่าวว่า ตามกฎข้อบังคับนั้นห้ามนางให้หนังสือหรือส่งจดหมายให้ใคร แต่ไม่ได้ห้ามรับสิ่งของเหล่านี้ (เอพี/เอเอฟพี/รอยเตอร์)</p></body>
</news>
