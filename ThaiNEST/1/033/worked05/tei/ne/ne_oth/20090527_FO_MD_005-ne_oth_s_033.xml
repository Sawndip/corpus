<teiHeader>
<fileDesc>
<titleStmt>
  <title>US"เหนื่อย"ดันUNลงโทษโสมแดง ท่าที'จีน-รัสเซีย'ยังไม่เอาด้วยเต็มที่  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-05-27 19:25:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000059590  </bibl>
</sourceDesc>
</fileDesc>
</teiHeader>
<news>
<headline>US"เหนื่อย"ดันUNลงโทษโสมแดง ท่าที'จีน-รัสเซีย'ยังไม่เอาด้วยเต็มที่</headline>
<lead>เอเอฟพี -นักวิเคราะห์ชี้ รัฐบาล<name>ประธานาธิบดี</name>บารัค โอบามา ของสหรัฐฯ คงไม่สามารถทำอะไรได้มากนัก ในการใช้มาตรการลงโทษเกาหลีเหนือที่ทดลองอาวุธนิวเคลียร์ เพื่อกดดันให้โสมแดงยอมเปลี่ยนนโยบาย ในเมื่อจีนและรัสเซียต่างไม่ได้มีท่าทีที่จะเข้าด้วยกับฝ่ายตะวันตกอย่างเต็มที่</lead>
<neck></neck>
<body><p>สกอตต์ สไนเดอร์ ผู้เชี่ยวชาญด้านเกาหลีชี้<name>ประธานาธิบดี</name>บารัค โอบามาและรัฐบาลสหรัฐฯ กำลังเผชิญเรื่องหนักใจในการโน้มน้าวจีนและรัสเซียให้เห็นชอบกับการลงโทษเกาหลีเหนือ ซึ่งท้าทายประชาคมโลกด้วยการทดลองนิวเคลียร์และขีปนาวุธอย่างต่อเนื่องตั้งแต่วันจันทร์(25)ที่ผ่านมา</p>
<p>สไนเดอร์ระบุว่าแม้เอียน เคลลี <name>โฆษกกระทรวงต่างประเทศสหรัฐฯ</name> จะออกมาแถลงว่ายินดีกับท่าทีที่แข็งกร้าวมากขึ้นของจีนและรัสเซียต่อเกาหลีเหนือ แต่สหรัฐฯก็ยังไม่สามารถผลักดันให้คณะมนตรีความมั่นคงแห่งสหประชาชาติมีมติลงโทษครั้งใหม่ต่อเกาหลีเหนือได้ และมีโอกาสน้อยมากที่สมาชิกถาวรทั้ง5ในคณะมนตรีความมั่นคง อันประกอบด้วย สหรัฐฯ จีน รัสเซีย อังกฤษและฝรั่งเศส จะเห็นไปในทิศทางเดียวกันในเรื่องนี้ สไนเดอร์กล่าวว่า "เป็นที่ชัดเจนแล้วว่าจีนและรัสเซียได้ปรับท่าทีของตนให้สอดคล้องกับสหรัฐฯ มากขึ้นแต่ก็ยังไม่เพียงพอที่จะกำราบเกาหลีเหนือได้"</p>
<p>สไนเดอร์ชี้ว่า แม้ผู้นำสหรัฐฯ จะเรียกร้องขอความร่วมมือจากจีนและรัสเซียมากเพียงใดให้เห็นชอบกับการลงโทษเกาหลีเหนือทางเศรษฐกิจอย่างเต็มรูปแบบ แต่โอบามาก็อาจทำได้เพียงเห็นทั้ง 2 ประเทศเห็นชอบกับมาตรการลงโทษเฉพาะทางการเงินต่อเกาหลีเหนือเท่านั้น เพราะเป็นไปไม่ได้ที่จีนและรัสเซียจะยอมให้มีการคว่ำบาตรน้ำมันและการค้าต่อเกาหลีเหนือ ซึ่งจะมีผลกระทบต่อทั้ง2 ชาติ โดยเฉพาะจีนซึ่งจะต้องเผชิญกับคลื่นผู้อพยพครั้งใหญ่จากเกาหลีเหนือที่ต้องอพยพหนีความอดอยากเข้ามายังพรมแดนของจีน</p>
<p>ด้านแดน บลูเมนธาล นักวิเคราะห์จากสำนักวิจัย "เออีไอ" ซึ่งเป็นสถาบันของ<name head="กลุ่ม">กลุ่มอนุรักษ์นิยมใหม่</name> และรอเบิร์ต เคแกน คอลัมนิสต์จาก<name head="หนังสือพิมพ์">หนังสือพิมพ์วอชิงตัน โพสต์</name> ต่างระบุตรงกันว่า โอบามาต้องประสบความล้มเหลวในการลงโทษเกาหลีเหนืออย่างแน่นอน เพราะไม่มีทางที่ทั้งจีนและรัสเซียจะเห็นชอบกับมาตรการลงโทษเต็มรูปแบบตามแนวทางของรัฐบาลสหรัฐฯ</p>
<p>บลูเมนธาล ระบุว่า รัฐบาลจีนและรัสเซียน่าจะรู้สึกพึงพอใจที่จะอยู่ร่วมกับเพื่อนบ้านอย่างเกาหลีเหนือซึ่งมีอาวุธนิวเคลียร์ในครอบครอง มากกว่าที่จะต้องการเห็นสหรัฐฯ เกาหลีใต้และญี่ปุ่นมีบทบาทและอิทธิพลในภูมิภาคนี้เพิ่มมากขึ้นกว่าที่เป็นอยู่ในปัจจุบัน</p>
<p>ขณะที่เคแกนเสริมว่าสิ่งที่จีนกลัวที่สุดในขณะนี้คือความเป็นอันหนึ่งอันเดียวกัน ความเป็นประชาธิปไตยและความรุ่งเรืองของทั้งสหรัฐฯ เกาหลีใต้และญี่ปุ่น รวมทั้ง ยังกลัวว่าจะเกิดการล่มสลายของระบอบการปกครองที่ต่อต้านชาติตะวันตกอย่างสุดขั้วในเกาหลีเหนืออีกด้วย ดังนั้นจึงไม่น่าแปลกใจหากจะพบว่ารัฐบาลสหรัฐฯจะต้องเจอกับปัญหาที่น่าเหนื่อยหน่ายใจในเรื่องนี้</p>
<p>นอกจากนั้น บลูเมนธัลและเคแกนยังเห็นพ้องกันว่า หากรัฐบาลสหรัฐฯ ต้องการแก้ปัญหาเรื่องเกาหลีเหนือก็คงจะไม่มีทางเลือกอื่นใด นอกจากการรอให้คิมจองอิล ผู้นำเกาหลีเหนือซึ่งกำลังมีปัญหาด้านสุขภาพอย่างหนักสิ้นอำนาจลงเสียก่อน และเปิดทางให้กับผู้นำคนใหม่ซึ่งต้องเป็นผู้ที่มีอำนาจในการตัดสินใจทางด้านยุทธศาสตร์ในการยกเลิกโครงการพัฒนาอาวุธนิวเคลียร์ ก้าวขึ้นมาแทนที่ซึ่งน่าจะเป็นเป้าหมายของสหรัฐฯในระยะยาว</p>
<p>ส่วนในระยะสั้นนั้น นักวิเคราะห์ทั้ง 2 คนเห็นว่า รัฐบาลสหรัฐฯ และชาติพันธมิตรคงต้องมุ่งเน้นให้ความสำคัญกับโครงการป้องกันขีปนาวุธ และพัฒนาศักยภาพของตนเองเพื่อการสกัดกั้นแสนยานุภาพของเกาหลีเหนือที่น่าสะพรึงกลัวมากขึ้นทุกขณะ ขณะเดียวกันก็ต้องเพิ่มความพยายามในการหยุดยั้งโครงการอาวุธร้ายแรงต่างๆ ของเกาหลีเหนือให้มากขึ้น ผ่านทางประชาคมโลกและเวทีการเจรจา 6 ฝ่าย </p></body>
</news>
