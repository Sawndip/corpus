<teiHeader>
<fileDesc>
<titleStmt>
  <title>จีเอ็มมีแนวโน้มเข้าสู่การล้มละลาย  </title>
  <author>ทีมข่าวต่างประเทศ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-28 06:15:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thairath.co.th/content/oversea/8989  </bibl>
</sourceDesc>
</fileDesc>
</teiHeader>
<news>
<headline>จีเอ็มมีแนวโน้มเข้าสู่การล้มละลาย</headline>
<lead>ดัชนีดาวโจนส์ของสหรัฐดิ่งลงกว่า 175 จุด จากรายงานข่าวที่ระบุว่า จีเอ็มใกล้เข้าสู่ภาวะล้มละลาย หลังจากไม่ประสบผลในการโน้มน้าวผู้ถือพันธบัตรรัฐบาล ให้เข้าซื้อหุ้นบริษัท</lead>
<neck></neck>
<body><p>สำนักข่าวต่างประเทศรายงานว่า เจเนรัล มอเตอร์ส คอร์ป หรือ จีเอ็ม ซึ่งเป็นบริษัทผลิตรถยนต์ยักษ์ใหญ่ของสหรัฐ ใกล้เข้าสู่การล้มละลาย หลังจากประสบความล้มเหลว ในการยื่นข้อเสนอต่อกลุ่มผู้ถือพันธบัตรรัฐบาล ให้เข้าซื้อหุ้นของบริษัท โดยการประชุมคณะกรรมการจีเอ็มเกิดขึ้น วานนี้ (27 พ.ค.) เพื่อตัดสินใจถึงการดำเนินการต่อไป หลังจากจีเอ็มได้พยายามติดต่อประสาน กับกลุ่มผู้ถือพันธบัตรรัฐบาล เพื่อให้เข้าซื้อหุ้นของบริษัท และนำไปสู่การชำระหนี้ของบริษัท แต่จีเอ็มต้องพบกับความผิดหวัง</p>
<p>นางจูเลีย กิบสัน <name>โฆษก</name>ของจีเอ็ม กล่าวว่า เธอยังไม่ทราบแผนการต่อไป ในการติดต่อประสานกับกลุ่มผู้ถือพันธบัตรรัฐบาลอีกครั้ง และยังกล่าวอีกว่า ความล้มเหลวดังกล่าว เป็นความผิดหวัง แต่ไม่ใช่เรื่องน่าประหลาดใจ เพราะยังมีผู้ถือพันธบัตรรัฐบาลกลุ่มใหญ่ ที่ไม่พึงพอใจในเรื่องนี้ อย่างไรก็ตาม จีเอ็มกำลังพยายามเกลี้ยกล่อมกระทรวงการคลังสหรัฐ โดยระบุว่า บริษัทมีศักยภาพเพียงพอ ในการประคองธุรกิจต่อไปได้ ในระยะยาว แต่หากไม่สำเร็จ จีเอ็มจะถูกบังคับให้ล้มละลาย และขอรับสิทธิ์พิทักษ์ธุรกิจจากศาล ตามมาตรา 11 ของกฎหมายล้มละลายในสหรัฐ </p>
<p>ทั้งนี้ กระแสข่าวแนวโน้มการล้มละลายของจีเอ็ม และการอ่อนค่าลงของพันธบัตรรัฐบาลสหรัฐ ฉุดให้หุ้นสหรัฐดิ่งลงกว่า 175 จุด โดยภาวะการซื้อขาย ในตลาดหุ้นสหรัฐ เมื่อคืนที่ผ่านมา (27 พ.ค.) ดัชนีปรับลดลงต่อเนื่อง หลังจากมีข่าวว่าจีเอ็มใกล้เข้าสู่การยื่นขอพิทักษ์ทรัพย์ต่อศาล เนื่องจากไม่สามารถโน้มน้าวให้ผู้ถือพันธบัตรรัฐบาล ยอมซื้อหุ้นของบริษัท เพื่อล้างหนี้ได้ สะท้อนว่า แม้ความเชื่อมั่นของผู้บริโภคจะเพิ่มขึ้น แต่ในความเป็นจริงแล้ว เศรษฐกิจสหรัฐยังคงไม่ฟื้น จากภาวะชะลอตัว ประกอบกับพันธบัตรที่รัฐบาลถือไว้ ได้อ่อนค่าลงต่อเนื่อง ทำให้นักลงทุนเทขายหุ้นอย่างหนัก</p>
<p>ขณะที่ราคาน้ำมันดิบ ที่ตลาดไนเม็กซ์ ของสหรัฐ เพิ่มขึ้น 1 <name>ดอลลาร์สหรัฐ</name> ปิดการซื้อขายที่ระดับ 63.45 ดอลลาร์สหรัฐต่อบาร์เรล ทำให้หลังปิดตลาด ดัชนีหุ้นดาวโจนส์ ดิ่งลง 173.47 จุด ปิดที่ระดับ 8,300.02 จุด แนสแดค ปิดที่ระดับ 1,731.08 จุด ลดลง 19.35 จุด และ เอสแอนด์พี ปิดที่ระดับ 893.06 จุด ลดลง 17.27 จุด </p>
<p>ด้านรัฐบาลเยอรมนีได้ประชุมหารือ ถึงการเข้าซื้อกิจการสาขาของจีเอ็ม ในยุโรป ด้วยความหวังว่า กิจการจะอยู่รอดในอนาคต ซึ่งความเคลื่อนไหวครั้งนี้ เป็นไปเพื่อช่วยเหลือโอเปิล จากการล้มละลายของจีเอ็ม ที่มีความเป็นไปได้ โดยนางแองเจลา แมร์เคล นายกรัฐมนตรีหญิงของเยอรมนี วางแผนพบปะกับตัวแทนของจีเอ็ม ทั้งจากบริษัทแม่ และสาขายุโรป รวมถึงเจ้าหน้าที่รัฐบาลสหรัฐ ในคืนวันพุธ แต่ความเคลื่อนไหวของเยอรมนี ครั้งนี้ กลับสร้างความหวั่นนเกรงให้แก่อังกฤษ ที่เชื่อว่า เยอรมนีต้องการรักษาคนงานของตัวเองไว้ เป็นลำดับแรก และมีความเป็นไปได้ ที่จะตัดต้นทุนในส่วนของอังกฤษ</p>
<p>ทั้งนี้ จีเอ็ม และรัฐบาลสหรัฐ จะเป็นผู้ตัดสินใจขั้นสุดท้ายในการผู้ที่จะได้สิทธิ์ซื้อหุ้นของกิจการผลิตรถยนต์ แบรนด์ต่างๆ ของจีเอ็ม สาขายุโรป ซึ่งประกอบด้วย โอเปิล ว็อกซ์ฮอลล์ ที่ผลิตในอังกฤษ และซาบ แห่งสวีเดน โดยปัจจุบัน มีผู้สนใจซื้อ<name head="หุ้น">หุ้นจีเอ็มยุโรป</name> 3 ราย คือ บริษัท เฟียต เอสพีเอ ผู้ผลิตรถยนต์อันดับหนึ่งของอิตาลี บริษัท แมกน่า อินเตอร์เนชั่นแนล อิงค์ ผู้ผลิตชิ้นส่วนรถยนต์ของแคนาดา และบริษัท อาร์เอชเจ อินเตอร์เนชั่นแนล เอสเอ ผู้ผลิตชิ้นส่วนยานยนต์ของเบลเยียม ซึ่งยื่นเอกสารแสดงความจำนงแก่รัฐบาลเยอรมัน เมื่อสัปดาห์ที่แล้ว เพื่อรักษาสิทธิ์ในเครดิตเงินกู้หลายล้านยูโร ที่รัฐบาลเยอรมันประกาศให้การสนับสนุน แก่ผู้ซื้อหุ้น</p></body>
</news>
