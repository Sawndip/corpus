<teiHeader>
<fileDesc>
<titleStmt>
  <title>'เอสเอฟ' ร่วมกับ 'สถานทูตอิตาลี'จัดเทศกาล 'ภาพยนตร์อิตาเลียน 2009'  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200379&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>'เอสเอฟ' ร่วมกับ 'สถานทูตอิตาลี'จัด<name>เทศกาล 'ภาพยนตร์อิตาเลียน 2009'</name></headline>
<lead></lead>
<neck></neck>
<body><p>เตรียมคัดสรรภาพยนตร์ ชั้นดีจากประเทศอิตาลีมาให้แฟน ๆ ในประเทศไทยได้ชมกันอีกแล้ว สถานเอกอัครราชทูตอิตาลีประจำประเทศไทยและสำนักงานพาณิชย์อิตาเลียนพร้อมโรงภาพยนตร์เอสเอฟเอ็กซ์ซีเนม่า ร่วมกันจัด <name>เทศกาลภาพยนตร์อิตาเลียน 2009 (Italian Film Festival 2009) </name> ระหว่าง 5-10 มิถุนายนนี้ ณ โรงภาพยนตร์ เอสเอฟ เอ็กซ์ซีเนม่า สาขาเอ็มโพเรียม โดยนำภาพยนตร์อิตาเลียนที่ผ่านการคัดสรรมาแล้วหลากหลายอรรถรส เช่น ภาพยนตร์สะท้อนปัญหาสังคมที่สะเทือนอารมณ์ และสุนทรียภาพทางทัศนียภาพ อันงดงามของประเทศอิตาลี ผนวกกับภาพยนตร์สุนทรียะทางอารมณ์ของอิตาลี 19 เรื่อง มาให้แฟนภาพยนตร์ชาวไทยได้ชมกันอย่างเต็มอิ่มซึ่งถือเป็นปรากฏการณ์ครั้งสำคัญของเทศกาลภาพยนตร์อิตาเลียนที่นำภาพยนตร์คุณภาพมาให้ชมถึง 19 เรื่อง จากผลงานของผู้กำกับการแสดงชื่อดังที่มีรางวัลการันตีมาแล้ว</p>
<p>และหนึ่งในภาพยนตร์ทั้ง 19 เรื่องนี้มี ภาพยนตร์ไฮไลต์ของเทศกาล ที่แฟนภาพยนตร์อิตาเลียนจะพลาดไม่ได้คือ <name>“13 แอท อะ เทเบิล (ทรีดิชิ  อะ ทาโวลา) 13 At a Table (Tredici a Tavola)”</name> ผลงานกำกับของ “เอนริโค โอลดอยนิ” ซึ่งเป็นภาพยนตร์เกี่ยวกับ “ความทรงจำอันงดงามในวัยเยาว์ของ จูลิโอ หลังจากเขาเดินทางกลับบ้านที่แคว้นทัสคานี อันเป็นถิ่นที่เขาเคยใช้ชีวิตในช่วงวันหยุดกับครอบครัวอย่างมีความสุข แล้วบ้านหลังนี้ได้นำความทรงจำอันสวยงามเกี่ยวกับชีวิตของเขา และแอนนาหญิงสาวผู้งดงามที่จะหาหญิงใดเทียบได้ และเมื่อความทรงจำเมื่อเยาว์วัยกลับมาอีกครั้ง จูลิโอจะทำอย่างไรต่อไปกับความรู้สึกตื้นตันที่เกิดขึ้น” นอกจากนี้ภาพยนตร์เรื่องนี้ยังมีคำจำกัดความที่น่าสนใจประโยคสั้น ๆ ว่า “เรื่องชวนหัวที่สะเทือนอารมณ์ เบาแต่ไม่หยาบโลน เกี่ยวกับครอบครัวและความสำคัญของความทรงจำ” ไปชมได้ตั้งแต่ 5-10 มิถุนายนนี้.</p></body>
</news>
