<teiHeader>
<fileDesc>
<titleStmt>
  <title>ผู้จัด “ดา หทัยรัตน์” เผย ไม่กลัวซ้ำรอย “ยูม่า” ละครโดนดองจนถอดใจลาวงการ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-19 12:52:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000055581  </bibl>
</sourceDesc>
</fileDesc>
</teiHeader>
<news>
<headline>ผู้จัด “ดา หทัยรัตน์” เผย ไม่กลัวซ้ำรอย “ยูม่า” ละครโดนดองจนถอดใจลาวงการ</headline>
<lead>“ดา หทัยรัตน์” เผย ไม่กลัวละครถูกดองเหมือน “ยุวดี” ค่ายยูม่า ที่ถอดใจพักยาวทำละครไปแล้ว เพราะละครโดนดองหลายเรื่อง เจ้าตัวเผยว่าโชคดีที่ละครตนไม่เคยถูกดอง และเชื่อว่าอยู่ที่จังหวะเวลาความเหมาะสมของช่องมากกว่า ส่วนที่จับ “บี้ สุกฤษณ์” มาเล่นร้ายครั้งแรก มั่นใจคนดูต้องชอบมากกว่าเกลียด</lead>
<neck></neck>
<body><p>เรียกว่าเป็นค่ายละครที่อีกหลายๆ ค่ายในช่อง 3 ยังต้องอิจฉา เพราะค่าย “ละครไท” ของผู้จัด “ดา หทัยรัตน์ อมตวณิชย์” เป็นอีกค่ายหนึ่งที่ไม่โดนดองละครเหมือนค่ายอื่นๆ อย่างกรณีที่ผู้จัดค่าย “ยูม่า” อย่าง “ยุ ยุวดี ไทยหิรัญ” ออกมาเผยว่าขอหยุดพักยาวการทำละคร เพราะยังมีละครอีกหลายเรื่องที่ทำไปแล้วโดนดองไม่ได้ออกอากาศ จนทำให้ท้อ แต่กรณีนี้ผู้จัดดา เผยว่า ขึ้นอยู่กับช่วงจังหวะของช่องมากกว่าที่จะเลือกละครลง และเป็นโชคดีของตนที่ยังไม่โดนดองเลย</p>
<p>“ตอนนี้ละครของพี่ก็มีเรื่อง<name>พระจันทร์สีรุ้ง</name> ที่ยังไม่ปิดดีเลยนะคะ ปิดสิ้นเดือนนี้ แล้วก็มี <name>สูตรเสน่ห์หา</name> อีกเรื่องนึงเป็นสองเรื่อง ออนแอร์เลยมั้ย ก็คงแล้วแต่คิวช่องเหมือนกันนะคะ บางเรื่องก็ออนเลย บางเรื่องก็รอเดือนสองเดือนแล้วแต่ แล้วแต่จังหวะที่ทางผู้ใหญ่มองมากกว่าค่ะ ว่าแนวไหนจะลงเหมาะกับช่วงเวลาไหนอย่างเนี้ยค่ะ ก็ถือว่าตัวเองโชคดี”</p>
<p>“กรณีพี่ยุเนี่ย พี่ดาว่าจริงๆ แล้วทุกอย่างก็คงมีเหตุผลล่ะนะคะ ว่าคืออะไร และจริงๆ แล้วก็อาจจะไม่ใช่ว่าดองหรือเก็บหรอกค่ะ ก็อาจจะดูจังหวะหรือช่วงเวลาอะไรตรงนี้มากกว่า ตรงนี้คงตอบแทนไม่ได้ เพราะว่าเรามีหน้าที่ผลิต เราไม่ได้อยู่ตรงฝ่ายบริหารน่ะ”</p>
<p>ส่วนละครเรื่อง “<name>พระจันทร์สีรุ้ง</name>” ที่จับนักร้องหนุ่มสุดฮอต “บี้ สุกฤษณ์ วิเศษแก้ว” มาพลิกเล่นร้ายครั้งแรก ผู้จัดคนเก่งเผยว่าไม่หวั่นว่าคนจะรับไม่ได้ เพราะเชื่อว่าการแสดงครั้งนี้จะพลิกบทบาทครั้งสำคัญของบี้ แน่ๆ</p>
<p>“จริงๆ บี้เขาก็เหมือนสองบทบาทนะคะ เหมือนเล่นเป็นสองคนเลยล่ะ คือตอนดีน่ารัก เขาก็น่ารักมาก(ลากเสียง) ทุกคนต้องรักเลยล่ะ ช่วงแรกทุกคนต้องหลงรักเอาใจช่วยเชียร์เขาน่าดู แต่ช่วงที่เขาพลิก เขาก็ทำได้ดีเกินคาดนะคะ เขาก็เล่นได้สุดๆ เหมือนกัน สู้ตาย(หัวเราะ)”</p>
<p> “ไม่จริงหรอกคนดูสมัยนี้เขาก็คงอินๆ แล้วเขาก็คงชื่นชมความสามารถมากกว่าพี่ว่านะ คงต้องมองว่าคนดูเขาคงอิน และติดตามเอาใจช่วยตัวละคร มันก็เป็นอารมณ์ร่วมในการดูนะ เขาคงแยกแยะออก มันไม่ได้แบบว่าไปทำให้เป็นตัวอย่างไม่ดีหรืออะไร มันก็เป็นสีสันของละคร และก็มีเหตุมีผลของมันตามเรื่องที่เกิดขึ้น แต่ช่วงที่บี้เขาร้ายก็เพราะว่าเป็นช่วงที่ได้ข้อมูลผิดๆ หรือว่ามีความก้าวร้าวจากอุบัติเหตุและความจำเสื่อมเขาก็ทำไปโดยไม่รู้ตัว”</p>
<p>“หนักใจตอนทำมากกว่า เพราะเราก็ตั้งใจมากน่ะ คือตัวพี่ก็รู้สึกว่าแนวเรื่อง พล็อตเรื่องมันฉีกกว่าทุกเรื่อง และเราก็รู้สึกสนุก ไม่งั้นมันก็พระเอก นางเอกเป็นสูตรสำเร็จไปเรื่อยๆ แต่ว่าเรื่องนี้มันมีสีสันของตัวพ่อตัวแม่หรือว่าเรื่องราว มันไม่ค่อยคล้ายกับเรื่องอื่น เราก็เลยรู้สึกสนุกที่จะทำ”</p></body>
</news>
