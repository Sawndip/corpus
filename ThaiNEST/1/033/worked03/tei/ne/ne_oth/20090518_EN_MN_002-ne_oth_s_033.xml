<teiHeader>
<fileDesc>
<titleStmt>
  <title>“ลูกเกด” พักยาว ลาวงการเลี้ยงลูก แย้ม เตรียมเปิดอู่ปั้มลูกคนที่ 2  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-18 22:40:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000055629  </bibl>
</sourceDesc>
</fileDesc>
</teiHeader>
<news>
<headline>“ลูกเกด” พักยาว ลาวงการเลี้ยงลูก แย้ม เตรียมเปิดอู่ปั้มลูกคนที่ 2</headline>
<lead>“ลูกเกด” ตื้นตัน เห็นหน้าลูกครั้งแรก ตั้งใจไม่ผ่า เลือกคลอดเองตามธรรมชาติ ลั่น ถึงจะเตรียมตัวดีก่อนคลอดก็ยังตื่นเต้นมาก เผย ตั้งใจลาวงการยาว เพราะอยากมีเวลาอยู่กับลูกให้มากที่สุด พร้อมเตรียมปั้มลูกคนที่ 2 ต่อทันที</lead>
<neck></neck>
<body><p>ให้กำเนิดลูกชายคนแรกเป็นที่เรียบร้อย เมื่อวันที่ 14 พ.ค. ที่ผ่านมา เวลา 17.59 น. ที่ โรงพยาบาลสมิติเวช สำหรับนางแบบชื่อดัง “ลูกเกด เมทินี กิ่งโพยม” ตั้งชื่อ “น้องสกาย ด.ช.สกาย กิ่งโพยม ชาร์พเพิลส์” มีน้ำหนัก 3,800 กรัม ความยาวลำตัว 53 เซนติเมตร โดยมีสามี “เอ็ดเวิร์ด ชาร์พเพิลส์” คอยดูแลไม่ห่างเตียง</p>
<p>ซึ่งหลังจากคลอดลูกชายคนแรกให้สามีชื่นใจมาได้ 4 วัน วันนี้(18 พ.ค.)สาวลูกเกดก็เปิดใจกับ “ASTVผู้จัดการออนไลน์” ด้วยน้ำเสียงที่เปี่ยมไปด้วยความสุข ถึงวินาทีแรกที่ได้เห็นหน้าลูก ว่า ตื้นตันจนไม่สามารถอธิบายเป็นคำพูดได้</p>
<p>“ความรู้สึกมันตื้นตัน มันเป็นอะไรที่รู้สึกอะเมซซิ่งมากๆ เลยกับการที่เราคลอดลูกออกมา ลูกอยู่ในท้องเรา พอคลอดออกมาแล้ว เราเห็นหน้าเขา ความรู้สึกครั้งแรกที่เห็นหน้าเขาไม่สามารถอธิบายได้เลย สุดยอดเลยค่ะ”</p>
<p>“เกดคลอดก่อนกำหนดค่ะ เพราะกำหนดคือวันจันทร์ที่ 18 พ.ค. ตอนปวดท้องก็ยังไม่ไปโรงพยาบาลเลย เพราะว่าเรากะจะอยู่ที่บ้านให้นานที่สุดเท่าที่ทำได้ แล้วค่อยไป การคลอดจะออกไปทางฝรั่งมากที่สุดค่ะ ไม่ได้คิดที่จะผ่าหรืออะไรต่างๆ เลย เราพยายามให้เป็นธรรมชาติให้มากที่สุดเลย”</p>
<p>“ตื่นเต้นค่ะ เพราะเป็นอะไรที่เราไม่รู้มาก่อน มันเป็นครั้งแรกใช่มั๊ยคะ ก็เลยไม่รู้ว่า เอ๊ะ...ความรู้สึกที่เราจะรู้สึกมันเป็นยังไง คือ อ่านในหนังสือมันก็บอกนะ ว่าจะปวดนะ จะปวดอย่างนี้นะ จะปวดห่างกันประมาณ 20 นาที แต่เราไม่รู้ว่าเวลาเจ็บมันเจ็บแค่ไหน หรือความรู้สึกของความปวดนั้นมันปวดยังไง ในหนังสือยังไงก็คงอธิบายไม่ได้หรอกว่าเจ็บแค่ไหน เจ็บแบบทนไม่ได้ หรืออะไรอย่างนี้ค่ะ”</p>
<p>“ก่อนหน้าอ่านเยอะมากเลยค่ะ อ่านหนังสือ อ่านคู่มืออะไรเยอะมาก เวลาเราอ่านหนังสือ เราอ่านกับมาเจอ ความจริงมันต่างกันมาก พอเรามาเจอจริงๆ แล้วเราแค่จำสิ่งที่เราอ่าน แล้วลองเอามาใช้ดู มีหลายอย่างอยู่เหมือนกันค่ะ”</p>
<p>พร้อมเผย ตั้งใจพักงานในวงการยาว เพราะอยากมีเวลาอยู่กับลูกให้มากที่สุด และเตรียมตัวปั้มลูกคนต่อไป</p>
<p>“เรื่องงานตอนนี้คงยังไม่มีอะไรมาก ใช้เวลาอยู่กับเขาให้มากที่สุดเท่าที่ได้ค่ะ ก็คงหยุดงานพักใหญ่เลยค่ะ เพราะว่าตั้งใจไว้ว่าพอสักพักก็อยากจะมีคนที่สอง ก็เลยคิดว่างานในวงการก็คงจะหยุดพักไว้ก่อน”</p>
<p>“เดือนหน้าเป็นวันเกิด แต่ยังไม่ได้วางแผนอะไรสำหรับวันเกิดตัวเองที่จะมาถึงเลยค่ะ ต้องเข้าใจว่าตอนนี้เพิ่งคลอดมาใหม่ๆ เลย 4 วัน เพราะฉะนั้นอะไรในอนาคตใกล้ยังไม่ได้อยู่ในหัวสมองเลย ตอนนี้ต้องการอยู่กับน้อง ต้องการหาเวลาให้กับน้อง เพราะว่าเราก็เป็นแม่มือใหม่นะคะ ไม่เคยมีลูก ถึงจะเคยเลี้ยงน้องชายแต่ก็ไม่เหมือนกัน เพราะว่านี่คือลูกตัวเอง ต้องให้นม ต้องเปลี่ยนผ้าอ้อม ต้องอะไรอย่างนี้ เพราะฉะนั้นตอนนี้ไม่คิดเลยว่าวันเกิดจะไปที่ไหน ทำอะไรไม่ได้คิดเลยค่ะ”</p>
<p>ด้านคุณพ่อมือใหม่ “เอ็ดเวิร์ด” สามีสุดเลิฟของสาวเกด และน้องชาย “ไมค์-มาร์ค กิ่งโพยม” ก็ออกอาการเห่อ น้องสกายมาก เรียกว่าแทบจะไม่ห่างไปไหน โดยเฉพาะ คุณพ่อเอ็ดเวิร์ดที่นั่งเคียงข้างเป็นกำลังให้สาวเกด ตั้งแต่อยู่ในห้องคลอด</p>
<p>“เขา (เอ็ดเวิร์ด) จะคอยให้กำลังใจอยู่แล้วค่ะ ตั้งแต่เริ่มปวดจนคลอดเลยค่ะ เวลาปรึกษาเรื่องลูกก็คงจะเป็นคุณเอ็ดเวิร์ดนั่นแหละ ช่วยกันดูแล คุณเอ็ดเวิร์ดจะช่วยดูตอนกลางคืนค่ะ น้องก็ร้องไห้บ้างเวลาหิว เวลาตื่น เวลาต้องเปลี่ยนผ้าอ้อม ไม่หนักใจอะไรเลยค่ะ ส่วนไมค์ มาร์ค เขาก็ตื้นตันค่ะ เขาก็ดีใจ มาเยี่ยมทุกวันเลยค่ะ”</p>
<p>นางแบบดัง ยังเผยอีกว่า ตนไม่กังวลเรื่องการควบคุมน้ำหนัก และการฟิตหุ่นให้รูปร่างกลับมาเฟิร์มเช่นเดิม เพราะสามารถทำได้อยู่แล้ว ตอนนี้ขอบำรุงร่างกาย เพื่อให้นมลูกก่อน</p>
<p>“ตอนนี้ยังไม่ค่ะ เพราะยังไงเราฟิตกลับมาเหมือนเดิมได้อยู่แล้วค่ะ ตอนนี้ใช้วิธีการบำรุงอย่างเดียวเลย ตอนนี้ไม่ได้คิดในเรื่องของรูปร่างอะไรเลย ว่าเราต้องผอมเราต้องอะไร ตอนนี้ไม่เลย คือ บำรุงเพื่อจะให้นมลูก”</p></body>
</news>
