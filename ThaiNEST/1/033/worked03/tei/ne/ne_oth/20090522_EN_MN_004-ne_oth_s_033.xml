<teiHeader>
<fileDesc>
<titleStmt>
  <title>“ปีใหม่” เริ่มใจอ่อน “ป๋าต๊อบ” ตามจีบ ฟุ้ง แพ้ลูกอ้อนไม่ใช่แพ้เงิน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-22 18:08:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000056846  </bibl>
</sourceDesc>
</fileDesc>
</teiHeader>
<news>
<headline>“ปีใหม่” เริ่มใจอ่อน “ป๋าต๊อบ” ตามจีบ ฟุ้ง แพ้ลูกอ้อนไม่ใช่แพ้เงิน</headline>
<lead>"ปีใหม่" รับ คุยกับ "ป๋าต๊อบ" มาได้เกือบเดือนแล้ว ชมน่ารัก นิสัยดี บอก กำลังจะเริ่มใจอ่อนเพราะแพ้ความขี้อ้อนของอีกฝ่าย ลั่น ถ้ารักถึงมีแฟนเป็นทอมก็กล้าเปิดเผย ก่อนฟุ้ง สาวหล่อโทรหาถี่ยิบ และไปกินข้าวกันบ้าง ส่วนโอกาสจะพัฒนาต้องรอดูกันต่อไป พร้อม โต้ ไม่ได้คบเพราะอีกฝ่ายเป็นพ่อบุญทุ่ม ยันไม่ได้เป็นคนแพ้เงิน</lead>
<neck></neck>
<body><p>เพิ่งเจอมรสุมข่าวคราวรักสามเส้า เพราะถูกกล่าวหาว่าไปแย่งแฟนเพื่อนรักมาหยกๆ ล่าสุดสาวเซ็กซี่ "ปีใหม่ สุมนรัตน์ วัฒนาเสลารัตน์" ก็หลุดปากกับผู้สื่อข่าว ว่า กำลังคุยกับสาวหล่อทายาทเจ้าของธุรกิจอสังหาริมทรัพย์ อย่าง "ป๋าต๊อบ ปฏิญญา ควรตระกูล" โดย เจ้าตัวเผยว่า สาวหล่อหมั่นโทร.หาถี่ยิบ พร้อมยังส่งดอกไม้ช่อละ 5 พันบาท ให้ตนทุกวัน ฟุ้ง ความสัมพันธ์คืบหน้ามีโอกาสได้ไปกินข้าวกันบ้าง ก่อนรับ กำลังจะใจอ่อนเพราะอีกฝ่ายคอยเอาอกเอาใจ</p>
<p>"ที่ผ่านมา เขาให้ใหญ่กว่านี้อีกนะคะ(ช่อดอกไม้) เขาก็เปลี่ยนดอกไม้ไปเรื่อยๆ ก็น่ารักดีค่ะ สวยดี ก็ยังคุยๆ กันอยู่ยังไม่แน่ใจ สักพักแล้วค่ะ ไม่นานมาก เขาไม่มีเนื่องในโอกาสอะไรหรอกค่ะ คงเนื่องในอยากให้เซอร์ไพรส์มั้ง ให้หลายช่อแล้ว ส่งให้เกือบทุกวัน (หัวเราะ) มีแต่ดอกไม้ยังไม่มีของอื่น ขนมมีบ้าง ก็คุยกับคนนี้มากสุดค่ะ ก็มีโทร.คุยกันนิดหน่อย(หัวเราะ)"</p>
<p>"เพิ่งคุยๆ กันได้สักพักนึง ขอดูๆ ไปก่อนยังไม่แน่ใจ เท่าที่คุยก็ดีค่ะ เขาก็เป็นคนน่ารักคนนึง คุยกันไม่นาน ไม่ถึงเดือน ก็เริ่มใจอ่อน พี่เขาน่ารัก ขี้อ่อน เอาใจเก่ง นิสัยดี และอายุก็มากกว่า จริงๆ ใหม่ก็มองเขาเป็นผู้ชายคนนึง เฮ้ย เป็นคนๆ นึงที่เข้ามาจีบ ก็มีไปไหนมาไหนบ้าง ไปกินข้าวอะไรบ้าง"</p>
<p>"จริงๆ แล้วใหม่ว่า ไม่ว่าจะเป็นใคร เข้ามาในชีวิตใหม่ก็ดูว่าเขาเป็นใครมาจากไหน เขาเป็นคนดีหรือเปล่า รักเรามากแค่ไหนแค่นี้ก็พอ ที่ผ่านมาคือมันยังเพิ่งเริ่มต้นเอง ก็เพิ่งเริ่มๆ ดู ก็ต้องดูก่อนค่ะ เป็นเรื่องของอนาคต ตอนนี้ก็คุยกันเป็นพี่น้อง คุยกันได้ค่ะ ก็ยังไม่รู้ว่าจะยังไงก็คงต้องดูกันไปอีก เพราะว่าเพิ่งจะเริ่มคุยกันได้ยังไม่ถึงเดือนเลย ใหม่พร้อมที่จะออกมาเปิดเผย ถ้ามีแฟนเป็นทอมกล้าเปิดเผยค่ะ ถ้าใหม่รักก็กล้าค่ะ"</p>
<p>จากที่ผ่านมาดาราสาวมีข่าวกับหนุ่มๆเต็มไปหมด แต่เจ้าตัวเผยเอง ว่าตอนนี้กำลังคบหากับ "ป๋าต๊อบ" สาวหล่อไฮโซ เลยทำให้หลายคนมองว่าเปลี่ยนแนวหรือเปล่า เจ้าตัวรีบแจง ไม่ได้เปลี่ยนแนว แต่ขอให้เป็นคนดีก็คุยได้หมด ก่อนเปรย สาวหล่อเจ้าชู้ แต่ขอเช็คก่อนว่าตอนนี้มีใครนอกจากตนหรือเปล่า</p>
<p>"ใหม่ก็รู้มาว่าเขาเจ้าชู้มาก (ลากเสียง) มากค่ะ ก็ไม่ยังไง ก็นิสัยดี ก็คุยกันเป็นพี่เป็นน้องไปก่อน ยังไม่ได้เช็คขนาดนั้น ยังไม่ได้เช็คเลยว่าเขามีผู้หญิงคนไหนอะไรยังไง แต่ก็รู้มาว่าเขาเจ้าชู้ แต่เรายังไม่ได้อะไร ยังไม่ได้จะไปแบบว่าตกลงปลงใจกับเขา ก็เลยยังเฉยๆ ก่อน"</p>
<p>ไม่กลัวหนุ่มแท้เสียใจ ลั่น ความรักไม่มีขอบเขต ถ้าเป็นคนดีก็ยินดีคบได้... "ไม่ๆ คะ ใหม่ว่าจริงๆ เรื่องของความรักมันไม่มีเขตจำกัดว่ามันจะต้องกับใคร แค่ไหน ความรักถ้ามีให้กัน ไม่ว่าจะเป็นความรักแบบไหน จะเป็นพี่เป็นน้อง คุยกันรู้เรื่องก็โอเคแล้วนะ"</p>
<p>โต้กรณีคนมองอีกฝ่ายรวย เป็นพ่อเป็นทุ่ม แล้วอาจจะคิดว่าสาวปีใหม่ คบเพราะอีกฝ่ายรวย เจ้าตัวรีบแจง ไม่ได้คบเพราะรวยแน่นอน เพราะตนไม่ได้เป็นคนแพ้เงิน</p>
<p>"ก็ไม่ขนาดนั้น แพ้เงิน ไม่แพ้หรอกค่ะ หาเองได้ค่ะ ถ้าแพ้ก็แพ้ลูกอ้อนนี่แหละ (หัวเราะ) แต่ตอนนี้ยังไม่แพ้ค่ะ"</p></body>
</news>
