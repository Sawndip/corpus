<teiHeader>
<fileDesc>
<titleStmt>
  <title>ขอกอดคำว่า 'นางเอก''กบ'เชิดใส่บทนางร้าย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-20 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.komchadluek.net/detail/20090420/9941/%e0%b8%82%e0%b8%ad%e0%b8%81%e0%b8%ad%e0%b8%94%e0%b8%84%e0%b8%b3%e0%b8%a7%e0%b9%88%e0%b8%b2%e0%b8%99%e0%b8%b2%e0%b8%87%e0%b9%80%e0%b8%ad%e0%b8%81%e0%b8%81%e0%b8%9a%e0%b9%80%e0%b8%8a%e0%b8%b4%e0%b8%94%e0%b9%83%e0%b8%aa%e0%b9%88%e0%b8%9a%e0%b8%97%e0%b8%99%e0%b8%b2%e0%b8%87%e0%b8%a3%e0%b9%89%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>ขอกอดคำว่า 'นางเอก''กบ'เชิดใส่บทนางร้าย</headline>
<lead>"กบ" สุวนันท์ คงยิ่ง ปัดเล่นร้าย แจงแฟนคลับรับไม่ได้ และอยากเก็บคำว่า "นางเอก" ไว้ตลอดกาล ไม่สนผู้จัดทุ่มเงิน เพราะอยากทำงานที่อยากทำ ไม่ใช่ทำเพราะเงิน</lead>
<neck></neck>
<body><p>รับบทนางเอก และอยู่ในใจของแฟนละครมายาวนาน เจอตัวถามว่าจะมีโอกาสได้เห็น  "กบ" สุวนันท์ แสดงบทนางร้ายบ้างหรือไม่ ได้รับคำยืนยัน ว่าไม่มีทางแน่นอน  แม้ว่าจะมีผู้จัดติดต่อมา รวมถึงจ่ายค่าตัวสูงก็ตาม เนื่องจากอยากเก็บคำว่า "นางเอก" ไว้ตลอดกาล</p>
<p>"มีความตั้งใจ ว่าจะต้องเป็นบทที่ดีมากจริงๆ  แล้วถ้ามีอะไรที่ท้าทายเข้ามาก็จะรับ  เพราะรู้สึกว่าเราก็ค่อนข้างอิ่มตัว เหมือนที่กบพูดกับพี่ๆ ไปแล้ว ว่าค่อนข้างอิ่มตัว แล้วถ้ามีอะไร ที่รู้สึกว่าเอ...จะเล่นยังไง หรือมันมีการบ้านกลับไปทำเยอะๆ ท้าทายๆ ก็อาจจะเล่น แต่ถึงอย่างไร ก็คงไม่เล่นเป็นตัวร้ายหรอกนะ คือที่ผ่านมา ก็มีติดต่อให้เล่นร้ายมาเหมือนกันแต่ไม่รับ คือกบตั้งใจว่าอยากเก็บไว้เป็นแบบนี้ แล้วด้วยรูปร่างหน้าตาแล้ว ก็คงไม่ถนัดแล้วก็คงไม่ คืออยากเป็นนางเอก อยากเก็บภาพนี้ไว้อย่างนี้" <name head="นางเอก">นางเอกวิก 7 สี</name>พยายามอธิบาย</p>
<p>นอกจากนี้ เธอยังบอกด้วยว่าความคิดคนในโลกนี้มันไม่เหมือนกัน มีทั้งสองด้านสามด้าน บางคนก็อาจอยากจะเป็นอย่างเธอ</p>
<p>"บางคนก็อุ๊ย! ฉันอยากหลากหลายบทบาท แล้วแต่คนคิด ไม่ได้บอกใครผิดใครถูก แต่สำหรับกบเองกบอยากให้เป็นแบบนี้ กบอยากเก็บคำว่า "นางเอก" ไว้ อยากเป็นนางเอกในใจหลายๆ คนต่อไป ต้องเข้าใจว่ากบเกิดมากับคำคำนี้ แล้วกบเกิดมาในยุคที่นางเอกถูกรังแกเป็นนางเอกน่าสงสาร ไม่ใช่นางเอกสู้คน ฉะนั้นแฟนคลับแฟนละครที่เป็นผู้ใหญ่ ก็มักจะบอกว่า ไม่เอา ไม่อยากดูกบร้าย ใครจะร้ายให้เขาร้าย อย่าให้กบเป็น กบเกิดในยุคที่มีภาพนางเอกอยู่ ซึ่งเราภูมิใจ" กบกล่าว</p>
<p>ถามต่อ ว่าหากมีผู้จัดติดต่อให้เล่นร้าย ด้วยค่าตัวที่สูงจะรับหรือไม่ นางเอกชื่อดังรีบตอบปฏิเสธทันที ว่าไม่รับเล่นร้ายแน่นอน อีกทั้งเรื่องเงินไม่ใช่ปัจจัยหลักของเธอ</p>
<p>"ไม่ กบทำงานด้วยความอยาก ไม่ได้ทำงานด้วยเงิน จริงๆ ศิลปินน่ะ ทำงานอย่างนี้มาตลอดชีวิตนะ  คืออาจจะได้ไม่เยอะแต่อยากเล่น เราชอบแฮปปี้กับคนจัดเจ้านี้ บางคนก็จ้างเยอะ แต่ไม่อยากทำ ก็ไม่ทำ ไม่อยากอึดอัด ไม่ได้หยิ่งไม่ได้อะไรนะ" กบกล่าวสรุป</p></body>
</news>
