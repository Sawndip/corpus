<teiHeader>
<fileDesc>
<titleStmt>
  <title>แตงโมงงไฮโซอ้างเป็นแม่แท้ๆทวงสิทธิ์ดูแล  </title>
  <author>ไอ.เอ็น.เอ็น.  </author>
</titleStmt>
<publicationStmt>
  <publisher>ไอ.เอ็น.เอ็น  </publisher>
  <pubPlace>http://www.innnews.co.th/  </pubPlace>
  <date>2009-04-30 13:36:13  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.innnews.co.th/entertain.php?nid=169266  </bibl>
</sourceDesc>
</fileDesc>
</teiHeader>
<news>
<headline>แตงโมงงไฮโซอ้างเป็นแม่แท้ๆทวงสิทธิ์ดูแล</headline>
<lead>แตงโม งงแม่แท้ๆ ลงหนังสือพิมพ์ ทวงสิทธิ์เลี้ยงดู ขอคุยกับพ่อก่อนเปิดใจสื่อ</lead>
<neck></neck>
<body><p>สาว แตงโม-ภัทรธิดา พัชรวีระพงษ์ ถึงกับหน้าเหวอ ใบ้กิน เมื่อจู่ๆ ก็มีไฮโซสาว อ้างตัวว่าเป็นแม่ ทวงสิทธิ์ขอเลี้ยงดู ผ่านหนังสือพิมพ์หัวใหญ่ หลังจากหลบหน้าสื่ออยู่พักหนึ่ง นางเอกสาว ก็ยอมเปิดปากกลาง<name>งาน "Summer Oversize Fashion Runway"</name> ศูนย์การค้าเซ็นทรัล เซ็นเตอร์ พัทยา ถึงเรื่องที่เกิดขึ้นว่า "ภายในครอบครัวของโม ยังไม่ได้มีการเจรจากัน ยังไม่มีการพูดถึงเรื่องนี้เลย โม ขออนุญาตที่จะใช้เวลาสรุป และหาข้อมูลเรื่องนี้ให้นานกว่านี้ เพราะมันสำคัญมาก และตอนนี้โมยังไม่มีข้อมูลที่จะมาให้สัมภาษณ์ได้เลย เพราะมันเป็นเรื่องที่ครอบครัวโม ค่อนข้างแปลกใจ ที่มีข่าวแบบนี้ลงหนังสือพิมพ์ ทั้งๆ ที่ยังไม่มีการพูดคุยเรื่องนี้กันเลย โม ขอให้สัมภาษณ์ครั้งเดียว โม พูดอะไรไปวันนี้มันอาจจะมีผลหรือไม่มีผล ฉะนั้น โมขอปลอดภัยไว้ก่อน โดยการขอเวลาหาข้อมูล รบกวนพี่ๆรอ คงไม่นานเกินควรค่ะ" </p>
<p>ที่บอกว่าหาข้อมูลคืออะไร "คือโม งงค่ะ เพราะข่าวนี้ลงหนังสือพิมพ์ ทั้งที่บ้านโมยังไม่มีเรื่องนี้เลย (ได้คุยกับคุณพ่อคุณแม่ไหม) เรื่องที่ลงหนังสือพิมพ์ โมเอง คุณพ่อเอง คนในครอบครัวเอง ยังไม่มีใครคุยเรื่องนี้กันเลย ก็ไม่เข้าใจว่าที่ลงหนังสือพิมพ์ สาเหตุ ต้นตอมาจากไหน โมไม่ทราบเลย ทุกวันนี้ครอบครัวโมยังใช้ชีวิตตามปกติค่ะ เราแค่แปลกใจว่าข่าวมายังไง"</p>
<p>โมเองมีความสัมพันธ์กับคุณแม่ยังไงบ้าง "ทุกวันนี้ครอบครัวโมก็ยังดำเนินชีวิตไปตามปกติเหมือนที่ทุกๆวันที่ดำเนินมา ยังไม่มีเรื่องอะไรที่เราต้องคิด ตอนนี้หนังสือพิมพ์รู้ข้อมูลบางอย่างก่อนที่ตัวโม และครอบครัวจะรู้ ฉะนั้น ขอเวลาบางอย่าง ว่าเรื่องนี้เป็นเรื่องจริงหรือเปล่า โมยังไม่ได้จัดการเรื่องนี้เลย"</p>
<p>ตอนแรกที่รู้ข่าว "โม งงเฉยๆค่ะ โดยธรรมชาติเรื่องบางเรื่อง ควรจะมีมูลก่อนที่หนังสือพิมพ์จะลง แต่นี่บ้านเรายังไม่มีการคุยเรื่องนี้กันเลยค่ะ โมเลยไม่ทราบว่าที่มาที่ไป เป็นยังไง และโมยังไม่ได้ปรึกษาหรือแสดงความคิดเห็นอะไรเลย และคนในครอบครัวก็ยังไม่มีใครพูดถึงเรื่องนี้จนถึงวันนี้ ถ้าจะมีแค่สงสัยเฉยๆ แต่ยังไม่ตกลง" ถ้าคุณแม่ติดต่อมาจริง " โมขอคุยกับทางครอบครัวก่อน เพราะหลายอย่างก็ต้องขึ้นอยู่กับคนหลายคน โมสัญญาว่าถ้าโมพร้อม โมจะเปิดใจค่ะ" ได้เจอคุณแม่บ้างไหม "ก็เจอกันเป็นปกติ เหมือนที่ครอบครัวคนอื่นเขาเป็นกัน เรายังไม่มีเรื่องนี้มาคุยในครอบครัว โมไม่เข้าใจว่าทำไมหนังสือพิมพ์ถึงลง"</p>
<p>เห็นบอกว่าคุณแม่อยู่อเมริกา "คุณแม่อยู่แถวลาดพร้าว" เมื่อไหร่ที่พร้อมจะพูด" โมเข้าใจว่าหลายคนอยากทราบข่าวความเป็นมาเป็นไป ว่าความจริงเป็นยังไง โมเองก็อยากจะรู้ที่มาที่ไปเหมือนกัน เพราะเรื่องนี้เป็นเรื่องภายในครอบครัว แต่ถูกตีพิมพ์ลงหนังสือพิมพ์ ก็ต้องมีคนใดคนนึงที่ไม่อยากให้เป็นเรื่องส่วนตัวแล้ว เพราะฉะนั้น ตัวโมก็ถือว่าคนที่อยู่วงการเต็มตัวคือโม ไม่ใช่คุณพ่อคุณแม่ มันมีผลกระทบต่อโมค่อนข้างเยอะเหมือนกัน ฉะนั้น ก็ขอเวลาหาข้อมูลก่อนออกมาเปิดใจให้ทราบกันค่ะ" </p></body>
</news>
