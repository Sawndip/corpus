<teiHeader>
<fileDesc>
<titleStmt>
  <title>“อู๋” ฮึดง้อต่อ โว “แพร” มีของดีหนุ่มๆ เลยรุมจีบตรึม  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-15 02:38:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.manager.co.th/Entertainment/ViewNews.aspx?NewsID=9520000053930  </bibl>
</sourceDesc>
</fileDesc>
</teiHeader>
<news>
<headline>“อู๋” ฮึดง้อต่อ โว “แพร” มีของดีหนุ่มๆ เลยรุมจีบตรึม</headline>
<lead>“อู๋” ไม่กลัว หนุ่มๆ รุมจีบ “แพร” โว แสดงว่าแฟนมีดีจริงๆ ลั่น ไม่รู้สึกกดดัน แต่เป็นแรงผลักดันให้ปรับปรุงตัวมากกว่า สุดดีใจ สาวแพรมีท่าทีที่ดีขึ้น ยอมโทร.กลับบ้าง บอก ครั้งนี้เป็นโอกาสครั้งสุดท้าย ฉะนั้นจะไม่กลับไปทำตัวเหมือนเดิม ให้สาวแพรทิ้งไปอีกแน่นอน</lead>
<neck></neck>
<body><p>กำลังตามง้อแฟนสาว “แพร พรรัมภา สุขได้พึ่ง” อยู่ดีๆ ก็มีข่าวว่าไฮไซกลุ่มเพื่อนของ “ฟ้าใหม่ ดำรงชัยธรรม” ลูกชายของ “อากู๋ ไพบูลย์” บิ๊กแกรมมี่ ตามจีบสาวแพร เป็นคู่แข่งคนสำคัญที่อาจจะทำให้หนุ่ม “อู๋ นวพล ภูวดล” มีสิทธิ์ปิ๋วได้ งานนี้แทนที่จะบั่นทอนกำลังใจ แต่กลับเป็นแรงผลักดันให้หนุ่มอู๋ฮึดสู้ต่อ เพราะเจ้าตัวบอกว่า ภูมิใจที่หวานใจตัวเองมีดี จนทำให้เป็นที่หมายปองของหนุ่มๆ</p>
<p>“ตอนนี้เรื่องความรักที่ผมเข้าใจเอาเอง ก็น่าจะดีขึ้นประมาณ 30–40 เปอร์เซ็นต์ แล้วครับ ก็จากการที่เราได้คุยกันมากขึ้น ได้เจอกันเยอะขึ้น แล้วก็แพรให้โอกาสเรามากขึ้นด้วย ผมก็โทรหาเขาเยอะๆ ครับ เรียกว่ากดโทรศัพท์จนเมื่อยมือเลย ก็พยายามไปหาเขาที่บ้านเขาบ้าง ไปทานข้าวกับเขาบ้างครับ ก็ประมาณนี้ เอาใจใส่เขาเพิ่มขึ้นกว่าเดิมครับ ก็ขอโทษเขาแล้ว หันมาแก้ไขปรับปรุงตัวเองให้มากขึ้น พยายามเอาใจใส่เขามากกว่าเดิม เอาใจใส่เรื่องเล็กๆ น้อยๆ ด้วย”</p>
<p>“เรื่องสัญญา เรื่องขอโทษผมก็ทำมาหมดแล้ว จากนี้แพรเขาก็บอกเองว่าไม่อยากให้ผมพูดแล้ว อยากให้ผมทำมากกว่า ผมก็บอกเขาเหมือนกัน ว่าแพรยังไม่ต้องเชื่อนะ ให้ดูพฤติกรรมผมไปก่อน ท่าทีของแพรเขาก็ดีขึ้น มีโทรกลับมาหาผมบ้าง คือเริ่มทำให้รู้สึกเกือบจะเหมือนเดิมแล้ว แต่ว่าตอนนี้ก็ยังไม่ทำให้ผมท้อนะ ผมเริ่มมีกำลังใจมากขึ้นแล้ว”</p>
<p>“เรื่องเงื่อนไข ก็คงเป็นครั้งสุดท้ายล่ะครับ สั้นๆ เลยเป็นครั้งสุดท้าย ผมเองก็ต้องง้อไปเรื่อยๆ เพราะเราก็ยังรู้สึกดีกับเขาอยู่ ณ ตอนนี้ผมก็พยายามเตือนตัวเอง ไม่ให้กลับไปทำตัวเหมือนเดิม เพราะสิ่งเหล่านี้เหมือนเป็นเรื่องเล็กสำหรับผู้ชาย แต่คงเป็นเรื่องใหญ่สำหรับผู้หญิง ในเมื่อรู้ว่าเขาไม่ชอบก็อย่าทำก็เท่านั้นเอง”</p>
<p>ถึงกับดีใจ หลังทราบข่าวสาวแพรให้คะแนนการปรับปรุงตัว กว่า 75 เปอร์เซ็นต์...“จริงเหรอครับ ถ้างั้นผมคงประเมินเผื่อไว้ เพราะถ้ามันกลับมาเหมือนเดิม เราจะได้ดีใจได้เต็มที่ เรื่องที่มีคนมาจีบแพรเองเขาก็จะบอกผมตลอด ก็ยังขำๆ กันอยู่เลยว่ามีคนมาจีบ เรื่องสร้างกระแสดันตัวเองผมคงไม่ทำ กระแสอย่างนี้มันไม่ใช่เรื่องสนุกเลยนะครับ แล้วมันก็เป็นเรื่องจริงที่เราห่างกันที่เราทะเลาะกันครับ”</p>
<p>ไม่กดดันที่มีหนุ่มๆ รุมจีบสาวแพรเยอะ บอก กลับภูมิใจเพราะแสดงว่าแฟนเรามีดีจริงๆ</p>
<p>“ตรงนี้ผมคิดว่า มันเหมือนเป็นแรงผลักดันสำหรับเรามากกว่า ที่ทำให้เรารู้สึกว่าจริงๆ แล้วเรามีของมีค่าอยู่ จริงๆ ผมไม่ได้รู้สึกกดดันกับการมีคนมาจีบน้องแพรนะ ผมกลับรู้สึกว่าผมภูมิใจมากกว่า ที่มีคนสนใจมีคนอยากจะจีบแฟนเรา เพราะแสดงว่าแฟนเรามีดีจริงๆ”</p>
<p>ยืนยันไม่ได้รักๆ เลิกๆ สร้างกระแสให้ตัวเองกลับมาเป็นที่สนใจอีกครั้ง</p>
<p>“จริงๆ ถ้าผมจะสร้างกระแส ผมคงสร้างมันตั้งนานแล้ว สร้างตั้งแต่สองปีสามปีที่ผ่านมาแล้ว ทำไมถึงมาสร้างเอาตอนนี้ แล้วผมคิดว่ามันไม่จำเป็นที่ต้องมาทำแบบนี้ ผมเองกับความรักในครั้งนี้มันเหมือนกับว่าผมไม่อยากจะให้คำสัญญาใดๆ เพราะอยากให้ดูที่พฤติกรรมมากกว่า เพราะด้วยความที่เราโดนตามใจมา บางทีมันไม่ค่อยพยายามในหลายๆ เรื่อง ทำให้แพรซึ่งเขาเป็นผู้หญิง แล้วเขาโตขึ้นๆ เขาก็จะเริ่มห่วงเรื่องอนาคต ถ้าเกิดเรายังทำตัวแบบนี้ ซึ่งมันก็จริงเพราะแพรเขาก็มีแม่ แล้วเขาจะมาฝากชีวิตไว้กับผมได้ยังไง”</p></body>
</news>
