<teiHeader>
<fileDesc>
<titleStmt>
  <title>"คริส"ชวนดูเดี่ยวฯแฝงสาระความรู้ (โซฟาแนวหน้า)  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.naewna.com/news.asp?ID=163316  </bibl>
</sourceDesc>
</fileDesc>
</teiHeader>
<news>
<headline>"คริส"ชวนดูเดี่ยวฯแฝงสาระความรู้ (โซฟาแนวหน้า)</headline>
<lead></lead>
<neck></neck>
<body><p>หลังจากที่ได้เก็บเกี่ยวประสบการณ์มาพอสมควร ล่าสุดพิธีกรหนุ่มลูกครึ่งไทย-อังกฤษ "คริสโตเฟอร์ ไรท์" ก็อยากขอปล่อยของบ้าง ด้วยการการแสดงเดี่ยวไมโครโฟนครั้งแรกในชีวิตกับ <name>"CyberDict Present Chris Unseen The Show"</name> วันก่อนเจ้าตัวมาเยือน โซฟาแนวหน้า พร้อมคุยถึงความฮา ความสนุกสนาน และความรู้ที่จะได้จากการแสดงในครั้งนี้ให้ฟังว่า</p>
<p> "ผมทำอะไรมาเยอะแล้ว ไม่ว่าจะเป็นอาจารย์สอนภาษาอังกฤษ เขียนหนังสือ หรือว่ารายการทีวี ซึ่งหลายคนที่ได้ดูรายการทีวีผม ก็จะรู้ว่าภาษาอังกฤษมันตลกและสนุกดี มันไม่ยากอะไรนี่ ตอนนี้ผ่านมา 3 ปีแล้ว คนส่วนใหญ่ก็ไม่ค่อยรู้จักเราเท่าไหร่ อาจจะมีสงสัยบ้างว่าใช่หรือเปล่า มีบางคนทักว่าแอนดรู บิ๊กบ้างล่ะ หรือว่าคริส เบญจกุลบ้างล่ะ(หัวเราะ) เยอะมาก เราก็เลยหากลไกที่จะทำให้คนอื่นๆ ได้รู้จักผมมากขึ้น ซึ่งผมต้องการที่จะถ่ายทอดภาษาอังกฤษให้ได้มากที่สุดเท่าที่ผมจะทำได้ และตอนนี้บรรยากาศค่อนข้างตึงเครียด ก็เลยอยากหาอะไรสนุกๆ ทำบ้าง เลยมาเป็นสแตนด์อัพคอมเมดี้ ซึ่งเราเก็บข้อมูลมาเยอะมาก คุยกับคนโน้นคนนี้ทั้งที่เป็นคนไทยแล้วก็ฝรั่ง ไปต่างประเทศไปต่างจังหวัดมาเยอะมาก เพื่อที่จะเก็บเรื่องราวเอามายำทำเป็นเรื่องตลกได้ แล้วเราก็ซ้อมเยอะมาก ตอนนี้ก็พร้อมแล้วเพราะว่าของมันเยอะมันล้นแล้ว อยากจะปล่อยมันออกไปบ้าง ส่วนเรื่องของความแตกต่างในสแตนด์อัพคอมเมดี้ของผม คือก่อนอื่นอย่างที่บอกว่าอยากให้คนได้รู้จักตัวจริงผมมากขึ้น ที่ขาดไม่ได้ก็จะเป็นเรื่องของความสนุกตลกฮาๆ ที่สำคัญคนที่มาดูก็จะได้ข้อคิดดีๆ จากโชว์นี้ด้วย ผมจะมีข้อคิดของฝรั่งดีๆ ที่คนไทยสามารถนำไปใช้ได้ และแน่นอนก็คือจะได้ภาษาอังกฤษ รับรองว่าใครที่เคยดูรายการของผมจะรู้ว่าเรื่องที่มันตลก ผมสามารถเอาภาษาอังกฤษใส่เข้าไปได้ แล้วมันก็จะอยู่ในระบบร่างกายเรา แค่ครั้งเดียวเราก็จะสามารถจำได้ตลอดชีวิต จะมีศัพท์ภาษาอังกฤษเยอะมาก แต่ก็ไม่อยากให้คิดว่ามันเป็นการสอนนะ มันก็เป็นสแตนด์อัพคอมเมดี้แหละ แต่ว่าภาษามันจะค่อยๆ ซึมเข้ามาที่ตัวเราเอง เราจะมีการแสดงในวันที่ 6-7 มิถุนายน ทั้งหมด 4 รอบด้วยกัน ใครที่สนใจก็สามารถหาซื้อบัตรได้แล้วที่ ไทยทิคเก็ตเมเจอร์ทุกสาขา บัตรราคา 500,700 และก็ 900 <name>บาท</name> หลังจากที่ได้ประชาสัมพันธ์ไปแล้วก็มีเสียงตอบรับที่ดีมาก ผมว่าคนไทยชอบดูตลกอยู่แล้ว และที่สำคัญพอเค้ารู้ว่ามีเรื่องของความรู้ ข้อคิด ภาษาที่เค้าจะได้ด้วย ก็เลยให้ความสนใจครับ สุดท้ายอย่างที่บอกช่วงนี้เราเครียดๆ กันมาก ก็อยากให้ไปดูอะไรสนุกๆ พร้อมกับได้ความรู้ และข้อคิดดีๆ กลับบ้านไปด้วยครับ" คริสกล่าว</p></body>
</news>
