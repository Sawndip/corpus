<teiHeader>
<fileDesc>
<titleStmt>
  <title>พิธีกร'เอิ๊ก-พรหมพร'เจอโรคจิตโทรเข้าบ้าน ขอมีเซ็กซ์ ติดฮัลโหล-เน็ตไม่เคยบอกใครมึแต่'จนท.ทรู'รู้ป่วนจนเครียด!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-12 08:19:00  </date>
</publicationStmt>
<notesStmt>
  <note>บันเทิง  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198779&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>พิธีกร'เอิ๊ก-พรหมพร'เจอโรคจิตโทรเข้าบ้าน ขอมีเซ็กซ์ ติดฮัลโหล-เน็ตไม่เคยบอกใครมึแต่'จนท.ทรู'รู้ป่วนจนเครียด!</headline>
<lead><name head="พิธีกรรายการ">พิธีกรรายการ"ต้มยำบันเทิง"</name>ทางทีวีช่อง 5"เอิ๊ก-พรหมพร ยูวะเวส"สงสัยพนักงานของ"ทรู คอร์เปอเรชั่น"เป็นหนุ่มโรคจิตที่โทรฯ เข้าบ้านพักพูดจาลามกขอมีเซ็กซ์ด้วย เพราะหลังติดโทรศัพท์กับอินเทอร์เน็ต ไฮสปีด ของทรูตั้งแต่เดือน ก.พ.ที่ผ่านมาถึงเกิดเหตุ ทั้งๆ ที่ไม่เคยบอกเบอร์โทรฯ ที่บ้านกับใครเลย มีเพียงคนในทรูเท่านั้นที่รู้ อีกทั้งขอเปลี่ยนเบอร์โทรฯ ใหม่เรื่องก็เงียบหาย บอกได้เพียงคนร้ายใช้มือถือ<name head="ระบบ">ระบบจีเอสเอ็ม</name> โดนโทรฯป่วนทั้งวันทั้งคืนมาตลอดจนเครียดนอนไม่ได้ ไฮโซสาวทนไม่ไหวควงแขน “น้ำฝน” สาวทอมคนสนิทโร่แจ้งความตำรวจช่วยตามจับไอ้โรคจิต รายนี้ พร้อมกับฝากเตือนบรรดานักแสดงสาว ๆ ที่ติดอินเทอร์เน็ตที่บ้านให้ระวังเจอแบบตัวเอง</lead>
<neck></neck>
<body><p>พิธีกรไฮโซสาว เจ้าของลีลา “จอมเลื้อย” ถูกหนุ่มโรคจิตโทรศัพท์ป่วนครั้งนี้ถูกเปิดเผยขึ้นเมื่อเวลา 11.00 น. วันที่ 11 พ.ค. น.ส. พรหมพร หรือ เอิ๊ก ยูวะเวส อายุ 35 ปี ไฮโซสาว<name head="พิธีกรรายการ">พิธีกรรายการ “ต้มยำบันเทิง”</name> และ <name>“เน็กซ์ สเตชั่น พรหมพร”</name> ทางสถานีโทรทัศน์กองทัพบกช่อง 5 พร้อมด้วย “น้ำฝน” สาวทอมบอยคนสนิท เดินทางเข้าแจ้งความกับ พ.ต.ต.ประจำ หนุนนาค พงส. (สบ 2) สน.บางพลัด ให้ช่วยจับกุมหนุ่มโรคจิตที่โทรศัพท์มาหาที่บ้าน แล้วพูดจาด้วยถ้อยคำลามกพร้อมกับขอมีเซ็กซ์ด้วย โดย น.ส.พรหมพร ให้การว่า เหตุเกิดเมื่อช่วงกลางเดือน ก.พ. ที่ผ่านมา โดยตนติดตั้งโทรศัพท์พร้อมกับ<name head="ระบบ">ระบบ ไฮสปีด อินเทอร์เน็ต</name> ของ บริษัททรู คอร์ปอเรชั่น ที่บ้านพักย่านถนนสิรินธร หลัง จากนั้น 2 อาทิตย์ มีชายไม่ทราบชื่อโทรฯ มาหาตนที่บ้าน ตนคิดว่าเป็นเจ้าหน้าที่ของบริษัททรู เพราะตนไม่เคยบอกเบอร์โทรศัพท์ที่บ้านกับใคร มีเพียงเจ้าหน้าที่ของบริษัททรูเท่านั้นที่ทราบ เมื่อตนรับสายชายลึกลับที่โทรฯ มาถามตนว่า “วันนี้ใส่กางเกงในสีอะไร เวลาอ่านข่าวเปิดให้ดูหน่อย” ตนตกใจมากจึงรีบวางสายไป แต่หนุ่มโรคจิต  ได้โทรฯ มาทุกวัน ๆ ละหลายครั้งแม้แต่ดึกดื่นค่อนรุ่ง และช่วงหลังเริ่มหนักข้อขึ้นเรื่อย ๆ ถึงกับขอมีเซ็กซ์กับตน ทำให้ตนเกิดความเครียด ไม่ได้หลับได้นอน</p>
<p>ไฮโซสาวพิธีกรดัง ให้การด้วยว่า ตนติดต่อไปทางทรูเพื่อขอเปลี่ยนเบอร์โทรศัพท์และขอให้ตรวจสอบหมายเลขที่โทรฯ มาที่บ้านตน แต่เรื่องเงียบหายไปจนเวลาผ่านไปเกือบ 3 เดือน บริษัท ทรูฯ จึงแจ้งมาเพียงว่า หมายเลขที่โทรฯ เข้าบ้านตนเป็นโทรศัพท์มือถือเบอร์ 084-xxx-xxxx ใน<name head="ระบบ">ระบบจีเอสเอ็ม</name>ซึ่งทรูฯ ไม่สามารถตรวจสอบได้ว่าใครเป็นเจ้าของเบอร์ดังกล่าว ตนจึงตัดสินใจเข้าแจ้งความขอให้ตำรวจช่วยเหลือหาคนผิดจับกุมตัวมาลงโทษให้ได้ ส่วนผู้ต้องสงสัยก็มีเพียงพนักงานของบริษัททรูเท่านั้นที่ทราบเบอร์โทรศัพท์บ้านตน แต่ถ้าไม่ใช่คนของทรูฯ แล้วเบอร์โทรฯ บ้านตนหลุดไปถึงมือหนุ่มโรคจิตรายนี้ได้อย่างไร ซึ่งตนขอยืนยันว่าไม่เคยบอกเบอร์โทรศัพท์บ้านให้กับใครรู้ นอกจากนี้ตนอยากฝากถึงดารานักแสดงสาวทุกคนที่ติดอินเทอร์เน็ตที่บ้านว่าให้ระวังตัวไว้ด้วย ถ้าคนร้ายหาเบอร์ตนได้ ก็ต้องหาเบอร์ดาราคนอื่นได้เหมือนกัน</p>
<p>เจ้าหน้าที่ตำรวจรับแจ้งความลงบันทึกประจำวัน พร้อมกับสอบปากคำ น.ส.พรหมพร ผู้เสียหายไว้เป็นหลักฐานอย่างละเอียด จากนั้นจะทำเรื่องประสานไปยังบริษัททรูฯ เพื่อขอตรวจสอบหมายเลขโทรศัพท์คนร้าย ว่าสัญญาณโทร ศัพท์โทรฯ มาจากที่ใด เมื่อจับหนุ่มโรคจิตรายนี้ได้จะต้องถูกดำเนินคดีในข้อหาละเมิดสิทธิผู้อื่น ข่มขู่คุกคาม และพูดจาลามกอนาจารทำให้เกิดความอับอายต่อไป</p>
<p>ด้าน <name>ผู้บริหารของบริษัท ทรู คอร์ปอเรชั่น จำกัด (มหาชน)</name> ชี้แจงถึงกรณีของ “เอิ๊ก-พรหมพร” ว่า ขณะนี้บริษัท ทรูฯ จะรอใบแจ้งความอย่างเป็นทางการจาก “เอิ๊ก-พรหมพร” ผู้เสียหายก่อน แล้วจะให้ฝ่ายกฎหมายของบริษัททรูฯพิจารณาดูเรื่องราวว่าเป็นอย่างไรสามารถดำเนินการให้กับผู้เสียหายได้แค่ไหน ซึ่งเรื่องที่เกิดขึ้นบริษัททรูฯก็ไม่ได้นิ่งนอนใจ เพราะที่ผ่านมา “เอิ๊ก-พรหมพร” เป็นลูกค้าที่ดีของบริษัทมาตลอด ขอยืนยันว่า เรื่องที่เกิดขึ้น บริษัททรูฯ จะดำเนินการช่วยเหลือ “เอิ๊ก-พรหมพร” อย่างเต็มที่ โดยเฉพาะอย่างยิ่งหากตรวจสอบพบว่ามีพนักงานของทรูฯ เกี่ยวข้องกับเรื่องนี้ตามที่ผู้เสียหายสงสัย บริษัททรูฯ พร้อมที่จะให้ความร่วมมือกับเจ้าหน้าที่ตำรวจดำเนินการกับพนักงานผู้นั้นอย่างเต็มที่.</p></body>
</news>
