<teiHeader>
<fileDesc>
<titleStmt>
  <title>77 ปี"บรรหาร"พ้นโทษขอรีเทิร์น ลั่นชทพ.หนุนรัฐบาลอยู่ยาว8ปี  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/20/news_29319991.php?news_id=29319991  </bibl>
</sourceDesc>
</fileDesc>
</teiHeader>
<news>
<headline>77 ปี"บรรหาร"พ้นโทษขอรีเทิร์น ลั่น<orgName>ชทพ.</orgName>หนุนรัฐบาลอยู่ยาว8ปี</headline>
<lead>วันเกิด “บรรหาร” ครบรอบ 77 ปีคึกคัก หนุน “อภิสิทธิ์” ให้เป็นรัฐบาลยาว 8 ปี ลั่น<orgName>ชาติไทยพัฒนา</orgName>พร้อมอยู่เคียงข้าง ฝากข้อคิดพรรคร่วมฯท้วงติงอย่างสร้างสรรค์ถ้ารัฐบาลทำไม่ดี “เนวิน” รับพรให้พ้นคดีกล้ายางน้ำตาคลอ ขณะที่ <orgName>กกต.</orgName>มีมติเอกฉันท์ ยุติเรื่องกรณีบ้านเลขที่ 111 ช่วย <orgName>ปชป.</orgName>จัดตั้งรัฐบาล</lead>
<neck></neck>
<body><p>บรรยากาศวันคล้ายวันเกิดครบรอบ 77 ปี ของนายบรรหาร ศิลปอาชา อดีตหัวหน้า<orgName>พรรคชาติไทย</orgName> และ อดีตนายกรัฐมนตรี วานนี้(19 ส.ค.) มีการเปิดบ้านให้แขกเหรื่อเข้าร่วม อวยพรอย่างคึกคัก โดยตั้งแต่ช่วงเช้าได้มีนักการเมืองทั้งรัฐบาลและฝ่ายค้าน รวมทั้งผู้ที่เคารพนับถือมาอวยพรอย่างต่อเนื่อง
กระทั่งเวลา 12.30 น. นายอภิสิทธิ์ เวชชาชีวะ นายกรัฐมนตรี ได้นำแจกันดอกไม้เข้าอวยพรด้วยตัวเองและมีการพูดคุยกระเซ้ากันอย่างชื่นมื่น โดยนายกฯ อวยพรให้นายบรรหารมีสุขภาพแข็งแรงมีกำลังกายและกำลังใจ ที่จะทำประโยชน์ให้บ้านเมือง ซึ่งนายบรรหารกล่าวตอบว่า “ผมเองก็ขอให้กำลังใจนายกฯ เช่นกัน เพราะการเป็นนายกฯ ยากเย็นเหลือเกิน มีทั้งปัญหาภายในและภายนอก ซึ่งต้องใช้ความอดทน และผมมองเห็นนายกฯ 7-8 เดือน รู้สึกว่ายังหล่อและหนุ่มเหมือนเดิม บางครั้งนายกฯ เจอปัญหาผมก็เห็นใจ ในการทำงานและหากมีอะไรก็บอกมายินดีให้ความช่วยเหลือ และผมขอพูดแทนในนาม<orgName>พรรคชาติไทยพัฒนา</orgName> ว่า พรรคจะร่วมมือทำงานอย่างเต็มที่ ตราบจนกว่านายกฯ จะเบื่อ ตอนนี้ 25 ก็ครบเปรี๊ยะ”</p>
<p>นายบรรหาร ให้สัมภาษณ์ว่า วันนี้มีเพื่อนมีรัฐมนตรีจากพรรคร่วมรัฐบาลมาอวยพร รวมทั้ง<orgName>พรรคชาติไทย</orgName>เดิมและ<orgName>พรรคชาติไทยพัฒนา</orgName>ด้วย ก็ให้ข้อคิดว่าตอนนี้ปัญหาของบ้านเมืองมีมาก พวกเราอยู่ร่วมรัฐบาลก็ต้องช่วยกัน ถ้าเห็นอะไรที่ไม่ถูกต้องก็ต้องค้านในสิ่งที่สร้างสรรค์ เพราะฉะนั้นวิงวอนทุกฝ่ายพยายามใช้ความอดทน ลดละ อะไรที่เห็นว่าเป็นสิ่งที่ไม่ควรทำก็ไม่ต้องทำเพื่อประเทศชาติบ้านเมือง เพราะประเทศชาติของเราทุกคนก็รัก จึงฝากพรรคร่วมรัฐบาล
เมื่อถามว่าอนาคตทางการเมืองหลังพ้นการตัดสิทธิ นายบรรหารกล่าวว่า “ไม่ต้องห่วง อายุ 90 ปีก็ยังเล่น เล่นจนหมดลมหมดแรง ”</p>
<p>“เนวิน”น้ำตาคลอรับพรให้พ้นคดีกล้ายาง</p>
<p>ผู้สื่อข่าวรายงานว่า ในส่วนของ<orgName>พรรคภูมิไทย</orgName>นายชวรัตน์ ชาญวีรกูล รมว.<orgName>มหาดไทย</orgName> และหัวหน้า<orgName>พรรคภูมิใจไทย</orgName> นำสมาชิกมาร่วมอวยพร รวมทั้ง นายเนวิน ชิดชอบ นายอนุทิน ชาญวีรกูล โดยนายบรรหารเรียกนายเนวินเข้ามากอด และพูดว่า “มากอดที ขอให้พ้นทุกข์ภัยโว้ย” นายเนวิน ได้กราบบนหน้าอกนายบรรหาร ที่กล่าวอีกว่า “ในวันที่ 21 ก.ย.(วันที่<orgName>ศาลฎีกาแผนกคดีอาญาของผู้ดำรงตำแหน่งทางการเมือง</orgName>จะตัดสินคดีกล้ายางพารา) ขอโอมเพี้ยงให้พ้นทุกข์ภัย”</p>
<p>ทั้งนี้นายเนวิน ได้กล่าวว่า ขอให้คุณอาเป็นหลักของบ้านเมือง แม้ว่าจะไม่มีตำแหน่งทางการเมืองก็ตาม ซึ่งนายบรรหารกล่าวตอบว่า รู้จักกับนายเนวินมากว่า 30 ปี ตั้งแต่เป็นส.จ.<orgName>บุรีรัมย์</orgName> เป็นคนมีวิสัยทัศน์ที่ดีมาตลอด มีความก้าวหน้าอย่างมาก “เนื่องในวันคล้ายวันเกิดของอาปีนี้ขอให้ทุกสิ่งที่อามีอยู่ดลบันดาลปกป้องให้เนวินที่จะมีอุปสรรค มีภัยใดๆ จงแคล้วคลาด ขอให้หลุดพ้นทุกสิ่งทุกอย่าง และเมื่อพ้นแล้วขอให้ช่วยรัฐบาลทำงานต่อไป แต่มั่นใจว่าความดีของเนวินมีมากพอสมควร เป็นคนมีศักยภาพมีความรู้ความสามารถ อาจึงขอฝากตัวอาไว้ให้เนวินดูแลด้วย” เมื่อกล่าวจบ นายเนวินถึงกับน้ำตาคลอ</p>
<p>นอกจากนี้นายบรรหารยังกล่าวชมนายชวรัตน์ว่า ทำหน้าที่รมว.<orgName>มหาดไทย</orgName>ได้ดีมาก และต่อไปในอนาคตถ้าจะได้เป็นนายกฯ ก็ยังเป็นได้ดีด้วย เพราะด้วยที่เป็นคนมีวิสัยทัศน์ที่ดีและความสัมพันธ์ที่มีต่อกัน ตนขอให้กำลังใจ และขอฝากให้ช่วยประคับประคองรัฐบาลด้วย นายกฯ เป็นผู้ใหญ่แล้ว มีอะไรก็ให้พูดไปตรงๆ นายกฯ ก็รับฟัง อะไรที่กระซิบๆ กันก็ให้ไปพูดกับนายกฯ</p>
<p><orgName>กกต.</orgName>ยุติกรณี 111 ช่วยตั้งรัฐบาล</p>
<p>วานนี้ (19 ส.ค.) นายสุทธิพล ทวีชัยการ เลขาธิการ<orgName>กกต.</orgName>แถลงภายหลังการประชุม <orgName>กกต.</orgName>ว่า ที่ประชุมได้มีมติเป็นเอกฉันท์ ให้ยุติเรื่องของนายพิชา พิจิตรศิลป์ ประธาน<orgName>ชมรมกฎหมายภิวัฒน์และเครือข่าย</orgName> ที่ร้องให้ <orgName>กกต.</orgName>ยุบ<orgName>พรรคประชาธิปัตย์</orgName> และเพิกถอนสิทธิเลือกตั้ง<orgName>กรรมการบริหารพรรคประชาธิปัตย์</orgName> ที่รับการสนับสนุนจากบุคคลที่เพิกถอนสิทธิเลือกตั้ง มาช่วยจัดตั้งรัฐบาล</p>
<p>ทั้งนี้ที่ประชุมเห็นว่า หนังสือร้องเรียนของนายพิชาเป็นการร้องเรียนในประเด็นเดิมที่ นายสุรพงษ์ โตวิจักษณ์ชัยกุล ส.ส.<orgName>เชียงใหม่</orgName> <orgName>พรรคเพื่อไทย</orgName> เคยร้องมาแล้ว ประกอบกับ <orgName>กกต.</orgName>ได้มีมติให้ยุติเรื่อง ซึ่งเป็นเรื่องเดียวกับที่นายพิชา เคยร้องมาพร้อมกับนายสุรพงษ์ ซึ่งประเด็นที่ร้องเข้ามาใหม่ก็เป็นประเด็นที่นายพิชา ร้องเพิ่มเติมมาเท่านั้น และไม่มีหลักฐานหรือข้อเท็จจริงใหม่ที่แตกต่างไปจากเดิม จนเป็นเหตุต้องให้คำวินิจฉัยเปลี่ยนแปลง จึงเห็นควรให้ยุติเรื่องนี้</p></body>
</news>
