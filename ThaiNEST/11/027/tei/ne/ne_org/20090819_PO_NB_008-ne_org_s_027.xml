<teiHeader>
<fileDesc>
<titleStmt>
  <title>" กอร์ปศักดิ์ " แถลงลาออกจากตำแหน่ง ปธ.กก.บริหารชุมชนพอเพียง หลังยื่นเอกสารต่อ สตง.เข้าไปตรวจการทุจริตในโครงการ  </title>
  <author>ธนวัต วงศ์วิริยะวณิช  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-19 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208190306&tb=N255208&return=ok&news_headline="  </bibl>
</sourceDesc>
</fileDesc>
</teiHeader>
<news>
<headline>" กอร์ปศักดิ์ " แถลงลาออกจากตำแหน่ง ปธ.<orgName>กก.บริหารชุมชนพอเพียง</orgName> หลังยื่นเอกสารต่อ <orgName>สตง.</orgName>เข้าไปตรวจการทุจริตในโครงการ</headline>
<lead></lead>
<neck></neck>
<body><p>รองนายกรัฐมนตรีด้านเศรษฐกิจ ลาออกจากตำแหน่งประธาน<orgName>กรรมการบริหารโครงการชุมชนพอเพียง</orgName> หลังยื่นเอกสารประกอบการตรวจสอบการทุจริตในโครงการต่อ<orgName>สำนักงานการตรวจเงินแผ่นดิน</orgName> พร้อมเสนอชื่อ นายมีชัย วีระไวทยะ รองประธานฯ ดำรงตำแหน่งแทน นายกอร์ปศักดิ์ สภาวสุ รองนายกรัฐมนตรีด้านเศรษฐกิจ แถลงลาออกจากตำแหน่งประธานกรรมการบริหารโครงการเศรษฐกิจพอเพียงเพื่อยกระดับชุมชน หรือ โครงการชุมชนพอเพียง หลังจากเดินทางมายัง<orgName>สำนักงานการตรวจเงินแผ่นดิน</orgName> หรือ <orgName>สตง.</orgName>เพื่อยื่นเอกสารประกอบการตรวจสอบทุจริตในโครงการดังกล่าว ต่อ คุณหญิงจารุวรรณ เมณฑกา ผู้ว่าการตรวจเงินแผ่นดิน เพื่อให้เข้าไปตรวจสอบการทุจริตในโครงการ ทั้งนี้ นายกอร์ปศักดิ์ กล่าวว่า ได้ยื่นหนังสือลาออกจากตำแหน่งต่อ นายอภิสิทธิ์ เวชชาชีวะ นายกรัฐมนตรี แล้วเมื่อช่วงเช้าของวันนี้โดยให้เหตุผลว่า เนื่องจากตนเองเป็นรองนายกรัฐมนตรีด้านเศรษฐกิจ มีภารกิจมากที่จะต้องรับผิดชอบ ประกอบกับตนเองซึ่งดำรงตำแหน่งทางการเมืองอาจจะถูกฝ่ายที่ไม่เห็นด้วยในเรื่องต่างๆ พยายามหาประเด็นมาโจมตีซึ่งอาจจะทำให้โครงการดีๆ อย่างเช่น โครงการชุมชนพอเพียง ได้รับความเสียหาย ซึ่งมองว่าไม่สมควรเพราะโครงการดังกล่าวเป็นโครงการที่ดีที่ช่วยเหลือประชาชนให้มีความเป็นอยู่ที่ดีอย่างยั่งยืน อย่างไรก็ตาม นายกอร์ปศักดิ์ สภาวสุ ได้เสนอต่อนายกรัฐมนตรีว่า ควรหาผู้ที่ไม่มีส่วนเกี่ยวข้องทางการเมืองเข้ามารับตำแหน่งประธานในโครงการดังกล่าว เพื่อที่จะได้มีเวลาทำงานอย่างเต็มที่ และตรวจสอบปัญหาหรือข้อบกพร่องต่างๆ ในโครงการ เพื่อให้โครงการเดินหน้าต่อไป โดย นายกอร์ปศักดิ์ เสนอชื่อ นายมีชัย วีระไวทยะ รองประธานโครงการฯ ขึ้นมาดำรงตำแหน่งประธานกรรมการบริหารโครงการชุมชนพอเพียง แทนตนเอง</p></body>
</news>
