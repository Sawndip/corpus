<teiHeader>
<fileDesc>
<titleStmt>
  <title>"เนวิน" ระบุ การนิรโทษกรรมเป็นหัวใจในการแก้ไขปัญหาของประเทศ  </title>
  <author>สุนันทา สุขสุมิตร  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-08-21 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255208210194&tb=N255208&return=ok&news_headline  </bibl>
</sourceDesc>
</fileDesc>
</teiHeader>
<news>
<headline>"เนวิน" ระบุ การนิรโทษกรรมเป็นหัวใจในการแก้ไขปัญหาของประเทศ</headline>
<lead></lead>
<neck></neck>
<body><p>แกนนำ<orgName>พรรคภูมิใจไทย</orgName> เห็นว่า การนิรโทษกรรมเป็นหัวใจในการแก้ไขปัญหาของประเทศ และต้องแก้ไขรัฐธรรมนูญให้เป็นธรรม ขณะที่อดีตกรรมการบริหาร<orgName>พรรคไทยรักไทย</orgName> เชื่อหากเริ่มต้นกันใหม่ โดยย้อนไปก่อนการทำรัฐประหาร จะสามารถแก้วิกฤตประเทศได้ นายเนวิน ชิดชอบ แกนนำ<orgName>พรรคภูมิใจไทย</orgName> กล่าวระหว่างการสัมมนา ทางออกประเทศไทยกับข้อเสนอของคณะกรรมการสมานฉันท์ โดยระบุว่า ข้อเสนอของคณะกรรมการสมานฉันท์ ทั้ง 6 ข้อ เป็นการแก้ปัญหาที่ปลายเหตุ เพราะเป็นการแก้ไขทางเทคนิคของปัญหาเท่านั้น โดยความเป็นจริงขณะนี้ประเทศเสียหายมาต่อเนื่อง นับตั้งแต่รัฐธรรมนูญปี 50 ประกาศใช้ แต่ก็เป็นเรื่องที่ดี ที่หลายฝ่ายเห็นว่ารัฐธรรมนูญฉบับนี้มีปัญหาแม้จะช้าไป และมองว่าข้อเสนอทั้ง 6 ข้อ ยังไม่ใช่ทางออกของประเทศ และของประชาชนอย่างสำเร็จรูป เพราะไม่มีหลักประกันว่าหากดำเนินการประเทศไทยจะหลุดพ้นวิกฤตได้ ซึ่งหากไม่สามารถทำให้คนในชาติมีเอกภาพในความคิด มีความจริงใจต่อกัน การหาทางออกก็เป็นเรื่องลำบาก ซึ่งขณะนี้พฤติกรรมที่ทุกฝ่ายแสดงออกไม่ใช่ความสมานฉันท์ แต่เพื่อชัยชนะ สิ่งที่ต้องทำคือกลับเริ่มต้นใหม่ คือ เห็นว่าการนิรโทษกรรม เป็นหัวใจหลักที่ต้องเริ่มทำ เป็นการอโหสิแก่กัน ถ้าไม่เอาฟืนออกจากไฟ โดยไม่เอาคนบริสุทธิ์ออก ประเทศจะเป็นไฟ นอกจากนี้ เห็นว่าต้องมีการแก้ไขรัฐธรรมนูญ ให้เป็นธรรม อย่างไรก็ตามข้อเสนอคณะกรรมการก็เป็นเรื่องดี แต่เป็นการแก้ที่ปลายเหตุ ขณะที่นายจาตุรนต์ ฉายแสง อดีตกรรมการบริหาร<orgName>พรรคไทยรักไทย</orgName> ระบุว่า ส่วนตัวเห็นด้วยกับรัฐบาลในการให้ประชาชนมีส่วนร่วมในการทำประชามติ เรื่องของการแก้รัฐธรรมนูญ เพื่อเป็นทางออกวิกฤตของประเทศ ซึ่งกรณีที่นายเนวิน ระบุว่า การกลับไปเริ่มต้นกันไปนั้น ก็เป็นเรื่องดี ส่วนตัวเห็นว่าหากเริ่มใหม่ล้างเรื่องเก่าให้หมด ต้องดูว่าทำได้จริงหรือไม่ หากให้นิรโทษผู้ชุมนุมทางการเมือง ทั้ง<orgName>เสื้อเหลือง</orgName> <orgName>เสื้อแดง</orgName> และแก้รัฐธรรมนูญ ซึ่งปัญหาใหญ่ คือคนมีความคิดต่างกัน และไม่มีวิธีให้คน<orgName>ไทย</orgName>อยู่ร่วมกันได้ ทั้งนี้ยอมรับว่า รัฐธรรมนูญ 40 ไม่ใช่ปัญหา ถึงขณะนี้รัฐธรรมนูญ 50 เป็นปัญหามากกว่า เพราะมาจากการยึดอำนาจและล้มรัฐบาลมา 2 รัฐบาล ไม่มีหลักนิติธรรม ขณะที่คนทำผิดคนเดียว <orgName>กกต.</orgName>ก็ให้ใบแดง ถูกยุบทั้งพรรคการเมือง ดังนั้นที่คณะกรรมการเสนอให้แก้รัฐธรรมนูญ ถือเป็นจุดเริ่มต้น และนำไปสู่การเลือกตั้งที่ประชาชนยอมรับได้พอสมควร และส่วนตัวมองว่าต้องลดอำนาจ <orgName>กกต.</orgName> ให้มีการสรรหา <orgName>กกต.</orgName>ใหม่ตามรัฐธรรมนูญปัจจุบัน เพราะ <orgName>กกต.</orgName>ชุดนี้มาจาก <orgName>คมช.</orgName> ซึ่งไม่ยุติธรรม ด้านนายคำนูน สิทธิสมาน ส.ว.สรรหา เห็นด้วยกับข้อเสนอของคณะกรรมการสมานฉันท์ทั้ง 6 ข้อ โดยเฉพาะในส่วนการสร้างความสมานฉันท์ การแก้ไขรัฐธรรมนูญ ซึ่งหากมีการไล่ลำดับผลสรุปของคณะกรรมการสมานฉันท์ในแต่ละประเด็น เชื่อว่าน่าจะรับได้ เพราะขณะนี้ส่วนใหญ่จะพุ่งประเด็นที่การแก้รัฐธรรมนูญเท่านั้น ซึ่งไม่ใช่ไม่เห็นด้วย แต่การเดินหน้าที่สลับไปมาทำให้เกิดปัญหาพอสมควร  </p></body>
</news>
