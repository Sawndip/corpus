<teiHeader>
<fileDesc>
<titleStmt>
  <title>นายกฯขวางพ.ร.บ.นิรโทษ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-08-20 00:00:00  </date>
</publicationStmt>
<notesStmt>
  <note>การเมือง  </note>
</notesStmt>
<sourceDesc>
  <bibl>http://www.bangkokbiznews.com/2009/08/20/news_29319993.php?news_id=29319993  </bibl>
</sourceDesc>
</fileDesc>
</teiHeader>
<news>
<headline>นายกฯขวางพ.ร.บ.นิรโทษ</headline>
<lead>นายกรัฐมนตรีโยน<orgName>วิปรัฐบาล</orgName>หารือกฎหมายนิรโทษกรรม ระบุทุกพรรคมีสิทธิเสนอแต่ควรดูให้รอบคอบ เพราะกฎหมายพิเศษต้องอธิบายสังคมได้ และต้องคิดถึงอนาคต ระบุตอนนี้ยังมีกฎหมายสำคัญค้างอยู่หลายฉบับ “สุริยะใส” ชี้มีวาระซ่อนเร้นหวังนิรโทษกรรมนักการเมืองและ ข้าราชการ ส่วน “ครูประทีป” ชี้นิรโทษกรรมสร้างวัฒนธรรมไม่ถูกต้อง ด้านกลุ่ม 40 ส.ว.ท้า แน่จริงให้ตัดมาตรา 6 ทิ้ง ขณะที่ผอ.<orgName>สถาบันสันติศึกษา</orgName>ไม่เห็นด้วยนิรโทษกรรม<orgName>เสื้อเหลือง</orgName>-<orgName>เสื้อแดง</orgName></lead>
<neck></neck>
<body><p>นายอภิสิทธิ์ เวชชาชีวะ นายกรัฐมนตรี กล่าวถึงกรณีที่นายบุญจง วงศ์ไตรรัตน์ แกนนำ<orgName>พรรคภูมิใจไทย</orgName> พร้อม ส.ส.25 คน เสนอร่างพ.ร.บ.นิรโทษกรรมแก่ผู้ซึ่งกระทำความผิดเนื่องในการชุมนุมทางการเมืองของประชาชนระหว่างวันที่ 26 พ.ค.-3 ธ.ค.2551 และระหว่างวันที่ 26 มี.ค.-14 เม.ย. 2552 พ.ศ.... ว่า ยังไม่ได้เห็นตัวร่างกฎหมายฉบับนี้ แต่ทราบว่า<orgName>กรรมการประสานงานพรรคร่วมรัฐบาล</orgName> (<orgName>วิปรัฐบาล</orgName>) จะเป็นคนรับมาดูเบื้องต้น เมื่อได้เห็นแล้วคงจะนำมาสู่ที่ประชุมพรรค ถือเป็นเรื่องปกติ และเรื่องนี้ไม่ใช่กฎหมายของรัฐบาล</p>
“เรื่องนี้ไม่ใช่กฎหมายของรัฐบาล เพราะรัฐบาลไม่ได้เป็นผู้เสนอ และไม่ได้มีนโยบายในเรื่องนิรโทษกรรมอยู่ แต่สิทธิของสมาชิกเขาเสนอได้ และพรรคแต่ละพรรคก็ต้องไปกำหนดจุดยืนของตัวเอง หากพรรคร่วมรัฐบาลสามารถที่จะเห็นพ้องต้องกันได้ก็ดี ถ้าไม่ได้ ก็เป็นเรื่องของแต่ละพรรคการเมือง”
<p>ผู้สื่อข่าวถามว่า กฎหมายนี้จะเป็นปัญหาในเรื่องระบบนิติธรรม ที่จะมีการตั้งคำถามหรือไม่ว่าสุดท้ายสภามีอำนาจก็ไปลบล้างทุกอย่างโดยการออกกฎหมายนิรโทษกรรม นายอภิสิทธิ์ กล่าวว่า ต้องไปฟังเหตุผลก่อนว่าครอบคลุมใคร ความผิดอะไรบ้าง และเหตุใดจึงต้องมีกฎหมายลักษณะนี้ ซึ่งทราบจากนายชัย ชิดชอบ ประธาน<orgName>สภาผู้แทนราษฎร</orgName> โทรศัพท์มาบอกว่า ได้รับเรื่องนี้ไว้ ก็บอกว่าให้ดูก่อนและเรื่องนี้จะต้องเสนอในที่ประชุมพรรคก่อน
ต่อข้อถามว่า คนที่จะได้รับอานิสงฆ์คือ พล.ต.อ.พัชรวาท วงษ์สุวรรณ ผบ.<orgName>ตร.</orgName>และนายกษิต ภิรมย์ รมว.<orgName>ต่างประเทศ</orgName> นายอภิสิทธิ์ กล่าวย้ำว่า ยังไม่ทราบ จะไปดูตรงนั้นคงไม่ได้ ต้องดูในเชิงหลักว่ามีเหตุผลอะไรที่ต้องนิรโทษกรรม</p>
<p>ผู้สื่อข่าวถามย้ำว่า การลบล้างในสิ่งที่เกิดขึ้นไปแล้วและเป็นความผิดเป็นหลักที่ควรทำหรือไม่ นายอภิสิทธิ์ กล่าวว่า กฎหมายนิรโทษกรรมเป็นเครื่องมือหนึ่งที่สามารถใช้ได้ และต้องผ่านกระบวนการตรากฎหมายตามปกติ แต่โดยหลักต้องคำนึงว่าจะต้องมีเหตุผลพิเศษ เพราะถ้าทำบ่อย ทำพร่ำเพรื่อ จะเป็นจุดที่ทำให้คนมองว่าต่อไปอาจจะละเมิดกฎหมายได้ เพราะหวังว่าจะมีการนิรโทษกรรม ฉะนั้นแต่ละครั้งที่จะทำต้องมีเหตุผลพิเศษจริงๆ</p>
<p>เมื่อถามต่อว่า สภาพบ้านเมืองขณะนี้ถือว่าเป็นเหตุผลพิเศษหรือไม่ นายอภิสิทธิ์ กล่าวว่า ยังไม่เห็นว่ามีความผิดอะไร จะมีผลกระทบอย่างไร ต้องดูตรงนั้นก่อน แต่ยังไม่ต้องนัดแกนนำพรรคร่วมรัฐบาลหารือเรื่องนี้ จริงๆ แล้วเวลานี้ยังมีกฎหมายที่อยู่ในสภาซึ่งป็นเรื่องด่วนอีกมาก ขอย้ำว่ากฎหมายนิรโทษกรรมต้องครอบคลุม เหตุการณ ์ บุคคลใด ความผิดฐานอะไร ต่อข้อถามว่าเห็นว่าเรื่องนี้ไม่ใช่เรื่องด่วนใช่หรือไม่ นายอภิสิทธิ์ กล่าวว่า คิดว่าคงต้องดูให้รอบคอบ เพราะกฎหมายพิเศษอย่างนี้ต้องสามารถอธิบายได้ และต้องคิดถึงอนาคตด้วย</p>
<p>ส่วนกรณีที่นายชัยมีความเห็นว่าเป็นเรื่องเร่งด่วนที่จะต้องบรรจุเข้าสภา นายอภิสิทธิ์ กล่าวว่า อันนี้เป็นดุลพินิจของประธานสภา เสร็จแล้วก็เป็นเรื่องของสภาที่จะตัดสินใจอีกที
ด้านนายชัย กล่าวว่า จะตรวจสอบความถูกต้องของการเสนอร่างฯ เพราะเป็นการเสนอมาให้เป็นเรื่องด่วนที่สุด คาดว่าถ้าไม่มีปัญหา วันที่ 20 ส.ค.จะบรรจุในวาระการประชุมได้ เพื่อให้สังคมมั่นใจถึงความปรองดองที่จะเกิดขึ้น ซึ่งก็ขึ้นอยู่กับสภาจะตัดสินใจ ส่วนสภาจะพิจารณาได้เมื่อใดขึ้นอยู่กับ<orgName>วิปรัฐบาล</orgName>จะหยิบยกขึ้นมาพิจารณา แต่คิดว่าอย่างช้าสัปดาห์หน้าสภาจะพิจารณาได้ ทั้งนี้ขณะนี้สภามีกฎหมายค้างในวาระกว่า 50 ฉบับ ในสมัยประชุมนี้จะให้ผ่านกฎหมายมากที่สุด</p>
<p>ผู้สื่อข่าวถามว่า จะสามารถลัดคิวขึ้นมาได้หรือไม่ นายชัย กล่าวว่า จะบรรจุวาระเป็นเรื่องด่วน การประชุมวันที่ 19 ส.ค. มีวาระการยืนยัน พ.ร.ก.แก้ไขเพิ่มเติมพ.ร.บ.พิกัดอัตราภาษีสรรพสามิต เป็นเรื่องด่วนเรื่องแรก ร่าง พ.ร.บ.นี้ก็อาจเป็นเรื่องด่วนที่ 2 ในสัปดาห์หน้า</p>
<p><orgName>วิปรัฐ</orgName>แนะ<orgName>ภูมิใจไทย</orgName>ร่างกฎหมาย</p>
<p>ขณะที่แหล่งข่าวจาก<orgName>วิปรัฐบาล</orgName>เปิดเผยว่า <orgName>วิปรัฐบาล</orgName>ได้ยกกรณีที่<orgName>พรรคภูมิใจไทย</orgName>เสนอร่างพ.ร.บ.นิรโทษกรรม โดยได้สอบถามเหตุผลว่า<orgName>พรรคภูมิใจไทย</orgName>มีหลักเกณฑ์เรื่องนี้อย่างไร เนื่องจากทุกพรรคหนักใจและไม่เห็นด้วย เพราะเกรงว่าจะทำให้เกิดความขัดแย้ง หากไม่ได้รับการแก้ไขอย่างแท้จริงหรือมีหลักเกณฑ์ที่ชัดเจน หาก<orgName>พรรคภูมิใจไทย</orgName>ต้องการให้สถานการณ์บ้านเมืองดีขึ้น แม้ว่าทุกฝ่ายจะไม่ขัดข้อง แต่ก็อยากให้มีการพิจารณาอย่างรอบคอบทุกด้าน จึงขอให้วิปจากพรรคภูมิใจไทยกลับไปทบทวนอีกครั้ง ซึ่งนายปัญญา ศรีปัญญา <orgName>วิปพรรคภูมิใจไทย</orgName> ก็รับปากจะนำกลับไปหารือผู้บริหารพรรคต่อไป</p>
<p>ด้านแหล่งข่าวจาก<orgName>พรรคประชาธิปัตย์</orgName> เปิดเผยว่า ฝ่ายกฎหมายและคณะผู้บริหารพรรคยังไม่ได้หารือในกรณีดังกล่าว เพียงแต่ผู้ใหญ่ของพรรคได้พูดคุยและแลกเปลี่ยนความเห็นเป็นการส่วนตัว ซึ่งส่วนใหญ่กังวลว่าอาจจะนำไปสู่ความขัดแย้งทางการเมืองรอบใหม่ ซึ่งจะขยายผลเป็นความขัดแย้งในหมู่พรรคร่วมรัฐบาลด้วย และเห็นว่าควรที่จะมีการรับฟังเสียงของประชาชนส่วนใหญ่ในสังคมด้วยว่าเห็นด้วยหรือไม่อย่างไร</p>
<p>“ชินวรณ์”โบ้ยยังไม่รู้รายละเอียด</p>
<p>นายชินวรณ์ บุณยเกียรติ ประธาน<orgName>วิปรัฐบาล</orgName> กล่าวว่า ยังไม่ทราบรายละเอียดของกฎหมาย แต่เข้าใจว่าหวังผลสร้างความสมานฉันท์ให้เกิดขึ้น และหากเป็นเช่นนั้นก็สอดคล้องกับหลักการของ<orgName>คณะกรรมการสมานฉันท์</orgName>อยู่แล้ว แต่ต้องดูรายละเอียดว่า ขอบข่ายของกฎหมายนั้นจะเกี่ยวโยงถึงบุคคลที่เกี่ยวข้อง หรือกระบวนการยุติธรรมที่กำลังดำเนินการอยู่อย่างไรบ้าง และหากบรรจุเข้าสู่วาระการพิจารณาของสภาฯแล้ว ก็จะนำกฎหมายไปหารือกับพรรคร่วมรัฐบาลอีกครั้ง</p>
<p>นายสาทิตย์ วงศ์หนองเตย รมต.ประจำ<orgName>สำนักนายกรัฐมนตรี</orgName> กล่าวว่า เข้าใจเจตนาดีของ<orgName>พรรคภูมิใจไทย</orgName> แต่การเสนอกฎหมายที่มีผลกระทบในลักษณะอย่างนี้จะต้องรับฟังความคิดเห็นอย่างกว้างขวาง ทั้งจากสังคม และประชาชน</p>
<p>นายพีรพันธุ์ พาลุสุข ส.ส.<orgName>ยโสธร</orgName> และ<orgName>คณะทำงานฝ่ายกฎหมายพรรคเพื่อไทย</orgName> กล่าวว่า <orgName>พรรคเพื่อไทย</orgName>เสนอ พ.ร.บ.ว่าด้วยความปรองดองแห่งชาติมานานแล้ว แต่ไม่ทราบว่า <orgName>พรรคภูมิใจไทย</orgName>ไปทำอะไรอยู่ ซึ่งเนื้อหาพ.ร.บ.ว่าด้วยความปรองดองของ<orgName>พรรคเพื่อไทย</orgName> มีขอบเขตการนิรโทษกรรมที่กว้างกว่า</p>
<p>กลุ่ม40ส.ว.ระบุมาตรา 6 มีวาระซ่อนเร้น</p>
<p>ด้านความเห็นของกลุ่ม 40 ส.ว. ได้ประชุมหารือถึงกรณีดังกล่าว จากนั้นนายไพบูลย์ นิติตะวัน ส.ว.สรรหา แกนนำกลุ่ม 40 ส.ว. เปิดเผยว่า กลุ่ม 40 ส.ว.เห็นว่า เจตนาของผู้ยื่นน่าจะอยู่ที่มาตรา 6 ที่กำหนดให้นิรโทษกรรมคดีแพ่ง อาญา วินัย ให้เจ้าหน้าที่ ซึ่งจะตอบคำถามกับญาติ พี่น้องของผู้เสียชีวิต และบาดเจ็บ พิการ จากการสลายการชุมนุมอย่างรุนแรงของเจ้าหน้าที่ในการชุมนุมของ<orgName>กลุ่มพันธมิตรฯ</orgName> เมื่อวันที่ 7 ต.ค.2551 ที่หน้ารัฐสภาไม่ได้เลย ดังนั้นมาตรา 6 ต้องตัดทิ้ง</p>
<p>ส่วนนางประทีป อึ้งทรงธรรม ฮาตะ แกนนำ<orgName>นปช.</orgName> กล่าวว่า อาจจะเป็นความตั้งใจดีของ<orgName>พรรคภูมิใจไทย</orgName> แต่ถ้าทำตามนั้นจะเกิดวัฒนธรรมที่ไม่ถูกต้อง เกิดมาตรฐานการเลียนแบบ คนที่ทำผิดควรได้รับการลงโทษ ไม่ควรเป็นเยี่ยงอย่าง และถ้าจะนิรโทษกรรมก็ควรทำตั้งแต่การรัฐประหาร 19 ก.ย.2549 เป็นต้นมา</p>
<p>นายสุริยะใส กตะศิลา ผู้ประสานงาน<orgName>พันธมิตรประชาชนเพื่อประชาธิปไตย</orgName> กล่าวว่า เป็นเจตนาที่น่าจะมีวาระซ่อนเร้นมากกว่าต้องการความสมานฉันท์อย่างแท้จริง เพราะในสาระสำคัญของร่างกฎหมายนี้หวังนิรโทษกรรมให้แก่เจ้าหน้าที่ทั้ง
ข้าราชการประจำ และข้าราชการการเมืองที่เกี่ยวข้องในเหตุการณ์ด้วย ซึ่งเป็นการเหวี่ยงแหโดยไม่จำแนกแยกแยะ ซึ่งผลของกฎหมายฉบับนี้จะทำให้มีการนิรโทษกรรมผู้ที่เกี่ยวข้องกับการปราบปรามประชาชนในเหตุการณ์ 7 ต.ค.2551 และกรณีที่
ข้าราชการเมืองและข้าราชการประจำกว่า 40 คน ที่คบคิดกันยกปราสาทพระวิหารให้แก่<orgName>ประเทศกัมพูชา</orgName></p>
<p>ผอ.<orgName>สถาบันสันติศึกษา</orgName>ไม่เห็นด้วย</p>
<p>ด้าน ผศ.ผดุงยศ ดวงมาลา ผอ.<orgName>สถาบันสันติศึกษามหาวิทยาลัยสงขลานครินทร์</orgName> (<orgName>ม.อ.</orgName>) เปิดเผยว่า ส่วนตัวไม่เชื่อว่าแนวทางนี้จะไม่ใช่หนทางสู่การสมานฉันท์ในสังคม หรือจะสามารถยุติการเคลื่อนไหวรวมไปถึงยุติกลุ่มสีต่างๆ หรือบุคคลที่ออกมาเคลื่อนไหวทางการเมืองในขณะนี้จนทำให้สภาวะในบ้านเมืองกลับสู่ปกติได้ เนื่องจากแต่ละฝ่ายต่างมีจุดมุ่งหมายและแนวทางของตัวเองอย่างชัดเจนอยู่แล้ว จึงอยากให้กลไกทุกอย่างดำเนินไปตามกระบวนการ ใครผิด ใครถูกก็ว่าไปตามหลักฐาน</p>
<p>“วุฒิสาร”ชี้นิรโทษกรรมทำลายหลักกฎหมาย</p>
<p>นายวุฒิสาร ตันไชย รองเลขาธิการ<orgName>สถาบันพระปกเกล้า</orgName> กล่าวว่า การนิรโทษกรรมที่ครอบคลุมทั้งคดีแพ่ง อาญา และการเมือง เท่ากับเป็นการทำลายหลักกฎหมายที่มี ซึ่งหากมั่นใจว่าทำแล้วบ้านเมืองจะกลับคืนสู่ความสงบ เกิดความปรองดอง ทุกฝ่ายเลิกใช้ความรุนแรงก็ควรจะลงทุน แต่จะมีอะไรเป็นหลักประกันว่าเมื่อนิรโทษกรรมแล้วจะเป็นอย่างนั้น ดังนั้น ต้องชั่งใจให้ดีว่าคุ้มค่าหรือไม่กับการที่ต้องทำลายหลักกฎหมาย และที่อันตรายกว่านั้นคือเมื่อนิรโทษกรรมแล้วจะกลายเป็นบรรทัดฐานในระยะยาวหรือไม่ ว่าหลังจากนี้จะมีผู้ที่ฝ่าฝืนกฎหมายแล้วใช้อำนาจสภาออกกฎหมายนิรโทษกรรมตัวเอง</p></body>
</news>
