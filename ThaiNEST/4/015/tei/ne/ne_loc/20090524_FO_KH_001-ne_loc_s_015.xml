<teiHeader>
<fileDesc>
<titleStmt>
  <title>พม่าอ้างอีก"ซูจี"ผิดแน่!รับหนังสือจากมะกัน  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-24 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObWIzSXdNakkwTURVMU1nPT0=&sectionid=TURNd05nPT0=&day=TWpBd09TMHdOUzB5TkE9PQ==  </bibl>
</sourceDesc>
</fileDesc>
</teiHeader>
<news>
<headline>พม่าอ้างอีก"ซูจี"ผิดแน่!รับหนังสือจากมะกัน</headline>
<lead></lead>
<neck></neck>
<body><p>เอเอฟพีรายงานวันที่ 23 พ.ค. ว่า หนังสือพิมพ์อาห์ลิน ของทหาร<placeName>พม่า</placeName>ตีพิมพ์ข่าวว่า ในการไต่ส่วนคดีนางออง ซาน ซู จี ผู้นำฝ่ายค้าน<placeName>พม่า</placeName> เมื่อวันศุกร์ที่ผ่านมา ในข้อหาละเมิดกฎกักบริเวณ ปล่อยให้นายวิลเลียม ยีตทอว์ ชาวอเมริกันบุกรุกเข้าไปในบ้านช่วงต้นเดือนพ.ค.นั้น อัยการกล่าวหาว่า นางซู จี ได้รับสิ่งของหลายอย่างจากนายยีต ทอว์ รวมถึงหนังสือที่เกี่ยวกับความศรัทธาในลัทธิมอร์มอน และจดหมายฉบับหนึ่ง ซึ่งจะเป็นหลักฐานในการเอาผิดนางซู จี เพราะมีกฎห้ามรับหนังสือและเอกสารจากภายนอก</p>
<p>อัยการกล่าวว่า สิ่งที่นายยีตทอว์ทิ้งไว้ที่บ้านนางซู จี มีทั้งหมด 23 ชิ้น เป็นหนังสือ 6 เล่ม จดหมายที่ลูกสาวนายยีตทอว์เขียนไว้ ซึ่งต่อมานางซู จีแกะออก นอกจากนี้ยังมีเชือกดำ 2 เส้น ไฟฉาย และชุดอุปกรณ์ดำน้ำ </p>
<p> นายยาน วิน โฆษกพรรคเอ็นแอลดี ยืนยันว่า นางซู จี ไม่ได้ทำผิด เพราะตามกฎกักบริเวณ มีแต่ข้อห้ามที่ห้ามส่งหนังสือและจดหมายออกไปข้างนอก ไม่ได้ห้ามรับ</p>
<p>วันเดียวกัน คณะมนตรีความมั่นคงแห่งสหประชาชาติ ออกแถลงการณ์เรียกร้องให้รัฐบาลทหาร<placeName>พม่า</placeName>ปล่อยนักโทษการเมืองทั้งหมด และเปิดการเจรจากับนางซู จี แต่ในแถลง การณ์ไม่มีถ้อยคำเอ่ยถึงข้อเรียกร้องให้พม่ายุติการดำเนินคดีนางซู จี ในข้อหาละเมิดกฎกักบริเวณ แม้ว่ากรณีนี้จะอยู่ในความสนใจของประชาคม<placeName>โลก</placeName>มาตลอดสัปดาห์ </p></body>
</news>
