<teiHeader>
<fileDesc>
<titleStmt>
  <title>โสมแดงลองระเบิดนุกใต้ดิน  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-25 22:25:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/250509/5247  </bibl>
</sourceDesc>
</fileDesc>
</teiHeader>
<news>
<headline>โสมแดงลองระเบิดนุกใต้ดิน</headline>
<lead>เกาหลีเหนือแสดงให้โลกเห็นว่าเอาจริงตามคำขู่  จัดการทดสอบระเบิดนิวเคลียร์ใต้ดินลูกที่สองเมื่อเช้าวันจันทร์  ชี้ลูกนี้แรงกว่าลูกก่อนที่ทดสอบเมื่อปี  2549  ถึง  20  เท่า  รัสเซียเผยแรงเท่าปรมาณูถล่มนางาซากิ  คณะมนตรีความมั่นคงยูเอ็นเรียกประชุมฉุกเฉินวางมาตรการรับมือ</lead>
<neck></neck>
<body><p>สำนักข่าวเคซีเอ็นเอของทางการ<placeName>เกาหลีเหนือ</placeName>รายงานเมื่อวันจันทร์ว่า  เกาหลีเหนือประสบความสำเร็จในการทดสอบอาวุธนิวเคลียร์ใต้ดินเมื่อวันที่   25  พ.ค.  อันเป็นส่วนหนึ่งของมาตรการเสริมสร้างการยับยั้งด้วยนิวเคลียร์เพื่อป้องกันตนเองในทุกวิถีทาง </p>
<p>คำแถลงผ่านวิทยุของทางการในวันจันทร์กล่าวด้วยว่า  การทดสอบครั้งนี้ผ่านพ้นอย่างปลอดภัยด้วยระดับที่สูงขึ้นทั้งในด้านพลังของการระเบิดและด้านเทคโนโลยีควบคุม  อย่างไรก็ดี  เกาหลีเหนือไม่ได้ระบุถึงสถานที่ทดสอบ  แต่เจ้าหน้าที่<placeName>เกาหลีใต้</placeName>กล่าวกันว่าตรวจจับแรงสั่นไหวได้ทางฝั่งตะวันออกเฉียงเหนือแถบ<placeName><prefix>เมือง</prefix>คิลจู</placeName>  จุดที่เคยทดสอบนิวเคลียร์ลูกแรก  สำนักธรณีวิทยาของสหรัฐเผยด้วยว่าพบแรงสั่นสะเทือนระดับ   4.7   ที่ความลึกใต้พื้นดิน  10  กม. เมื่อเวลา  07.54  น.ตามเวลา<placeName>ไทย</placeName> </p>
<p>     ข่าวยอนฮัพของเกาหลีใต้รายงานด้วยว่า   ถัดจากนั้นไม่กี่ชั่วโมงเกาหลีเหนือยังได้ยิงทดสอบมิสไซล์พิสัยใกล้อีก  3  ลูก</p>
<p>เจ้าหน้าที่ในทำเนียบประธานาธิบดี<placeName>เกาหลีใต้</placeName>กล่าวว่า  เกาหลีเหนือได้แจ้งให้รัฐบาล<placeName>สหรัฐ</placeName>ทราบล่วงหน้าถึงการทดสอบนิวเคลียร์หนล่าสุดนี้   ซึ่งเกิดไล่หลังการทดลองยิงขีปนาวุธพิสัยไกลข้ามทวีปที่ประสบความสำเร็จเพียงบางส่วนเมื่อเดือนที่แล้ว</p>
<p>เกาหลีเหนือเคยทดสอบอาวุธนิวเคลียร์ครั้งแรกเมื่อเดือนตุลาคม   2549   โดยครั้งนั้นมองกันว่าค่อนข้างเบาอยู่ในระดับราว  1  กิโลตัน  อาจเกิดจากปัญหาในการออกแบบ</p>
<p>ข่าวอิตาร์-ทัสส์ของรัสเซียอ้างกระทรวงกลาโหมว่า   แรงระเบิดคราวนี้สูงถึง  20  กิโลตัน   หรือเป็นความรุนแรงระดับเดียวกับระเบิดปรมาณูที่สหรัฐทิ้งถล่ม<placeName><component><prefix>เมือง</prefix>นางาซากิ</component>ของ<component>ญี่ปุ่น</component></placeName>เมื่อ  พ.ศ. 2488</p>
<p>จีนประเทศเพื่อนบ้านที่คอยอุปการะค้ำชูเกาหลีเหนือมายาวนานกล่าวว่า    ตนคัดค้านการทดสอบนี้อย่างแน่วแน่  อันเป็นท่าทีเดียวกับประเทศสมาชิกถาวรในคณะมนตรีความมั่นคงชาติอื่นๆ  ที่กำหนดนัดประชุมกันในวันจันทร์  กระทรวงการต่างประเทศ<placeName>จีน</placeName>ยังเรียกร้องให้เกาหลีเหนือทำตามคำมั่นว่าจะปลดอาวุธนิวเคลียร์  ยุติการกระทำที่รังแต่จะทำให้สถานการณ์เลวร้ายลงและให้หวนคืนสู่การเจรจา  6  ฝ่ายด้วย  ขณะเดียวกันรัฐบาล<placeName>จีน</placeName>ได้ขอร้องทุกฝ่ายอยู่ในความสงบและดำเนินการอย่างเหมาะสม</p>
<p>     นักวิเคราะห์ว่ากันว่า  ถึงกระนั้นจีนคงจะไม่สนับสนุนการออกข้อมติลงโทษที่หนักหน่วงขึ้นของคณะมนตรีฯ</p>
<p>ด้านประธานาธิบดีบารัก  โอบามา  ของสหรัฐกล่าวว่า  โครงการนิวเคลียร์และมิสไซล์ของเกาหลีเหนือเป็นภัยคุกคามสันติภาพโลก   อันตรายจากเกาหลีเหนือเป็นประเด็นที่น่าวิตกอย่างยิ่งสำหรับทุกๆ  ประเทศและประชาคมระหว่างประเทศสมควรดำเนินการอย่างใดอย่างหนึ่ง</p>
<p>     นายกฯ  กอร์ดอน  บราวน์  ของอังกฤษประสานเสียงด้วย  โดยบอกว่าเกาหลีเหนือเป็นภัยต่อโลก</p>
<p>เกาหลีเหนือเคยขู่ก่อนหน้านี้หลายสัปดาห์ว่า   ตนจะทดสอบนิวเคลียร์  ตอบโต้การคว่ำบาตรจากนานาชาติกรณีการทดสอบจรวดของตนเมื่อเดือน  เม.ย.  นอกจากนั้นรัฐบาล<placeName>เปียงยาง</placeName>ยังประกาศถอนตัวจากเวที  6  ฝ่ายด้วย</p>
<p>ด้านตลาดหุ้น<placeName>เกาหลีใต้</placeName>   ดัชนีการซื้อขายช่วงหนึ่งตกลงมากกว่า  6%  เหตุเพราะความหวั่นเกรงว่านักลงทุนจะหนีหาย  แต่การลดลงเกิดเพียงช่วงสั้นๆ  นักวิเคราะห์กล่าวว่านักลงทุนคุ้นเคยกับการออกลวดลายลักษณะนี้ของเปียงยางแม้ว่าครั้งนี้จะรุนแรงกว่าเดิมก็ตาม  ตลาดจะตื่นตระหนกจริงจังก็ต่อเมื่อมีการทำสงครามกันจริง.</p></body>
</news>
