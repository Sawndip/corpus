<teiHeader>
<fileDesc>
<titleStmt>
  <title>โสมแดงขู่ใช้ทหารบุกเกาหลีใต้  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.bangkokbiznews.com/2009/05/28/news_28825685.php?news_id=28825685  </bibl>
</sourceDesc>
</fileDesc>
</teiHeader>
<news>
<headline>โสมแดงขู่ใช้ทหารบุก<placeName>เกาหลีใต้</placeName></headline>
<lead>เกาหลีเหนือเตือนโสมขาว เข้าร่วมโครงการสกัดการเผยแพร่อาวุธนิวเคลียร์ เปรียบเสมือนการประกาศสงคราม ขู่ใช้กำลังทหารตอบโต้ ไม่รับรองความปลอดภัยเรือสินค้า<placeName>สหรัฐ</placeName>-<placeName>เกาหลีใต้</placeName></lead>
<neck></neck>
<body><p>เกาหลีเหนือ ประกาศวานนี้ (27 พ.ค.) ว่า การที่เกาหลีใต้ตัดสินใจเข้าร่วมโครงการรักษาความมั่นคงการเผยแพร่ระเบิดปรมาณู (พีเอสไอ) ซึ่งนำโดยสหรัฐ เปรียบเสมือนการประกาศสงครามกับเกาหลีเหนือ</p>
<p>"กองทัพของเราจะไม่ผูกพันกับข้อตกลงสงบศึกชั่วคราวเมื่อปี 2496 อีกต่อไป เพราะสหรัฐได้ลากรัฐหุ่นเชิดอย่างเกาหลีใต้เข้าร่วมโครงการพีเอสไอ และหากข้อตกลงดังกล่าวไม่มีผลผูกพัน คาบสมุทรเกาหลีก็จะกลับสู่สงคราม กองทัพเกาหลีเหนือจะใช้วิธีทางทหารตอบโต้อย่างสาสม" แถลงการณ์จากผู้แทนกองทัพเกาหลีเหนือใน<placeName><prefix>หมู่บ้าน</prefix>ปันมุนจอม</placeName> ซึ่งใช้เป็นสถานที่ลงนามยุติสงคราม<placeName>เกาหลี</placeName>ระบุ</p>
<p>สำนักข่าวเคซีเอ็นเอของรัฐบาล<placeName><prefix>กรุง</prefix>เปียงยาง</placeName> ระบุด้วยว่า จะไม่รับรองสถานะทางกฎหมายของเกาะ 5 แห่งของ<placeName>เกาหลีใต้</placeName>ที่ตั้งอยู่ใกล้กับชายแดน<placeName>เกาหลีเหนือ</placeName>ใน<placeName><prefix>ทะเล</prefix>เหลือง</placeName> และจะไม่รับรองความปลอดภัยของเรือรบ รวมถึงเรือเอกชนของสหรัฐและเกาหลีใต้ในบริเวณดังกล่าว</p>
<p>ทางด้านสำนักข่าวยองฮับ รายงานว่า เกาหลีเหนือได้ทดลองขีปนาวุธพิสัยใกล้ ข้าม<placeName><prefix>ทะเล</prefix>ญี่ปุ่น</placeName> เมื่อเวลาประมาณ 21.00 น. ของวันอังคาร (26 พ.ค.) ตามเวลาท้องถิ่น นับเป็นการทดสอบขีปนาวุธครั้งที่ 3 หลังจากทดลองระเบิดนิวเคลียร์ใต้ดินไปเมื่อวันจันทร์ (25 พ.ค.)</p>
<p>หนังสือพิมพ์โชซุนของเกาหลีใต้ รายงานด้วยว่า เกาหลีเหนือได้เปิดใช้โรงงานแปรสภาพเชื้อเพลิงนิวเคลียร์ที่<placeName><prefix>เมือง</prefix>ยองเบียน</placeName>อีกครั้ง โดยดาวเทียมจารกรรมของสหรัฐสามารถตรวจจับไอน้ำที่ลอยขึ้นมาจากโรงงานดังกล่าว ซึ่งเป็นสัญญาณบ่งชี้ว่ามีความเคลื่อนไหวเกิดขึ้น เพื่อผลิตพลูโทเนียมชนิดที่ใช้ผลิตอาวุธนิวเคลียร์</p>
<p>เมื่อวันอังคาร ชาวเกาหลีเหนือจำนวนมากออกมาเฉลิมฉลองการทดสอบระเบิดนิวเคลียร์ครั้งล่าสุดที่เคซีเอ็นเอ ระบุว่า เป็นมาตรการป้องกันความชั่วร้ายของศัตรูอย่างสหรัฐ ขณะที่ชาติมหาอำนาจกำลังไตร่ตรองว่าจะลงโทษเกาหลีเหนือที่ฝ่าฝืนมติของสหประชาชาติ (ยูเอ็น) อย่างไร</p>
<p>ทูตหลายราย เผยว่า สมาชิกคณะมนตรีความมั่นคงยูเอ็นต้องใช้เวลาเพื่อตกลงกัน เพราะยังไม่ชัดเจนว่าสมาชิกถาวรอย่าง รัสเซียและจีน จะเห็นชอบมาตรการคว่ำบาตรหรือไม่ แม้ทั้งสองประเทศตำหนิรัฐบาล<placeName><prefix>กรุง</prefix>เปียงยาง</placeName>ที่ทดสอบระเบิดนิวเคลียร์ แต่เดือนที่แล้วทั้งคู่เคยขัดขวางการลงมติ เพื่อลงโทษเกาหลีเหนือที่ทดสอบขีปนาวุธเมื่อวันที่ 5 เม.ย.</p>
<p>ขณะที่นายไมเคิล ชิฟเฟอร์ รองผู้ช่วยรัฐมนตรีกลาโหม ฝ่ายกิจการ<placeName>เอเชียตะวันออก</placeName>ของสหรัฐ ยืนยันว่า รัฐบาล<placeName><prefix>กรุง</prefix>วอชิงตัน</placeName>จะเดินหน้าใช้วิธีทางการทูตแก้ปัญหาเกาหลีเหนือต่อไป และกองทัพยังไม่มีแผนเสริมกำลังทหารใน<placeName><prefix>ภูมิภาค</prefix>เอเชียแปซิฟิก</placeName></p></body>
</news>
