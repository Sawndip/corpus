<teiHeader>
<fileDesc>
<titleStmt>
  <title>เผยหม่องให้ทูตต่างชาติพบ'ซูจี'  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>ต่างประเทศ  </note>
</notesStmt>
<sourceDesc>
  <bibl>http://www.thaipost.net/news/210509/4990  </bibl>
</sourceDesc>
</fileDesc>
</teiHeader>
<news>
<headline>เผยหม่องให้ทูตต่างชาติพบ'ซูจี'</headline>
<lead>รัฐบาลทหาร<placeName>พม่า</placeName>เดินเกมใหม่  หวังคลายแรงกดดันจากภายนอก  อนุญาตเจ้าหน้าที่ทูตและสื่อมวลชนเข้าร่วมฟังการพิจารณาคดีนางอองซาน  ซูจี  แกนนำเรียกร้องประชาธิปไตยและหัวหน้าพรรคฝ่ายค้าน  ขณะเดียวกันแหล่งข่าวเผย  เอกอัครราชทูตจาก  3  ประเทศรวมถึง<placeName>ไทย</placeName>เตรียมเข้าพบนางซูจี</lead>
<neck></neck>
<body><p>ท่าทีที่เปลี่ยนแปลงไปของรัฐบาลทหาร<placeName>พม่า</placeName>มีขึ้นหลังนานาชาติพากันออกแรงบีบพม่าหนักขึ้นกรณีดำเนินคดีเล่นงานนางซูจีอย่างไม่เป็นธรรม    โดยเฉพาะอย่างยิ่งแถลงการประณามล่าสุดจากเพื่อนบ้านในภูมิภาค</p>
<p>นางซูจี  ถูกทางการ<placeName>พม่า</placeName>ตั้งข้อหาละเมิดกฎการกักบริเวณ  โดยกล่าวหาว่าเธอให้ที่พักพิงกับนายจอห์น  เยตทอว์  ชายชาวอเมริกันที่แอบว่ายน้ำข้ามไปยังบ้านพักของเธอเมื่อต้นเดือน  ทางการ<placeName>พม่า</placeName>เริ่มเปิดการพิจารณาคดีนางซูจีแบบลับๆ   ที่ศาลภายใน<placeName><prefix>เรือนจำ</prefix>อินเส่ง</placeName>มาได้  2  วันแล้ว  หากเธอถูกตัดสินว่ามีความผิดจริง  มีสิทธิ์ต้องโทษจำคุกสูงสุดนานถึง  5  ปี</p>
<p>นักการทูตตะวันตกที่ไม่เปิดเผยนามคนหนึ่งยืนยันว่า   เอกอัครราชทูตของไทย  สิงคโปร์ และรัสเซียใน<placeName>ย่างกุ้ง</placeName>   จะมีโอกาสเข้าพบนางซูจีที่<placeName><component>บ้านพักรับรอง</component>ใน<component><prefix>เรือนจำ</prefix>อินเส่ง</component></placeName>  หลังการพิจารณาคดีในวันพุธถูกเลื่อนออกไป   ทูตรายนี้บอกว่าไทยได้รับเลือกเพราะทางการ<placeName>พม่า</placeName>เห็นว่าเป็นประธานปัจจุบันของสมาคมประชาชาติแห่ง<placeName>เอเชียตะวันออกเฉียงใต้   (อาเซียน)</placeName>  ส่วนทูต<placeName>สิงคโปร์</placeName>ก็เป็นหนึ่งในสมาชิกคณะทูตอาวุโส  ขณะที่รัสเซียปัจจุบันนั่งเป็นประธานคณะมนตรีความมั่นคงแห่งสหประชาชาติ  (ยูเอ็นเอสซี) </p>
<p>ก่อนหน้านี้   ทางการ<placeName>พม่า</placeName>อนุญาตให้เจ้าหน้าที่ทูตจาก  30  สถานทูตต่างประเทศประจำ<placeName><prefix>นคร</prefix>ย่างกุ้ง</placeName>เข้าร่วมฟังการพิจารณาคดีของนางซูจีในวันพุธได้  รวมถึงนักข่าวต่างชาติและนักข่าวท้องถิ่นอีก  10  คน  แต่สุดท้ายกำหนดดังกล่าวกลับถูกเลื่อนออกไป</p>
<p>รัฐบาลทหาร<placeName>พม่า</placeName>สั่งห้ามเจ้าหน้าที่ทูตจาก<placeName>ยุโรป</placeName>ไม่ให้เข้าร่วมฟังการพิจารณาคดีเมื่อวันจันทร์ซึ่งเริ่มเป็นวันแรก  แม้จะอนุญาตให้เจ้าหน้าที่จาก<placeName><prefix>สถานกงสุล</prefix>สหรัฐ</placeName>เข้าไปภายในเรือนจำเพื่อให้คำปรึกษาแก่นายเยตทอว์  ผู้ต้องหาชาวอเมริกันได้</p>
<p>สื่อจากทั้งในและนอกประเทศถูกสั่งห้ามเช่นกันไม่ให้เข้ารับฟังการไต่สวนในช่วง  2  วันแรก   และการควบคุมสื่ออย่างเข้มงวดของทางการ<placeName>พม่า</placeName>   ก็ทำให้รายละเอียดการพิจารณาคดีไม่อาจรั่วไหลออกมาสู่โลกภายนอกได้แม้แต่จากปากของทนายความแก้ต่างให้นางซูจี </p>
<p>     เมื่อถามว่าทำไมทางการ<placeName>พม่า</placeName>ยอมปรับท่าทีใหม่  ทูตคนเดียวกันให้ความเห็นว่า  แรงกดดันจากนานาชาติโดยเฉพาะอย่างยิ่งอาเซียนคือเหตุผลสำคัญ</p>
<p>เมื่อวันอังคาร  อาเซียนซึ่งต้องปวดหัวกับปัญหาพม่ามาตลอดนับตั้งแต่รับพม่าเข้าเป็นสมาชิกกลุ่มเมื่อปี  2540  ออกแถลงการณ์เตือนพม่ากรณีการดำเนินคดีนางซูจี  หลังพยายามสงวนท่าทีมาตลอดก่อนหน้านี้   ขณะที่ยุโรปขู่จะเพิ่มมาตรการคว่ำบาตรพม่าเพื่อลงโทษ  เช่นเดียวกับประธานาธิบดีบารัก   โอบามา  ของสหรัฐ  ที่เพิ่งสั่งขยายระยะเวลาการคว่ำบาตรพม่าออกไปอย่างเป็นทางการเมื่อสัปดาห์ที่แล้ว.</p></body>
</news>
