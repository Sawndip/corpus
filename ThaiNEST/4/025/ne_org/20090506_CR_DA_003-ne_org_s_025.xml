<teiHeader>
<fileDesc>
<titleStmt>
  <title>เพียงข้ามคืน!ให้การสารภาพลงมือกัน 5 คน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-06 08:34:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198292&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>เพียงข้ามคืน!ให้การสารภาพลงมือกัน 5 คน</headline>
<lead><orgName>ตำรวจภาค 2</orgName> เจ๋งเพียงแค่ข้ามวัน ตะครุบโจรปล้นร้านทองกลางเมืองพัทยาได้เพิ่มอีก 2 คน พร้อมของกลางทองรูปพรรณจำนวนหนึ่งและปืนที่ใช้ก่อเหตุ เตรียมให้นายแถลงข่าวอีกครั้ง รับสารภาพร่วมมือกัน 5 คน พอลงมือเสร็จแบ่งทองกัน ก่อนแยกย้ายกันหลบหนี โดยก่อนหน้านี้จับได้แล้ว 1 ราย ที่เหลืออีก 2 คน ยังกบดานพร้อม ทองรูปพรรณ คาดหนีไม่รอดแน่</lead>
<neck></neck>
<body><p>ตำรวจพลิกแผ่นดินเมืองพัทยา ล่าโจร แบกอาวุธสงครามพาพวก 3 คน บุกปล้นร้านทองเยาวราช ตั้งอยู่ริมถนนสายพัทยา-หาด    จอมเทียน หมู่ 12 ต.หนองปรือ อ.บางละมุง จ.ชลบุรี ก่อนกวาดเอาทองรูปพรรณน้ำหนักกว่า 300 บาท มูลค่ากว่า 5 ล้านบาท ขึ้นรถเก๋งโตโยต้า วีออส สีบรอนซ์ทอง ไม่ทราบหมายเลขทะเบียน เผ่นหนีลอยนวล โดยมีรถปิกอัพ 2 คัน ขับตามหลังคอยคุ้มกัน โดยคันแรกทราบเป็นยี่ห้อฟอร์ด สีดำ ไม่ทราบทะเบียน อีกคันยังไม่ทราบยี่ห้อทะเบียน</p>
<p>ต่อมาตำรวจเจอรถเก๋งกับรถปิกอัพฟอร์ด สีดำ ของคนร้ายจอดทิ้งไว้ที่หน้าบ้านเลขที่ 154 หมู่ 5 ต.เขาไม้แก้ว อ.บางละมุง ห่างจากร้านทองที่เกิดเหตุไปราว 15 กม. จึงคุมตัวนายเกษม กลิ่นดี อายุ 32 ปี ลูกชายเจ้าของบ้านไปสอบสวน เบื้องต้นยังให้การปฏิเสธ อย่างไรก็ตาม หลังจากสอบปากคำพยานและหลักฐานแล้ว ตำรวจขอ<orgName>ศาล</orgName>อนุมัติหมายจับผู้ต้องหาเบื้องต้น 3 ราย คือนายเกษม กลิ่นดี นายกมล แสงเพิ่ม อายุ 36 ปี และนายสุรชาติ ยอดทอง อายุ 23 ปี แต่นายเกษมจับกุมได้แล้ว จึงยังเหลือผู้ต้องหาอีก 2 คน คือนายกมลกับนายสุรชาติ ที่อยู่ระหว่างการติด ตามมาดำเนินคดี ตามที่เสนอข่าวให้ทราบนั้น</p>
<p>ความคืบหน้าเกี่ยวกับเรื่องนี้เมื่อเวลา 17.30 น. วันที่ 5 พ.ค. พล.ต.ต.ปราโมชย์ ปทุมวงศ์ รอง ผบช.<orgName>ภ.2</orgName> เปิดเผยว่า คดีนี้มีคนร้ายด้วยกันทั้งหมด 5 คน แต่ออกหมายจับไปแล้ว 3 คน คือนายเกษม นายกมล และนายสุรชาติ ส่วนที่เหลืออีก 2 คนยังไม่ทราบชื่อ หลังเกิดเหตุจับนายเกษมได้ 1 คน และเมื่อช่วงบ่ายที่ผ่านมา ตามจับนายกมลได้ที่โรงแรมแห่งหนึ่งใน อ.องครักษ์ จ.นครนายก จากนั้นอีกไม่กี่ชั่วโมงบุกจับนาย     สุรชาติได้ย่านพงษ์เพชร ถนนงามวงศ์วาน โดยตามยึดทองรูปพรรณมาได้จำนวนหนึ่ง และอาวุธสงครามที่ใช้ก่อเหตุอีก 7 กระบอก</p>
<p>รอง ผบช.<orgName>ภ.2</orgName> กล่าวอีกว่า จากการสอบสวนเบื้องต้น ผู้ต้องหาให้การรับสารภาพว่า ได้ร่วมมือกับนายศร ไม่ทราบชื่อนามสกุลจริง เป็นชาว จ.ระยอง แต่มารับจ้างขับรถแท็กซี่ป้ายดำอยู่ในเมืองพัทยา และนายดำ ไม่ทราบชื่อนามสกุล ซึ่งทั้งคู่ยังหลบหนีอยู่พร้อมกับทองรูปพรรณที่แบ่งกันแล้ว บุกเข้าปล้นร้านกลางเมืองพัทยาจริง ส่วนรายละเอียดต่าง ๆ จะให้ผู้บังคับบัญชาแถลงข่าวอีกครั้งในวันที่ 6 พ.ค. ที่กองบัญชาการตำรวจภูธรภาค 2 จ.ชลบุรี อย่างไรก็ตาม ผู้ต้องหาที่เหลืออีก 2 คน คือนายศรกับนายดำ คาดว่าน่าจะติดตามจับกุมได้เร็ว ๆ นี้ และคดีนี้ไม่มีคนมีสีมาร่วมด้วยแต่อย่างใด.
</p></body>
</news>
