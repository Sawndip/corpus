<teiHeader>
<fileDesc>
<titleStmt>
  <title>ด.ช.9 ขวบเล่นซนเปลญวนรัดคอดับ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-06 08:31:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=198289&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>ด.ช.9 ขวบเล่นซนเปลญวนรัดคอดับ</headline>
<lead></lead>
<neck></neck>
<body><p>เมื่อเวลา 12.40 น. วันที่ 5 พ.ค. พ.ต.ท.ศิลป์ชัย อ่ำศรี สวส.<orgName><prefix>สภ.</prefix>พัฒนานิคม</orgName> จ.ลพบุรี รับแจ้งจาก รพ.พัฒนานิคม ว่ามีเด็กประสบอุบัติเหตุถูกเชือกรัดคอ ญาตินำตัวมาส่งรพ. แต่เสียชีวิตระหว่างทาง จึงรุดไปตรวจสอบพร้อมตำรวจฝ่ายสืบสวน ทราบชื่อผู้เสียชีวิตคือ ด.ช.วิระพงษ์ กรรมจันทร์ วัย 9 ขวบ อยู่บ้านเลขที่ 128 หมู่ 3 ต.ทุ่งหลวง อ.สุวรรณภูมิ จ.ร้อยเอ็ด นร.ชั้น ป.3 โรงเรียนแห่งหนึ่ง สภาพศพบริเวณลำคอมีรอยคล้ายถูกเชือกรัดเป็นทางยาว แพทย์ลงความเห็นว่าเสียชีวิตเพราะขาดอากาศหายใจ  โดยมีนายนิธาน อายุ 44 ปี และนางลำไย กรรมจันทร์ อายุ 43 ปี บิดาและมารดานั่งร้องไห้ด้วยความอาลัยอยู่ข้างศพ </p>
<p>จากการสอบสวนเบื้องต้นทราบว่า บิดาและมารดาของเด็กมารับจ้างตัดอ้อยในไร่แถวนั้น โดยพาลูกชายที่ปิดเทอมตามมาด้วย ขณะทั้งคู่ออกไปตัดอ้อย ปล่อยให้ลูกชายเล่นอยู่กับลูกสาวเจ้าของไร่อ้อย บริเวณต้นมะขามต้นใหญ่ที่มีเปลญวนผูกไว้ 2 เปล โดยเปลอันแรกผูกติดกับต้นไม้ไว้พร้อมสำหรับนอน แต่เปลอีกอันมัดรวบปลาย 2 ด้านไว้เป็นบ่วง และผูกคอไว้ขึ้นไปติดกับกิ่งไม้ด้านบน จังหวะเด็กผู้เคราะห์ร้ายไปเล่นเอาบ่วงในเปลอันที่สองคล้องคอ ยืนอยู่บนปูนแท่งสูงจากพื้น จากนั้นกระโดดทิ้งตัวแบบรู้เท่าไม่ถึงการณ์ หรือพลาดท่าเท้าหลุดจากแท่งปูนที่ยืนอยู่ จนลำคอกระชากกับบ่วงอย่างแรง เพราะ ขายืนไม่ถึงพื้นเป็นเวลานานพอสมควร ดิ้นทุรนทุรายจนบ่วงรัดคอ ลูกสาวเจ้าของไร่ไปเรียกคนมาช่วยนำส่ง รพ. แต่ไม่ทันการเสียแล้ว.
</p></body>
</news>
