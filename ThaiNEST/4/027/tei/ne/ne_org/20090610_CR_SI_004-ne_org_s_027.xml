<teiHeader>
<fileDesc>
<titleStmt>
  <title>ครูสำนึกผิดถูกจับคดีข่มขืนลูกศิษย์ผูกคอตายหวังหนีความผิดแต่อาการสาหัส  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=39870  </bibl>
</sourceDesc>
</fileDesc>
</teiHeader>
<news>
<headline>ครูสำนึกผิดถูกจับคดีข่มขืนลูกศิษย์ผูกคอตายหวังหนีความผิดแต่อาการสาหัส</headline>
<lead></lead>
<neck></neck>
<body><p>เมื่อเวลา 02.50 น. วันที่ 10 มิ.ย. ที่ กองปราบปราม  ด.ต.สัมพันธ์ ปานอร่าม สิบเวร หน้าห้องขังของกองปราบปราม ได้เดินตรวจตราความเรียบร้อย ตามหน้าที่  ได้เข้าไปพบว่านายศักดิ์ชัย อุปละ อายุ 50 ปี อยู่บ้านเลขที่ 169 หมู่ 6 ต.พัฒนา อ.สว่างแดนดิน จ.สกลนคร  และเป็นอาจารย์ของโรงเรียนระดับประถมศึกษาแห่งหนึ่ง ซึ่งตกเป็นผู้ต้องหาคดีข่มขืนกระทำชำเราลูกศิษย์ ได้ใช้กางเกงขายาวผูกคอของตนเองเข้ากับลูกกรงเหล็ก  หวังฆ่าตัวตายเพื่อหนีความผิด  หลังจากตำรวจ <orgName>ปดส.</orgName> จับกุมตัวและนำตัวมาฝากขังไว้ได้เพียง  10 นาที  จึงรีบเข้าไปให้ความช่วยเหลือ  จากนั้นได้รีบนำตัวส่งโรงพยาบาลตำรวจ  เพื่อช่วยชีวิตอย่างเร่งด่วน เนื่องจากอาการสาหัส หลังจากนั้นก็รีบรายงานผู้บังคับบัญชาให้ทราบทันที  ล่าสุดมีรายงานว่าผู้ต้องหารายนี้ยังคงต้องนอนรักษาอาการอยู่ในห้องไอซียู</p>

<p>สำหรับคดีดังกล่าวเกิดขึ้นเมื่อเวลา 16.00 น.ของวันที่ 9 มิ.ย. ที่ผ่านมา เจ้าหน้าที่ตำรวจของ <orgName>ปดส.</orgName> นำโดยพ.ต.อ.ณพวัฒน์ อารยางกูร ผกก.1 บก.ปดส. พ.ต.ท.ไพฑูรย์ มาตรมาลัย รอง ผกก.1 บก.ปดส. พร้อมกำลัง นำหมายศาลอาญา ที่ 1537/2552 ลงวันที่ 3 มิถุนายน 2552  ข้อหา “กระทำชำเราเด็กหญิงอายุไม่เกิน 13 ปี โดยศิษย์นั้นอยู่ในความดูแล “  เข้าจับกุมนายศักดิ์ชัย  ผู้ต้องหารายนี้ได้ที่บ้านเลขที่ 117 หมู่ 6 ต.พัฒนา อ.สว่างแดนดิน จ.สกลนคร ก่อนจะควบคุมมาดำเนินคดีที่ บก.ปดส. </p>

<p>ทั้งนี้สืบเนื่องจากเมื่อเดือนพ.ค.ที่ผ่านมา ผู้ปกครองของ ด.ญ.เอ (นามสมมติ) อายุ 13 ปี นักเรียนชั้นมัธยมศึกษาปีที่ 1 ของโรงเรียนแห่งหนึ่งใน จ.สกลนคร ได้เข้าแจ้งความว่า ถูกนายศักดิ์ชัย  อาจารย์สอนวิชาคอมพิวเตอร์  ของโรงเรียนเก่าที่เด็กผู้เสียหายเคยเรียนอยู่ ก่อเหตุกระทำชำเราหลายครั้ง  ทั้งภายในห้องเรียนคอมพิวเตอร์และห้องน้ำของโรงเรียน  โดยก่อนเข้าแจ้งความผู้ปกครองของด.ญ.เอ  สังเกตุเห็นว่าเด็กกลับบ้านดึกผิดปกติ   จึงไปตามหาที่โรงเรียน  ไปพบเด็กอยู่ภายในห้องคอมพิวเตอร์ตามลำพังกับนายศักดิ์ชัย  เมื่อนำตัวกลับมาบ้านพักจึงทราบความว่าผู้เสียหายได้ถูกนายศักดิ์ชัย กระทำชำเราหลายครั้ง โดยครั้งแรกผู้ต้องหาได้ฉวยโอกาศที่เด็กนั่งทำงานอยู่ใน ห้องเรียนคอมพิวเตอร์เพียงลำพัง จึงก่อเหตุลวนลามก่อนลงมือกระทำชำเรา หลังจากนั้นก็ยังเรียกผู้เสียหายให้มาพบและก่อเหตุอีกหลายครั้ง หลังทราบเรื่องแล้วผู้ปกครองของด.ญ.เอ จึงได้เข้าแจ้งความเพื่อดำเนินคดี ก่อนเข้าทำการจับกุมและเกิดเหตุดังกล่าวขึ้น</p>

                <p>ผู้สื่อข่าวรายงานด้วยว่า สำหรับห้องขังของกองปราบปราม  ก่อนนหน้านี้เมื่อวันที่ 8 ก.ค. 2550 ได้เคยมีผู้ต้องหาคดีข่มขืนฆ่าตัวตายด้วยการผูกคอกับห้องขังจนเสียชีวิตมาแล้วหนึ่งราย  คือนายฉลาด เสนารัตน์ อายุ 40 ปี  ผู้ต้องหาคดีข่มขืนหลานสาวตนเองจนท้อง  ซึ่งต่อมาได้มีผู้ต้องหาอีกหลายราย ที่ถูกควบคุมตัวอ้างว่า ถูกวิญญาณดังกล่าวตามมาหลอกหลอน  ผู้ต้องหาบางรายในช่วงกลางดึก ก็ต้องร้องเรียกสิบเวรหน้าห้องขัง  เพื่อให้ช่วยโทรตามญาติมานอนเป็นเพื่อนกันผีที่หน้าห้องขังมาแล้ว  จนเป็นที่วิพากษ์วิจารณ์กันไปต่างๆนาๆถึงความเฮี้ยนของวิญญานในห้องขัง   ทำให้ พล.ต.ต.พงศ์พัฒน์ ฉายาพันธุ์ ผบก.ป. ต้องนิมนต์พระสงฆ์มาทำพิธีปัดรังควาน ทำบุญอุทิศส่วนกุศลให้ผู้เสียชีวิต เพื่อความสบายใจของผู้ต้องหาและเจ้าหน้าที่  แต่ที่ผ่านมาก็ยังมีผู้ต้องหาพยายามฆ่าตัวตายในห้องขัง บก.ป.เกิดขึ้นอีก จนมาถึงรายนายศักดิ์ชัย ที่ขณะเกิดเหตุถูกควบคุมเพียงคนเดียวในห้องขัง ก็เป็นรายที่สาม</p></body>
</news>
