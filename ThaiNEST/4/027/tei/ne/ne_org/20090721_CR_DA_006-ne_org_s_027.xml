<teiHeader>
<fileDesc>
<titleStmt>
  <title>ปิกอัพชนเก๋งบีเอ็มฯย่างสดสยองคารถ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-21 06:59:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=9361  </bibl>
</sourceDesc>
</fileDesc>
</teiHeader>
<news>
<headline>ปิกอัพชนเก๋งบีเอ็มฯย่างสดสยองคารถ</headline>
<lead></lead>
<neck></neck>
<body><p>เมื่อเวลา 04.00 น. วันที่ 20 ก.ค. พ.ต.ท.อภิสิทธิ์ วสุนันท์ สารวัตรเวร <orgName>สภ.แสนสุข</orgName> อ.เมือง จ.ชลบุรี ได้รับแจ้งเหตุรถชนกันบริเวณสามแยกไฟแดงจรรยาหัตถกรรม มีไฟกำลังลุกไหม้รถอยู่ จึงรุดไปตรวจสอบที่เกิดเหตุ พร้อมด้วยรถดับเพลิงเทศบาลเมืองแสน เมื่อถึงที่เกิดเหตุ พบไฟกำลังลุกไหม้รถเก๋งบีเอ็มดับเบิลยู ซีรีส์ 5 สีน้ำเงิน ทะเบียน กก 7766 ชลบุรี จึงได้ฉีดน้ำดับไฟจนสงบ จากนั้นตรวจสอบภายในรถตรงที่นั่งข้างคนขับ พบผู้เสียชีวิตถูกไฟคลอก 1 ราย ทราบชื่อว่า นายปิยะ ชัยศรีเปี่ยม อายุ 34 ปี ทำงานเป็นหัวหน้าฝ่ายประชาสัมพันธ์ สถาน บันเทิงแห่งหนึ่งใน อ.ศรีราชา จ.ชลบุรี ส่วนผู้ได้รับบาดเจ็บอีก 1 รายซึ่งเป็นคนขับรถ ได้ถูกนำส่ง <orgName>รพ.ชลบุรี</orgName> ก่อนหน้านี้ ทราบชื่อว่า นายวรทัศน์ เล้าสำราญ อายุ 36 ปี ใกล้กันยังพบรถปิกอัพคู่กรณี ยี่ห้ออีซูซุ สีบรอนซ์ ทะเบียน บบ 1144 ฉะเชิงเทรา สภาพด้านหน้ารถพังยับเยิน</p>
    
<p>สอบสวน น.ส.ภัคจิรา วิเชียร อายุ   32 ปี คนขับรถปิกอัพคันดังกล่าว ให้การว่า    ได้ขับรถมาจาก อ.พนัสนิคม จะนำไก่ไปส่งที่ อ.ศรีราชา เมื่อมาถึงที่เกิดเหตุได้มีรถเก๋งคันดังกล่าวเลี้ยวรถฝ่าสัญญาณไฟแดงตัดหน้าในระยะกระชั้นชิด ทำให้ตนเบรกรถไม่ทัน จึงพุ่งเข้าชนด้านซ้ายรถเก๋งอย่างแรง จนรถเก๋งเกิดไฟลุกไหม้ขึ้น ตนจึงลงจากรถวิ่งไปดู พบว่าภายในรถมีชาย 2 คนติดอยู่ จึงได้เรียกขอความช่วยเหลือจากคนบริเวณนั้น แต่สามารถช่วยคนขับออกมาได้เพียงคนเดียว ส่วนนายปิยะติดอยู่ในซากรถ ไม่สามารถดึงออกมาได้ทัน ประกอบกับไฟกำลังลุกไหม้อย่างรวดเร็ว จึงถูกย่างสดจนเสียชีวิตสยองดังกล่าว.</p></body>
</news>
