<teiHeader>
<fileDesc>
<titleStmt>
  <title>ซิ่งปิคอัพตกคลองชลประทานรอด 1 หาย 1  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090620/17755/%e0%b8%8b%e0%b8%b4%e0%b9%88%e0%b8%87%e0%b8%9b%e0%b8%b4%e0%b8%84%e0%b8%ad%e0%b8%b1%e0%b8%9e%e0%b8%95%e0%b8%81%e0%b8%84%e0%b8%a5%e0%b8%ad%e0%b8%87%e0%b8%8a%e0%b8%a5%e0%b8%9b%e0%b8%a3%e0%b8%b0%e0%b8%97%e0%b8%b2%e0%b8%99%e0%b8%a3%e0%b8%ad%e0%b8%941%e0%b8%ab%e0%b8%b2%e0%b8%a21.html  </bibl>
</sourceDesc>
</fileDesc>
</teiHeader>
<news>
<headline>ซิ่งปิคอัพตกคลองชลประทานรอด 1 หาย 1</headline>
<lead>ซิ่งกระบะ ชนป้ายบอกทางก่อนพุ่งตกคลองชลประทาน รอด 1 จมหาย 1</lead>
<neck></neck>
<body><p>เมื่อเวลา 05.10 น.วันที่ 20 มิถุนายน พ.ต.ท.ชนัญ ทองตัน สารวัตรเวร <orgName>สภ.พรหมพิราม</orgName> จ.พิษณุโลก รับแจ้งอุบัติเหตุรถกระบะ ตกไปในคลองชลประทานเขื่อนนเรศวร บริเวณถนนเลียบคลองชลประทาน สายพิษณุโลก-พิชัย หมู่ 3 บ้านสะพานหิน ต.พรหมพิราม อ.พรหมพิราม จ.พิษณุโลก ที่เกิดเหตุ เป็นคลองส่งน้ำกว้างประมาณ 20 เมตร ลึกประมาณ 5 เมตร เจ้าหน้าที่กู้ภัย<orgName>มูลนิธิกู้ภัยประสาทบุญสถานพิษณุโลก</orgName> ส่งชุดประดำน้ำลงค้นหา และพบรถคันดังกล่าวจมอยู่กลางคลอง ใช้ลวดสลิงผูกกับรถยกดึงขึ้นมาบนฝั่งได้ พบว่าเป็นรถกระบะ ยี่ห้ออีซูซุ สีเขียว หมายเลขทะเบียน บฉ -8513 พิจิตร สภาพกระจกด้านหน้าแตก ประตูทั้งสองด้านปิดล็อค ด้านหน้ากระโปรงมีรอยเฉี่ยวชนป้ายบอกทาง ด้านข้างเขียนสติกเกอร์ระบุ”รุ่งอรุณรับดีดบ้าน” และไม่พบคนขับรถที่รับแจ้งว่าติดอยู่ภายใน คาดว่าจะจมหายไปกับกระแสน้ำ </p>
 
 <p>สอบสวนนายนเรศ ปิ่นสกุล ผู้ใหญ่บ้านหมู่ที่ 3 บ้านสะพานหิน ทราบว่า เวลาประมาณ 04.00 น. มีผู้เดินมาขอความช่วยเหลือภายในหมู่บ้าน สภาพตัวเปียก หัวแตก ทราบชื่อภายหลังคือนายอนุวัตฒ์ เขียวคำ อยู่บ้านเลขที่ 37 ม .6 ต.โพธิ์ประทับช้าง อ.พธิ์ประทับช้าง จ.พิจิตร ระบุว่า นายอนุวัฒน์ นั่งรถคันดังกล่าวมาจาก จ.อุตรดิตถ์เพื่อกลับบ้านที่ จ.พิจิตร มีนายจรัญ เนียมพันธ์ เจ้าของรถเป็นคนขับ ระหว่างขับรถบนถนนเลียบคลองชลประทาน รถเกิดอุบัติเหตุชนป้ายบอกทางและพุ่งตกลงไปในคลอง นายอนุวัฒน์ ได้หนีออกมาทางกระจกหน้า ส่วนนายจรัญ คนขับไม่ทราบชะตากรรม จากนั้นจึงไปขอความช่วยเหลือในหมู่บ้าน ขณะนี้นายอนุวัฒน์รักษาตัวอยู่ที่โรงพยาบาลพรหมพิราม </p>
 
 <p>ส่วนนายจรัญ ที่เป็นคนขับรถและเป็นเจ้าของธุรกิจรับดีดบ้านนั้น หลังจากกู้ภัย<orgName>มูลนิธิประสาทบุญสถานพิษณุโลก</orgName>ได้กู้ซากรถขึ้นมาจากคลองแล้ว ได้เปลี่ยนเวรให้ชุดปฏิบัติการใต้น้ำ กู้ภัยบูรพา ดำเนินการค้นหาร่างนายจรัญต่อไป</p></body>
</news>
