<teiHeader>
<fileDesc>
<titleStmt>
  <title>กระหน่ำยิง แทง ปาดคอ ฆ่าโหด !! แท็กซี่ 2 ราย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090707/19607/%e0%b8%81%e0%b8%a3%e0%b8%b0%e0%b8%ab%e0%b8%99%e0%b9%88%e0%b8%b3%e0%b8%a2%e0%b8%b4%e0%b8%87%e0%b9%81%e0%b8%97%e0%b8%87%e0%b8%9b%e0%b8%b2%e0%b8%94%e0%b8%84%e0%b8%ad%e0%b8%86%e0%b9%88%e0%b8%b2%e0%b9%82%e0%b8%ab%e0%b8%94!!%e0%b9%81%e0%b8%97%e0%b9%87%e0%b8%81%e0%b8%8b%e0%b8%b5%e0%b9%882%e0%b8%a3%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>กระหน่ำยิง แทง ปาดคอ ฆ่าโหด !! แท็กซี่ 2 ราย</headline>
<lead>กระหน่ำยิง แทง ปาดคาซ้ำฆ่าแท็กซี่คืนเดียว 2 ราย รายแรกมือปืนซิ่งบีเอ็มปาดหน้ากันชักทูตมรณะกระหน่ำยิงดับ อีกรายลวงไปชิงทรัพย์ แต่ขัดขืน กระหน่ำแทงยับ ปาดคอซ้ำตายคารถ</lead>
<neck></neck>
<body><p>เมื่อเวลา 23.45 น.พ.ต.ท.สุริยา จำนงโชค พนักงานสอบสวน (สบ 3) <orgName>สน.บางรัก</orgName> รับแจ้งเกิดเหตุยิงกันเสียชีวิต บริเวณสี่แยกสุรวงศ์ตัดเจริญกรุง ถนนสุรวงศ์ แขวงสุริยวงศ์ เขตบางรัก กทม.จึงรายงานให้ผู้บังคับบัญชาทราบตามลำดับชั้น จากนั้นรุดไปสอบสวนพร้อม พร้อม พ.ต.อ.เอกชัย บุญวิสุทธิ์ ผกก.<orgName>สน.บางรัก</orgName> ,พ.ต.อ.ประวิตร เลขะวณิช รอง ผบก.น.6,พล.ต.ต.วิทยา รัตนวิชช์ ผบก.น.6 ,แพทย์นิติเวชร รพ.ตำรวจและเจ้าหน้าที่<orgName>มูลนิธิร่วมกตัญญู</orgName>  ที่เกิดพบรถแท็กซี่โตโยต้า สีชมพู ทะเบียน ทว 5107 กทม.ของ<orgName>สหกรณ์แท็กซี่ไทย จำกัด</orgName> ติดเครื่องจอดอยู่กลางถนน ประตูด้านขวาฝั่งคนขับเปิดอ้าหน้ารถด้านขวามีรอยกระสุน 1 นัด ห่างกันประมาณ 5 เมตร พบศพนายสุริยา แก้วก่า อายุ 46 ปี อยู่บ้านเลขที่ 203 หมู่ 2 ต.โพนพิสัย อ.เฝ้าไร่ จ.หนองคาย  สวมเสื้อเชิ้ตแขนยาวสีเหลือง นุ่งกางเกงยีนส์  มีบาดแผลถูกยิงด้วยอาวุธปืนขนาด .32 เข้าหน้าอกและลิ้นปี่จำนวน 2 นัด นอนหงายเสียชีวิตอยู่บนฟุตบาท หน้าบริษัท พริมารส จำกัด ใกล้กันพบไม้คมแฝกตกอยู่ 1 อัน ห่างกันประมาณ 2 เมตร พบกระสุนปืนขนาด .32 ตกอยู่จำนวน 2 ปลอก </p>
          <p> ต่อมา ได้มีนางเทพประทาน โตงกาโพง อายุ 42  ปี อยู่บ้านเลขที่ 389/26 หมู่ 4 แขวงคลองสามประเวศ เขตลาดกระบัง กทม.ภรรยาของนายสุริยาเดินทางมาถึง เมื่อเห็นศพสามี นางเทพประทานถึงกับร้องไห้โฮก่อนจะกล่าวว่า อยู่กินกับนายสุริยาได้  6 ปี สามีมีอาชีพขับรถแท็กซี่กะกลางคืนเวลา 18.00 -04.00 น.จากนั้นก็จะกลับเข้า ปกติสามีเป็นคนอารมณ์ร้อน แต่ก็ไม่มีศัตรูหรือทะเลาะกับใครจึงไม่ทราบสาเหตุที่สามีถูกยิงเสียชีวิต </p>
           <p> พล.ต.ต.วิทยา รัตนวิชช์ ผบก.น.6 กล่าวว่า จากการสอบปากคำพยานผู้เห็นเหตุการณ์ให้การว่า ก่อนเกิดเหตุ ผู้ตายขับรถแท็กซีมาตามถนนสุรวงศ์และมีการขับปาดหน้ากันไปมากับรถเก๋งบีเอ็มดับบลิวสีดำคันหนึ่ง ไม่ทราบหมายเลขทะเบียน เมื่อรถวิ่งมาถึงที่เกิดเหตุ ทั้งสองได้จอดรถลงมามีปากเสียงกันก่อนจะมีการใช้อาวุธปืนยิงนายสุริยาเสียชีวิต จากนั้นคนร้ายก็ได้ขับมุ่งไปทางถนนเจริญกรุง ขณะนี้ได้ส่งเจ้าหน้าที่ตำรวจฝ่ายสืบสวนไปทำการตรวจสอบกล้องวงจรปิดเพื่อติดตามจับกุมคนร้ายแล้ว  </p>
           <p>อีกราย เกิดขึ้นเมื่อเวลา 00.30 น.วันที่ 7 ก.ค. พ.ต.ท.สุทธิชล ธงชัยภูมิ สารวัตรเวร <orgName>สภ.บางปู</orgName> สมุทรปราการ รับแจ้งเกิดเหตุโชเฟอร์แท็กซี่ถูกฆ่าปาดคอเสียชีวิตคารถ บริเวณกลางซอยเสริมมิตร หมู่ 4 ต.บางปูใหม่ อ.เมือง จ.สมุทรปราการ หลังรับแจ้งจึงพร้อมด้วยพ.ต.ท.วิชิต บุญชินวุฒิกุล รอง ผกก.ป. พ.ต.ท.พิสุทธิ์ จันทรสุวรรณ รอง ผกก.( สส.)พ.ต.ต.ธรรศกร ก้อนทอง สว.สส. ร.ต.อ.ภูวนาท แก่นจันทร์ รอง สว.สส.พร้อมกำลังเจ้าหน้าที่ชุดสืบสวนเดินทางตรวจสอบที่เกิดเหตุ </p>
           <p>ที่เกิดเหตุบริเวณกลางซอยดังกล่าวพบรถแท็กซี่ยี่ห้อ โตโยต้า รุ่นอันติส สีชมพู ทะเบียน ทว -175 กรุงเทพมหานคร ของ<orgName>สหกรณ์เสริมมิตรแท็กซี่ จำกัด</orgName> จอดเปิดไฟหน้าอยู่กลางถนน ประตูข้างคนขับเปิดอ้าอยู่ กระจกประตูด้านหลังข้างซ้ายเปิดเอาไว้ ตรวจสอบพบศพนายวีระวร น้ำเงิน อายุ 36 ปี เดิมอยู่บ้านเลขที่ 96 หมู่ 1 ต.บึงแก อ.มหาชนะชัย จ.ยโสธร โชเฟอร์แท็กซี่นอนจมกองเลือดในลักษณะศรีษะทิ่มออกมาอยู่ข้างประตู บริเวณลำคอมีบาดแผลถูกปาดด้วยอาวุธมีดจนเป็นแผลฉกรรจ์หลอดลมขาด แขนซ้ายมีบาดแผลถูกฟันด้วยอาวุธมีดจนเป็นแผลฉกรรจ์จำนวน 2 แผล แขนขวาอีก 1 แผล เลือดสาดกระจายเปื้อนกระจกหน้ารถแดงฉาน จึงประสานแพทย์จากโรงพยาบาลสมุทรปราการ ร่วมชันสูตร เบื้องต้นคาดว่าเสียชีวิตมาแล้วไม่ต่ำกว่า 3 ชั่วโมง จากการตรวจสอบเอกสารที่อยู่ในกระเป๋าคาดเอวของผู้ตายพบว่าภายในมีเงินสดอยู่จำนวน 18,180 บาท โทรศัพท์มือถือยี่ห้อแอลจีจำนวน   1 เครื่อง พระเครื่องอีก 1 พวง จึงเก็บรวบรวมเอาไว้เป็นหลักฐานก่อนมอบศพให้<orgName>มูลนิธิร่วมกุศลสมุทรปราการ</orgName> นำส่งชันสูตรที่สถาบันนิติเวช </p>
        <p>สอบสวนนายสมศักดิ์  ไม่คล้ายมี อายุ 32 ปี ชาวบ้านที่ขับรถผ่านมาพบเห็นรถแท็กซี่คันดังกล่าวจอดขวางอยู่กลางถนน เล่าว่า ก่อนเกิดเหตุตนขี่รถจักรยานยนต์ออกมาจากบ้านพักท้ายซอยดังกล่าวเพื่อที่จะไปซื้อบัตรเติมเงินที่ตลาดตำหรุ ขณะขี่รถมาถึงกลางซอยซึ่งเป็นที่มืดและเป็นทางโค้งที่เปลี่ยวสองข้างถนนมีเพียงโรงงานร้างอยู่สองฝั่ง เห็นรถแท็กซี่คันดังกล่าวจอดขวางอยู่กลางถนนเปิดไฟหน้าเอาไว้ ประตูด้านคนขับเปิดอ้าอยู่จึงได้จอดรถลงไปดูก็เห็นผู้เสียชีวิตนอนจมกองเลือดหัวห้อยลงมาที่พื้นถนนด้วยความตกใจจึงได้ขับขี่รถไปตาม รปภ.ปากซอยมาดูและรีบแจ้งเจ้าหน้าที่ตำรวจ   และจากการสอบสวนทราบว่ามีผู้ พบเห็นแท็กซี่คันดังกล่าววิ่งเข้ามาในซอยช่วงเวลาประมาณ 3 ทุ่มเศษของวันที่ 6 ก.ค.52 โดยมีผู้โดยสารเป็นชายรูปร่างผอมไว้ทรงผมลากไทรนั่งมาทางด้านเบาะหลังข้างซ้าย  </p>
        <p> เบื้องต้นเจ้าหน้าที่สันนิษฐานว่า คนร้ายน่าจะลวงโชเฟอร์แท็กซี่มาเพื่อชิงทรัพย์ โดยทำที่ว่าจ้างให้มาส่งที่ภายในซอยดังกล่าวซึ่งเป็นที่มืดและเป็นซอยเปลี่ยว หลังจากผู้ตายขับรถเข้าไปจนถึงท้ายซอยซึ่งเป็นทางตัน คนร้ายได้ออกอุบายให้ผู้ตายขับรถวนออกมาสบโอกาสจุดที่เกิดเหตุเป็นทางโค้งมืดและเป็นที่เปลี่ยว สองฝั่งถนนมีเพียงโรงงานร้างอยู่ คนร้ายจึงชักอาวุธมีดออกมาจี้เพื่อจะชิงทรัพย์แต่เกิดการต่อสู้กันเกิดขึ้นคนร้ายได้ใช้มีดฟันเข้าที่แขนทั้งสองข้างของผู้ตายก่อนที่จะใช้มีดเล่มเดียวกันปาดคอผู้ตายจนหลอดลมขาดและเสียชีวิต ก่อนที่จะวิ่งหลบหนีไปโดยที่ไม่ทันได้แตะต้องทรัพย์สินของผู้ตายแต่อย่างใด อย่างไรก็ตาม เจ้าหน้าที่จะได้เร่งสืบสวนติดตามจับกุมคนร้ายที่ก่อเหตุในครั้งนี้มาดำเนินคดีตามกฏหมายให้ได้โดยเร็ว เพราะเป็นการกระทำที่สะเทือนขวัญชาวบ้าน</p></body>
</news>
