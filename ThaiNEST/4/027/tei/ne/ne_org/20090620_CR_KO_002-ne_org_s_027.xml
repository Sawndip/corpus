<teiHeader>
<fileDesc>
<titleStmt>
  <title>ดักซุ่มยิงนร.ชั้นปี1เทคโนฯดุสิตดับ1เจ็บ1  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-20 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090620/17757/%e0%b8%94%e0%b8%b1%e0%b8%81%e0%b8%8b%e0%b8%b8%e0%b9%88%e0%b8%a1%e0%b8%a2%e0%b8%b4%e0%b8%87%e0%b8%99%e0%b8%a3.%e0%b8%8a%e0%b8%b1%e0%b9%89%e0%b8%99%e0%b8%9b%e0%b8%b51%e0%b9%80%e0%b8%97%e0%b8%84%e0%b9%82%e0%b8%99%e0%b8%af%e0%b8%94%e0%b8%b8%e0%b8%aa%e0%b8%b4%e0%b8%95%e0%b8%94%e0%b8%b1%e0%b8%9a1%e0%b9%80%e0%b8%88%e0%b9%87%e0%b8%9a1.html  </bibl>
</sourceDesc>
</fileDesc>
</teiHeader>
<news>
<headline>ดักซุ่มยิงนร.ชั้นปี1<orgName>เทคโนฯดุสิต</orgName>ดับ1เจ็บ1</headline>
<lead>4 คนร้ายดักซุ่มยิง นร.<orgName>เทคโนฯ ดุสิต</orgName> ขณะข้ามสะพานลอยขึ้นรถเมล์กลับบ้าน เด็กปี 1 ตาย 1 เจ็บ 1 ตำรวจคาดฝีมือคู่อริที่เคยมีเรื่องกันก่อนหน้านี้</lead>
<neck></neck>
<body><p>(20มิ.ย.) เวลา 00.30 น. เจ้าหน้าที่ตำรวจ <orgName>สน.สายไหม</orgName> รับแจ้งจากเจ้าหน้าที่ <orgName>รพ.บี.แคร์.เมดิคอล เซ็นเตอร์</orgName> ว่า มีคนถูกยิงบาดเจ็บมารักษาตัว และเสียชีวิตในเวลาต่อมา หลังรับแจ้งเจ้าหน้าที่จึงรุดไปตรวจสอบทราบชื่อผู้ตาย คือ นายเอกวิทย์ พร้อมประดิษฐ์ อายุ 16 ปี และนายครุตมา ส่วนบุญ อายุ 16 ปี บาดเจ็บ ทั้งสองคนเป็นนักเรียน<orgName>โรงเรียนเทคโนโลยีดุสิต</orgName> ชั้นปีที่ 1 </p>
 
<p> ผู้สื่อข่าวรายงานว่า เหตุการณ์นี้เกิดขึ้นเมื่อเวลา 21.30 น. วันที่ 19 มิถุนายน ที่ผ่านมา พ.ต.ต.รังสรรค์ สอนสิงห์ สารวัตรเวร <orgName>สน.ดอนเมือง</orgName> รับแจ้งเหตุทะเลาะวิวาทหน้าบริเวณอนุสรณ์สถาน ถนนพหลโยธิน แขวงสายไหม เขตดอนเมือง กทม. จึงรุดไปตรวจสอบ ทราบว่าพลเมืองดีนำผู้บาดเจ็บทั้งสองคนส่ง <orgName>รพ.บี.แคร์.เมดิคอล เซ็นเตอร์</orgName> แล้ว </p>
 
<p> สอบสวนเบื้องต้นทราบว่า กลุ่มของผู้ตายและผู้บาดเจ็บประมาณ 11 คน ได้ลงจากรถประจำทางไม่ทราบสายบริเวณหน้าโรงรับจำนำปทุมธานี บริเวณแยกปากทางลำลูกกาเพื่อนั่งรถกลับบ้านโดยข้ามสะพานลอยใกล้ที่เกิดเหตุ ปรากฏว่ามีคนร้ายเป็นชาย 4 คนดักซุ่มอยู่ใกล้ที่เกิดเหตุใช้อาวุธปืนไม่ทราบขนาดยิงเข้าใส่กลุ่มผู้ตาย  2 นัด ก่อนจะพากันขี่รถจักรยานยนต์หลบหนีไป</p>
 
 <p>พ.ต.ต.รังสรรค์กล่าวว่า เบื้องต้นเชื่อว่ากลุ่มคนร้ายน่าจะเป็นคู่อริที่มีเรื่องกันมาก่อนหน้านี้ ทราบว่ากลุ่มผู้ตายจะต้องเดินทางกลับมาเพื่อที่จะต่อรถกลับบ้านจึงมาดักซุ่มยิง เจ้าหน้าที่ตำรวจจะเร่งสืบสวนติดตามจับกุมคนร้ายมาดำเนินคดีต่อไป</p></body>
</news>
