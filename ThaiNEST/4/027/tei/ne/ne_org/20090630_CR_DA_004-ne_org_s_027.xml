<teiHeader>
<fileDesc>
<titleStmt>
  <title>พ่อค้าจับมือโชว์"สำนึก"ร่วมต้านสลากพนัน!  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-30 09:21:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5763  </bibl>
</sourceDesc>
</fileDesc>
</teiHeader>
<news>
<headline>พ่อค้าจับมือโชว์"สำนึก"ร่วมต้านสลากพนัน!</headline>
<lead></lead>
<neck></neck>
<body><p>ร้านชำขานรับ “<orgName>เดลินิวส์</orgName>” ค้านจำหน่ายสลากพนัน เชื่อเป็นบ่อเกิดอบายมุข มอมเมาเยาวชนไทย จนเกิดปัญหาสังคม จี้หน่วยงานที่เกี่ยวข้องกับเด็กหาแนวทางป้องกันอย่างยั่งยืน ให้เด็กไทยมีชีวิตครอบครัวที่มั่นคง เพื่อเป็นภูมิคุ้มกันการเล่นพนันเพื่อหวังรางวัลเล็ก ๆ น้อย ๆ</p>

<p>จากการที่ “<orgName>เดลินิวส์</orgName>” ได้นำเสนอข่าวเกี่ยวกับพิษภัยของสลากพนัน ที่นับวันจะฝังรากลึกลงในสังคม โดยกลุ่มเป้าหมายที่น่าเป็นห่วง คือ เด็กและเยาวชนที่อาจตกเป็นเหยื่อมอมเมา จนส่งผลกระทบต่อการพัฒนาชาติในอนาคต ล่าสุด ยังพบว่าสลากพนันได้ระบาดเข้าสู่โรงเรียนประถมแห่งหนึ่งใน จ.ศรีสะเกษ มีเด็กนักเรียนติดการพนันงอมแงม ยอมอดอาหารกลางวัน เพื่อนำเงินไปเล่นพนัน กระทั่งหลายฝ่ายที่เกี่ยวข้อง ได้วางมาตรการในการร่วมกันแก้ไขปัญหา ส่วนเจ้าหน้าที่ตำรวจเริ่มกวดขันจับกุมอย่างจริงจัง ตามที่นำเสนอไปแล้วนั้น</p>
    
<p>เกี่ยวกับเรื่องดังกล่าว เมื่อเวลา 09.00 น. วันที่ 29 มิ.ย. นายพุทธิวัฒน์ เพ็งพันธ์ อายุ 23 ปี ผจก.<orgName>ร้านแทมมี่มาร์ท สมาร์ทช็อป</orgName> ซึ่งเป็นร้านขายของชำในเขต ต.สระกำแพงใหญ่ อ.อุทุมพรพิสัย จ.ศรีสะเกษ กล่าวว่า ตนได้ติดตามการนำเสนอข่าว “สลากพนัน” ตามหน้า<orgName>หนังสือพิมพ์เดลินิวส์</orgName>อย่างต่อเนื่อง ซึ่งมีการระบุถึงพิษภัยของสลากพนัน ตามแง่มุมความคิดเห็นบุคคลหลายฝ่าย จนพบว่ามีโทษภัยของสลากพนันที่จะส่งผลต่ออนาคตเยาวชนของชาติมากมาย โดยมีผู้ใหญ่ทั้งนั้นที่คอยหลอกล่อป้อน อบายมุขพวกนี้ให้กับเด็ก นอกจากนี้ ยังมีเกมที่มาแทนที่สลากวัดดวง ด้วยการปรับเปลี่ยนมาเป็นการจ่ายเงินสดแทนรางวัลเหล้า เบียร์ บุหรี่ </p>
    
<p>นายพุทธิวัฒน์ กล่าวว่า ดังนั้นหน่วยงานที่เกี่ยวข้องกับเด็ก ควรหาแนวทางที่จะทำให้เด็กไทย มีชีวิตครอบครัวที่มั่นคงทั้งในปัจจุบันและอนาคต ซึ่งจะเป็นภูมิคุ้มกันการเล่นพนันเพื่อหวังรางวัลเล็ก ๆ น้อย ๆ หรือมีฐานะที่ดีขึ้นด้วยการเล่นการพนัน การทำให้ชุมชนเข้มแข็ง มีชีวิตที่มั่นคง จะเป็นทางหนึ่งที่จะแก้ปัญหาการพนันได้ “ผมในฐานะร้านค้าจะร่วมสนับสนุนแนวคิดเดลินิวส์ คัดค้านการนำสลากพนันมาจำหน่ายตามร้านค้าต่าง ๆ ซึ่งผมและร้านค้าพันธมิตรในเครือ ก็จะเป็นจุดเริ่มต้นเล็ก ๆ ที่จะต่อต้านการจำหน่ายสลากพนัน ที่มอมเมาเยาวชนให้ติดอยู่ในวังวนอบายมุข ทั้งนี้ต้องมีการควบคุมสารพัดสลากพนัน ให้อยู่ในระดับที่ไม่ทำความเสียหายต่อบุคคล ครอบครัว และสังคมมากอย่างที่เป็นอยู่ เจ้าหน้าที่จะต้องมีการปราบปรามอย่างจริงจัง”.</p></body>
</news>
