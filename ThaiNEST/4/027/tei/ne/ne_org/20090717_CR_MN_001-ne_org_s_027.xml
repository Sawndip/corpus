<teiHeader>
<fileDesc>
<titleStmt>
  <title>จับแก๊ง “หยิบสิบ” ขู่ฆ่ายกครัวนักธุรกิจผีพนันเบี้ยวหนี้  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-17 17:35:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081046  </bibl>
</sourceDesc>
</fileDesc>
</teiHeader>
<news>
<headline>จับแก๊ง “หยิบสิบ” ขู่ฆ่ายกครัวนักธุรกิจผีพนันเบี้ยวหนี้</headline>
<lead><orgName>กองปราบปราม</orgName>รวบแก๊งหยิบสิบ ขู่ฆ่ายกครัวนักธุรกิจเฟอร์นิเจอร์ชาวไทย ผีพนันที่ข้ามไปเล่นฝั่งปอยเปต แล้วติดหนี้เงินยืมจากโต๊ะเงินกู้ฝั่งกัมพูชา</lead>
<neck></neck>
<body><p>วันนี้ (17 ก.ค.) ที่ กองปราบปราม เมื่อเวลา 14.30 น.พ.ต.อ.อัคราเดช พิมลศรี ผกก.2 บก.ป. พร้อมด้วย พ.ต.ท.ขวัญพิชัย มะโนเจริญทรัพย์ พนักงานสอบสวน (สบ 3) กก.2 บก.ป.นำกำลังจับกุม นายไรเรน เหลย หรือ อาซัน อายุ 37 ปี สัญชาติจีน นายฉัตรชัย ชมเชย อายุ 20 ปี นายสราวุธ แสงสี อายุ 20 ปี และ นายประภาส ขวัญเพ็ง อายุ 20 ปี ตามหมายจับ<orgName>ศาลจังหวัดชลบุรี</orgName> ที่ 468-471/2552 ข้อหาร่วมกันข่มขืนใจผู้อื่นให้กระทำการหรือจำยอมต่อสิ่งใดโดยกลัวว่าจะเกิดอันตรายต่อชีวิต ร่างกาย เสรีภาพของผู้ถูกข่มขืนใจ โดยมีอาวุธหรือร่วมกันกระทำผิดตั้งแต่ 5 คนขึ้นไป และร่วมกันกรรโชกทรัพย์ พร้อมของกลางรถยนต์โตโยต้า สีดำ ทะเบียน สย 3709 กทม.สมุดบัญชีลูกหนี้ 1 เล่ม และโทรศัพท์มือถืออีก 8 เครื่อง โดยจับกุมทั้งหมดได้ที่ จ.ชลบุรี</p>
       
       <p>ทั้งนี้ เมื่อวันที่ 3 ก.ค.นายสำเริง สว่างศรี อายุ 46 ปี นักธุรกิจเฟอร์นิเจอร์ ได้ไปเล่นพนันที่บ่อนฮอลิเดย์ ฝั่งปอยเปต ประเทศกัมพูชา แต่เล่นเสียหมดตัว จึงไปกู้ยืมเงินจากโต๊ะเงินกู้ชื่อ “เฮง เฮง เฮง” ซึ่งเป็นของกลุ่มชาวจีนในบ่อนรู้จักกันดีในชื่อว่าแก๊ง “หยิบสิบ” เพราะลูกหนี้ทุกรายจะต้องถูกหักเงินต้นทันที 10 เปอร์เซ็นต์ โดย นายสำเริง ได้ขอกู้เงินมา 1 แสนบาท จากนั้นคนร้ายได้ยึดบัตรเอทีเอ็มของ นายสำเริง ที่มียอดเงินในบัญชีจำนวน 110,000 บาท เอาไว้</p>
       
       <p>ต่อมา นายสำเริง ได้เสียพนันจนหมดอีก จึงนัดหมายกับคนร้าย ว่า ให้นำบัตรเอทีเอ็ม มากดเงินในฝั่งไทย แต่รออยู่นานก็ไม่พบ จึงทำเรื่องอายัดบัตรเอทีเอ็ม เมื่อคนร้ายรู้เรื่องก็เลยเกิดความไม่พอใจ โทรศัพท์มาข่มขู่ว่าจะทำอันตรายผู้เสียหายและครอบครัว วันต่อมาได้มีกลุ่มชายฉกรรจ์ จำนวน 8 คน พร้อมอาวุธครบมือ มาที่ร้านขายเฟอร์นิเจอร์ของ นายสำเริง ภายในนิคมอุตสาหกรรมอมตะนคร ต.บ้านเกา อ.พานทอง จ.ชลบุรี แล้วข่มขู่ให้หาเงินมาชดใช้พร้อมดอกเบี้ยและค่าติดตามอีก 30,000 บาท ภายในวันที่ 12 ก.ค.ไม่เช่นนั้นจะฆ่าให้ตายทีละคน</p>
       
      <p> จากนั้นเมื่อวันที่ 10 ก.ค.ที่ผ่านมา นายสำเริง ได้เข้าแจ้งความพนักงานสอบสวน บก.ป.ต่อมา พ.ต.อ.อัคราเดช พร้อมกำลังได้รวบรวมพยานหลักฐานขออนุมัติ<orgName>ศาล</orgName>ออกหมายจับ และวางแผนจับกุมตัวได้ดังกล่าว เบื้องต้นสอบสวนผู้ต้องหาทั้งหมดให้การปฏิเสธ จึงควบคุมตัวส่งพนักงานสอบสวน กก.2 บก.ป.ดำเนินคดีต่อไป</p></body>
</news>
