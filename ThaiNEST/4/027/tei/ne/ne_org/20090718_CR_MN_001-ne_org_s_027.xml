<teiHeader>
<fileDesc>
<titleStmt>
  <title>ชุดจู่โจม บก.น.8 เคาะสนิมงานฝึกจับคนร้าย-ไล่ปราบโจร!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-18 16:43:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081285  </bibl>
</sourceDesc>
</fileDesc>
</teiHeader>
<news>
<headline>ชุดจู่โจม บก.น.8 เคาะสนิมงานฝึกจับคนร้าย-ไล่ปราบโจร!</headline>
<lead>ผบช.น.ชมการฝึกปฏิบัติทางยุทธวิธี ของชุดปฏิบัติการพิเศษเคลื่อนที่เร็ว บก.น.8 โชว์การจู่โจมจับคนร้าย การตอบโต้ทั้งด้านหน้าและด้านหลัง พร้อมจำลองเหตุการณ์ร้านสะดวกซื้อถูกปล้นและโชว์ฝึกจับวายร้าย</lead>
<neck></neck>
<body><p>วันนี้ (18 ก.ค.) เมื่อเวลา 09.00 น. พล.ต.ท.วรพงษ์ ชิวปรีชา ผบช.น.พร้อม พล.ต.ต.สุพร พันธุ์เสือ รอง ผบช.น. พล.ต.ต.วรัญวัส การุณยธัช ผบก.น.8 ผู้บังคับบัญชาระดับ รอง ผบก. และ ผกก.ทุกโรงพักในสังกัด บก.น.8 เดินทางไปเยี่ยมชมการฝึกปฏิบัติทางยุทธวิธี ของชุดปฏิบัติการพิเศษเคลื่อนที่เร็ว หรือชุดจู่โจม บก.น.8 ณ ลานอเนกประสงค์โรงเรียนพณิชยการเชตุพน ถนนประชาอุทิศแขวงและเขตราษฎร์บูรณะ กทม.โดย มี พ.ต.ท.ธวัชชัย ศรีสุรางค์ รอง ผกก.ปป.สน.บางมด/หัวหน้าชุด พ.ต.ท.ชโลธร วัฒนะโชติ สวป.<orgName>สน.บางมด</orgName>/ครูฝึกประจำชุดฯ นำกำลังชุดจู่โจม บก.น.8 จำนวน 3 หมู่ รวม 36 นาย ให้การต้อนรับ</p>
       
      <p> สำหรับพิธีการเริ่มตั้งแต่ พล.ต.ท.วรพงษ์ นำคณะผู้บังคับบัญชาระดับสูงเข้าชมวิดีทัศน์บรรยายประวัติ สภาพพื้นที่ และผลงานทั่วไปของข้าราชการตำรวจ บก.น.8 ก่อนจะประชุมมอบนโยบายการทำงานให้แก่ตำรวจทุกภาคส่วนที่เกี่ยวข้อง จากนั้นจึงเริ่มเข้าสู่ภาคการฝึกปฏิบัติของชุดจู่โจม โดยเริ่มจากการฝึกยุทธวิธีต่างๆ ดังนี้ 1.เข้าจับกุมคนร้ายด้วยยุทธวิธีจากทางด้านหน้าและด้านหลัง 2.การฝึกการตอบโต้และจับกุมคนร้ายที่ใช้อาวุธมีดคุกคามจากทางด้านหน้าและด้านหลัง 3.การฝึกการตอบโต้และจับกุมคนร้ายที่ใช้อาวุธปืนคุกคามจากทางด้านหน้าและด้านหลัง 4.การตรวจอาวุธปืน 5.การเข้าจับกุมคนร้ายภายในอาคารโดยจำลองสถานการณ์ว่ามีมินิมาร์ทในพื้นที่ถูกปล้น และ6.การเข้าร่วมประกอบกำลังในการควบคุมฝูงชนตามขั้นตอนแผนกรกฎ 48</p>
       
       <p>โดย พล.ต.ท.วรพงษ์ กล่าวว่า สำหรับการฝึกปฏิบัติทางยุทธวิธี ของชุดปฏิบัติการพิเศษเคลื่อนที่เร็ว บก.น.8 ในวันนี้ถือว่าดีมาก ดังนั้น จึงอยากฝากให้ผู้บังคับบัญชานำไปฝึกทบทวนกันบ่อยๆ ให้ชำนาญเพราะในสถานการณ์จริงเราจะไม่สามารถกำหนดได้ว่าอะไรจะเกิดขึ้น ทั้งนี้ หัวใจสำคัญจึงอยู่ที่ผู้บัญชาการเหตุการณ์ ส่วนการฝึกนั้นหากได้รับมา 100% แล้วปฏิบัติกันจริงได้ถึง 70% ก็ถือว่าเป็นที่น่าพอใจแล้ว อีกอย่างคือตนอยากให้กำลังชุดจู่โจม บก.น.8 ทั้ง 36 นาย เป็นชุดครูฝึกเคลื่อนที่ ไปฝึกสอนตำรวจตามโรงพักต่างๆ ในพื้นที่ บก.น.8 โดยเฉพาะตำรวจจราจรที่มีโอกาสปะทะกับโจรผู้ร้ายตามท้องถนนมากกว่าสายตรวจนั้นยิ่งต้องฝึกให้มากๆ เพื่อความสามารถด้านการป้องกันตัว จับกุมและแก้ไขปัญหาเฉพาะหน้าได้เป็นอย่างดี</p>
       
       <p>ด้าน พ.ต.ท.ธวัชชัย หัวหน้าชุด กล่าวว่า ชุดเคลื่อนที่เร็ว บก.น.8 เป็นการประกอบกำลังกันของเจ้าหน้าที่ตำรวจแต่ละโรงพัก ในสังกัด บก.น.8 โดยแบ่งเป็น 3 หมู่ หมู่ละ 12 นาย ซึ่งแต่ละหมู่จะมีนายตำรวจสัญญาบัตรระดับ รอง สวป.เป็นผู้ควบคุม สำหรับอุปกรณ์ประจำกายที่ใช้ในชุดเคลื่อนที่เร็วนี้เป็นปัจจัยสำคัญที่จะส่งเสริมให้การปฏิบัติหน้าที่เป็นไปอย่างรวดเร็วและมีประสิทธิภาพ จึงต้องให้ความสำคัญไปที่ตำแหน่งการพกพา เช่น อาวุธปืน, กุญแจมือ, ไฟฉาย และวิทยุสื่อสาร อย่างไรก็ตามทางด้านศักยภาพกำลังพลของเรา ได้ผ่านการฝึกจากวิทยากร ของ บก.ตปพ.มาแล้ว 3 ครั้ง แต่ละครั้งเป็นการฝึกแบบต่อยอดเพื่อให้เกิดประสิทธิภาพในการทำงานอย่างสูงสุด</p>
       
       <p>ขณะที่ พ.ต.ท.ชโลธร ครูฝึกประจำชุดฯ กล่าวว่า หลังจากนี้ไป จะได้มีการนัดพบชุดเคลื่อนที่เร็ว บก.น.8 เพื่อทำการฝึกเป็นระยะๆ โดยหน้าที่หลักของกำลังพลก็คือการออกตรวจตราในพื้นที่รับผิดชอบเพื่อข่มขวัญคนร้ายเป็นการลดโอกาสที่จะก่อเหตุ นอกจากนี้ยังใช้ในการควบคุมเหตุนักเรียนตีกัน และภาระกิจพิเศษอื่นๆ อีกด้วย ส่วนห้วงเวลาที่แบ่งกันรับผิดชอบก็คือในรอบ 1 วัน จะมีชุดเคลื่อนที่เร็วคอยสับเปลี่ยนกันไปประจำการอยู่ที่ สน.บางมด จำนวน 1 หมู่ มียานพาหนะเป็นเป็นรถตู้ 1 คัน รถกระบะ 1 คัน และ รถ จยย.อีก 6 คัน แต่ถ้ามีเหตุการณ์ด่วนพิเศษ กำลังพลทั้ง 3 หมู่ก็จะถูกเรียกตัวมาพร้อมกัน ณ จุดรวมพล ได้อย่างรวดเร็ว</p>
       
       <p>“สำหรับเรื่องยุทโธปกรณ์ของกำลังพลนั้น ก็จะใช้อาวุธปืน M16 และปืนลูกซองยาว ของส่วนกลางแต่ละโรงพัก อาวุธปืนพกสั้นประจำกาย และเสื้อเกราะ แต่เราจะเน้นการฝึกอาวุธปืนพกสั้นให้เกิดความเชี่ยวชาญมากเป็นพิเศษ เพราะรูปแบบการทำงานของเราอยู่ในเมือง โอกาสที่จะได้ใช้อาวุธปืนยาวต่อกรกับคนร้ายนั้นจึงมีน้อยมากนอกจากนี้เรื่องการทำงานเป็นทีมภายใต้ยุทธวิธี และการซักซ้อมหน้าที่ประจำของกำลังพลแต่ละคนให้แม่นยำก็เป็นเรื่องสำคัญที่จะต้องมีการฝึกกันต่อไป” พ.ต.ท.ชโลธร กล่าว</p></body>
</news>
