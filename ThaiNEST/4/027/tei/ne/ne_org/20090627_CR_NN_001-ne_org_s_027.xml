<teiHeader>
<fileDesc>
<titleStmt>
  <title>เสื้อแดงคึกคัก เตรียมเสบียงถึงเช้า ฝนตกไม่หวั่น  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-27 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.naewna.com/news.asp?ID=167915  </bibl>
</sourceDesc>
</fileDesc>
</teiHeader>
<news>
<headline><orgName>เสื้อแดง</orgName>คึกคัก เตรียมเสบียงถึงเช้า ฝนตกไม่หวั่น</headline>
<lead></lead>
<neck></neck>
<body><p>ผู้สื่อข่าวรายงานบรรยากาศการชุมนุมของ<orgName>กลุ่มเสื้อแดง</orgName>ในช่วงเย็นว่า เป็นไปอย่างคึกคัก โดยมีมวลชน<orgName>กลุ่มเสื้อแดง</orgName>ทยอยเดินทางมารวมตัวชุมนุมบริเวณท้องสนามหลวง ในส่วนเวทีปราศรัยได้มีการเล่นดนตรีเพื่อปลุกใจให้ผู้ชุมนุมที่เดินทางมาถึงแล้วให้อยู่ปักหลักถึงเช้าวันพรุ่งนี้ (28 มิ.ย.) ส่วนผู้ชุมนุมที่เดินทางมาจากต่างจังหวัดต่างนำถังแก๊ส หม้อหุงข้าว กระติกน้ำแข็ง เตรียมพร้อมปักหลักชุมนุมถึงเช้าพรุ่งนี้</p>

       <p> ทั้งนี้ เวทีปราศรัยใหญ่ได้ตั้งหันหลังให้วัดพระแก้ว โดยพื้นหลังเวทีระบุข้อความว่า "ยุบสภา สืบเจตนาคณะราษฎร์ โค่นรัฐบาลอำมาตย์ ทวงคืนประชาธิปไตย" ส่วนพื้นที่โดยรอบการชุมนุมทีมงานคน<orgName>เสื้อแดง</orgName>ได้นำเต๊นท์มาตั้งเป็นแนวยาวทั้งด้านซ้าย-ขวา ของเวทีเพื่อเปิดร้านจำหน่ายสินค้าทั้งอาหารและของที่ระลึกชุมนุม รวมทั้งจำหน่ายซีดีเพลงของนายอริสมันต์ พงษ์เรืองรอง หนังสือสงกรานต์เลือดของแรมโบ้อีสาน นายสุภรณ์ อัตถาวงศ์ และเสื้อของบรรดาแกนนำ รวมถึงการตั้งตู้รับบริจาคหารายได้อุดหนุนการชุมนุม สำหรับแกนนำที่เดินทางมาถึงแล้วได้แก่ นายจตุพร พรหมพันธ์ ณัฐวุฒิ ใสยเกื้อ นายก่อแก้ว พิกุลทอง นายวิภูแถลง พัฒนภูมิไทย และพ.ต.ท.ไวพจน์ อาภรรัตน์ นายสุรชัย แซ่ด่าน</p>
<p>ด้านการดูแลรักษาความปลอดภัย เจ้าหน้าที่ตำรวจได้กระจายกำลังดูแลพื้นที่โดยรอบการชุมนุม นอกจากนี้ยังมีเจ้าหน้าที่เทศกิจตั้งเต๊นท์เพื่อดูแลความเรียบร้อยบริเวณตรงข้ามวัดมหาธาตุ ขณะที่บรรยากาศทั่วไป ร้อนอบอ้าว ท้องฟ้ามืดครึ้ม และได้มีผนตกลงมาอย่างหนักในช่วงเวลา 17.00 น.ผู้ชุมนุมบริเวณด้านหน้าเวทียังคงหนาแน่นเช่นเดิม ส่วนการจราจรโดยรอบ ถ.ราชดำเนินใน ติดขัดอย่างมากเป็นทางยาวไปจนถึงบริเวณแยกผ่านฟ้า</p></body>
</news>
