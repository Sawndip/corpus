<teiHeader>
<fileDesc>
<titleStmt>
  <title>พิพากษายืนประหารอดีต ส.ว.'สุขุม เชิดชื่น'  </title>
  <author>เดลินิวส์<  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-26 15:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5361  </bibl>
</sourceDesc>
</fileDesc>
</teiHeader>
<news>
<headline>พิพากษายืนประหารอดีต ส.ว.'สุขุม เชิดชื่น'</headline>
<lead></lead>
<neck></neck>
<body><p>วันนี้(26 มิ.ย.) ผู้สื่อข่าวรายงานว่า <orgName>ศาลอาญารัชดา</orgName>นัดอ่านคำพิพากษาศาลอุทธรณ์ ในคดีที่พนักงานอัยการ ฝ่ายคดีอาญา 2 เป็นโจทก์ยื่นฟ้องนายสุขุม เชิดชื่น อดีต ส.ว. กับพวก รวม 5 คน ในความผิดฐานจ้างวาน และร่วมกันฆ่า พญ.นิชรี มะกรสาร วิสัญญีแพทย์ โรงพยาบาลจุฬาลงกรณ์ โดยเจตนาและไตร่ตรองไว้ก่อน</p>

<p>จากกรณีระหว่าง วันที่ 15 - 25 ต.ค. 2539 นายสุขุม จำเลยที่ 5 กับ นายชัชพัฒน์ จิตตธนากร หรือเซ้ง จำเลยที่ 3 ที่เสียชีวิตไปแล้วขณะพิจารณาคดีได้ร่วมกันจ้างวานให้ นายธนศักดิ์ ยิ้มดี จำเลยที่ 1 นายสราวุธ ไชยสิงห์ จำเลยที่ 2 และนายวิเชียร จิตตธนากร จำเลยที่ 4 ร่วมกันฆ่าผู้ตายด้วยค่าจ้าง จำนวน 500,000 บาท จนกระทั่งวันที่ 25 ต.ค. 2539 จำเลยที่ 1,2 และ 4 ได้ก่อเหตุยิง พ.ญ.นิชรี จนถึงแก่ความตาย ขณะเดินทางออกจากบ้านพักย่านห้วยขวาง ส่วนสาเหตุของการจ้างวานฆ่านั้น เนื่องจาก นายสุขุม มีความขัดแย้งกับผู้ตายในเรื่องการบริหารโรงเรียนโรจน์เสรีอนุสรณ์ ที่ผู้ตายปลดนายสุขุม ออกจากตำแหน่งผู้จัดการโรงเรียน </p>

<p>จากการพิเคราะห์พยานหลักฐาน และคำให้การต่อสู้ของจำเลยในคดีนี้ พบว่าไม่มีน้ำหนักหักล้างพยานโจทก์ได้ และจากการสืบพยานยังพบว่า จำเลยมีความขัดแย้งทางธุรกิจกับผู้ตายหลายเรื่อง อีกทั้งที่ผ่านมา จำเลยไม่เคยสำนึกผิดในการกระทำ ทั้งยังแจ้งความกลับตำรวจ โดยกล่าวหาว่าสร้างพยานหลักฐานเท็จ <orgName>ศาลอุทธรณ์</orgName>จึงพิพากษายืนตามศาลชั้นต้นให้ประหารชีวิตนายสุขุม ส่วนจำเลยที่ 1,2 และ 4 ที่ร่วมกันกระทำผิดในคดีนี้ พิพากษายืนจำคุกตลอดชีวิต.</p></body>
</news>
