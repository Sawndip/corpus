<teiHeader>
<fileDesc>
<titleStmt>
  <title>ครูสกลฯผูกคอหวังหนีคดีอนาจารศิษย์สาวโชคดีช่วยทัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090610/16443/%e0%b8%84%e0%b8%a3%e0%b8%b9%e0%b8%aa%e0%b8%81%e0%b8%a5%e0%b8%af%e0%b8%9c%e0%b8%b9%e0%b8%81%e0%b8%84%e0%b8%ad%e0%b8%ab%e0%b8%a7%e0%b8%b1%e0%b8%87%e0%b8%ab%e0%b8%99%e0%b8%b5%e0%b8%84%e0%b8%94%e0%b8%b5%e0%b8%ad%e0%b8%99%e0%b8%b2%e0%b8%88%e0%b8%b2%e0%b8%a3%e0%b8%a8%e0%b8%b4%e0%b8%a9%e0%b8%a2%e0%b9%8c%e0%b8%aa%e0%b8%b2%e0%b8%a7%e0%b9%82%e0%b8%8a%e0%b8%84%e0%b8%94%e0%b8%b5%e0%b8%8a%e0%b9%88%e0%b8%a7%e0%b8%a2%e0%b8%97%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ครู<orgName>สกลฯ</orgName>ผูกคอหวังหนีคดีอนาจารศิษย์สาวโชคดีช่วยทัน</headline>
<lead>ห้องขังกองปราบฯเฮี้ยน ! ครู<orgName>สกลฯ</orgName>ถูก<orgName>กองปราบฯ</orgName>ตามรวบคาบ้านพักหลังตกเป็นผู้ต้องหาคดีอนาจารศิษย์สาว ม.1 แล้วหิ้วตัวส่งเข้าห้องขังกลางดึก ถอดกางเกงขายาวผูกคอกับลูกกรงห้องขังหวังจะฆ่าตัวตายหนีอาญา โชคดีสิบเวรเห็นก่อนเลยช่วยได้ทัน เผยเคยมีผู้ต้องหาพยายามฆ่าตัวตายมาแล้วหลายราย จนผู้การ<orgName>กองปราบฯ</orgName>ต้องนิมนต์พระสงฆ์สวดปัดรังควาน</lead>
<neck></neck>
<body><p>(10มิ.ย.) ผู้สื่อข่าวรายงานว่า นายศักดิ์ชัย อุปละ อายุ 50 ปี อาจารย์ประจำโรงเรียนระดับประถมศึกษาแห่งหนึ่งใน จ.สกลนคร อยู่บ้านเลขที่ 169 หมู่ 6 ต.พัฒนา อ.สว่างแดนดิน จ.สกลนคร ซึ่งถูก ตำรวจ กก.1 บก.ปดส.จับกุมตามหมายจับศาลอาญาที่ 1537/2552 ลงวันที่ 3 มิถุนายนที่ผ่านมา  ข้อหากระทำชำเราเด็กหญิงอายุไม่เกิน 13 ปี โดยศิษย์นั้นอยู่ในความดูแล และนำตัวมาควบคุมไว้ที่ห้องขัง บก.ป.</p>

 <p>ต่อมาเมื่อเวลา 02.50 น.วันที่ 10 มิ.ย.ที่ผ่านมานั้นได้ใช้กางเกงขายาวพยายามผูกคอฆ่าตัวตายภายในห้องขังแต่ ด.ต.สัมพันธ์ ปานอร่าม เจ้าหน้าที่ตำรวจสิบเวรประจำห้องขังซึ่งเดินตรวจตราความเรียบร้อยประสบเหตุเข้าพอดี โดยเห็นผู้ต้องหาได้ใช้กางเกงผูกคอตัวเองไว้กับซี่ลูกกรงห้องขังจึงเข้าช่วยเหลือมาได้อย่างหวุดหวิดพร้อมกับรีบนำตัวนายศักดิ์ชัยส่งโรงพยาบาลตำรวจรักษาเนื่องจากหมดสติและมีอาการสาหัส</p>
 
 <p>สำหรับการจับกุมครั้งนี้สืบเนื่องจากเมื่อปลายเดือน พ.ค.ที่ผ่านมา ได้มีผู้ปกครองของ ด.ญ.ต่าย (นามสมมมติ)อายุ 13 ปี นักเรียนชั้นมัธยมศึกษาปีที่ 1 ของโรงเรียนแห่งหนึ่งใน จ.สกลนคร เข้าแจ้งความกับพนักงานสอบสวน บก.ปดส. ว่า ด.ญ.ต่ายถูกนายศักดิ์ชัยซึ่งเป็นอาจารย์สอนวิชาคอมพิวเตอร์นักเรียนชั้นประถมปีที่ 4-6 ของโรงเรียนเก่าที่ ด.ญ.ต่ายเคยศึกษาเมื่อปี 2551 ก่อเหตุกระทำชำเราหลายครั้งภายในห้องคอมพิวเตอร์และห้องน้ำของโรงเรียน </p>
 
<p> กระทั่งช่วงปลายเดือน พ.ค. ผู้ปกครองสังเกตว่า เด็กผู้เสียหายมีอาการเซื่องซึมและกลับบ้านดึกผิดปกติ จึงไปตามหาที่โรงเรียนก็พบผู้เสียหายอยู่ภายในห้องคอมพิวเตอร์ตามลำพังกับนายศักดิ์ชัย เมื่อกลับมาบ้านพักจึงคาดคั้นจนทราบความว่า เด็กถูกนายศักดิ์ชัยกระทำชำเราหลายครั้ง โดยครั้งแรกเมื่อช่วงเดือน พ.ค. 2551 ในระหว่างที่ผู้เสียหายนั่งทำงานอยู่ภายในห้องคอมพิวเตอร์เพียงลำพัง นายศักดิ์ชัยได้ฉวยโอกาสเดินเข้ามาลวนลามก่อนลงมือกระทำชำเรา หลังจากนั้นก็ยังเรียกผู้เสียหายให้มาพบและก่อเหตุซ้ำอีกหลายครั้ง</p>
 
 <p>ต่อมา เมื่อผู้ปกครองของเด็กผู้เสียหายทราบเรื่องจึงพากันเข้าแจ้งความไว้ที่ บก.ปดส.และถูกกำลังตำรวจติดตามจับกุมตัวมาได้จากบ้านเลขที่ 117 หมู่ 6 ต.พัฒนา อ.พัฒนา จ.สกลนคร ช่วงเย็นวันที่ 9 มิ.ย.ที่ผ่านมา ก่อนถูกควบคุมตัวที่ห้องขัง บก.ป.เมื่อเวลา 02.50 น.โดยระหว่างถูกจับกุมตัว นายศักดิ์ชัย มีสีหน้าเคร่งเครียดอย่างเห็นได้ชัด และเมื่อเข้าห้องขังได้เพียง 10 นาทีก็มาเกิดเหตุดังกล่าวขึ้นแต่โชคดีที่สิบเวรห้องขังมาเห็นเข้าก่อนจึงรีบเข้าไปให้การช่วยเหลือ ขณะนี้ผู้ต้องหายังคงพักรักษาตัวอยู่ที่ห้องไอซียู.โรงพยาบาลตำรวจ</p>
 
<p> สำหรับห้องขัง บก.ป.นั้นเคยมีผู้ต้องหาคดีข่มขืนหลานสาวตนเองก่อเหตุผูกคอตายมาแล้วครั้งหนึ่ง ต่อมาก็มีผู้ต้องหาอีกหลายต่อหลายรายที่ถูกควบคุมตัวในห้องขังแห่งนี้อ้างว่า ถูกวิญญาณผู้เสียชีวิตหลอกหลอน จนทางพล.ต.ต.พงศ์พัฒน์ ฉายาพันธุ์ ผบก.ป.ต้องนิมนต์พระสงฆ์มาทำพิธีปัดรังควาน และทำบุญอุทิศส่วนกุศลให้ผู้เสียชีวิต เพื่อความสบายใจของผู้ต้องหาและเจ้าหน้าที่ แต่ก็ยังมีผู้ต้องหาพยายามฆ่าตัวตายในห้องขัง บก.ป.เกิดขึ้นอีกแต่ทางตำรวจสามารถช่วยชีวิตไว้ได้ทุกครั้ง</p></body>
</news>
