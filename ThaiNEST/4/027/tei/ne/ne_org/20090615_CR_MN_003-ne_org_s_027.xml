<teiHeader>
<fileDesc>
<titleStmt>
  <title>“เสรีพิศุทธ์” นัดฉายความจริง! แถลงเปิดโปง “สมัคร” ปล้นตำแหน่งพรุ่งนี้  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-15 12:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000067279  </bibl>
</sourceDesc>
</fileDesc>
</teiHeader>
<news>
<headline>“เสรีพิศุทธ์” นัดฉายความจริง! แถลงเปิดโปง “สมัคร” ปล้นตำแหน่งพรุ่งนี้</headline>
<lead>“เสรีพิศุทธ์ เตมียาเวส” อดีต ผบ.ตร.นัดแถลงข่าวใหญ่ เปิดโปงขบวนการปล้นตำแหน่ง พร้อมฉายความจริงที่เกิดขึ้นเพื่อขจัดข้อสงสัยคลายความสับสนของสาธารณชน ตอบข้อซักถามทุกข้อที่เกิดขึ้นในอดีต ปัจจุบัน และที่จะเกิดขึ้นในอนาคต เวลา 10.30 น. ห้องโมเน่ ชั้น 4 โรงแรมโนโวเทล กรุงเทพฯ พรุ่งนี้</lead>
<neck></neck>
<body><p>วันนี้ (9 มิ.ย.) ที่สำนักงานตำรวจแห่งชาติ (ตร.) พล.ต.ท.รณรงค์ ยั่งยืน โฆษกส่วนตัว พล.ต.อ.เสรีพิศุทธ์ เตมียาเวส อดีตผู้บัญชาการ<orgName>ตำรวจแห่งชาติ</orgName> (ผบ.ตร.) ได้ทำหนังสือแจ้งการแถลงข่าวพร้อมกำหนดการมาที่ห้องผู้สื่อข่าวประจำ<orgName>สำนักงานตำรวจแห่งชาติ</orgName> โดยหน้าซองเอกสารดังกล่าวระบุว่า พล.ต.อ.เสรีพิศุทธ์ เตมียาเวส เรียนเชิญผู้สื่อข่าวและสื่อมวลชน ร่วมการแถลงข่าว “ขบวนการปล้นตำแหน่งผู้บัญชาการตำรวจแห่งชาติ” ในวันที่ 16 มิถุนายน เวลา 10.30 น. ห้องโมเน่ ชั้น 4 โรงแรมโนโวเทล กรุงเทพฯ สยามสแควร์</p>
       
      <p>หนังสือดังกล่าวระบุว่า สืบเนื่องมาจากกรณีที่รัฐบาลนายสมัคร สุนทรเวช อดีตนายกรัฐมนตรีได้มีคำสั่งแต่งตั้งคณะกรรมการสอบสวนวินัยอย่างร้ายแรงต่อ พล.ต.อ.เสรีพิศุทธ์ เตมียาเวส ผบ.ตร.(ขณะนั้น) หลายคำสั่ง ตลอดจนมีคำสั่งให้ออกราชการไว้ก่อน ซึ่งเป็นกรณีที่ไม่เคยปรากฏขึ้นมาก่อนตั้งแต่ตั้ง<orgName>กรมตำรวจ</orgName> หรือ<orgName>สำนักงานตำรวจแห่งชาติ</orgName> ทำให้สื่อมวลชน รวมถึงประชาชนเกิดความสับสนและสงสัยว่าสาเหตุที่แท้จริงในกรณีดังกล่าวมีเบื้องลึกเบื้องหลังอย่างไรหรือไม่</p>
       
       <p>กรณีดังกล่าวได้ส่งผลกระทบต่อชื่อเสียงเกียรติยศของ พล.ต.อ.สรีพิศุทธ์ อย่างร้ายแรงมาก แต่ พล.ต.อ.เสรีพิศุทธ์ ก็ยังไม่ได้ชี้แจงต่อสื่อมวลชนและประชาชนเพื่อให้ได้เข้าใจข้อเท็จจริงในกรณีดังกล่าวแต่อย่างใด ทั้งนี้เนื่องจากต้องการแสดงความบริสุทธิ์ใจโดยปล่อยให้การดำเนินการสอบสวนต่างๆ เสร็จสิ้นเรียบร้อยไปตามกระบวนการของระเบียบกฎหมายเสียก่อน</p>
       
       <p>“ขณะนี้ระยะเวลาในการดำเนินการของคณะกรรมการสอบสวนและคณะกรรมการสืบสวนข้อเท็จจริงต่างๆ ที่นายสมัคร แต่งตั้งได้ดำเนินมาเป็นเวลา 1 ปีเศษ ซึ่งล่วงเลยระยะเวลาตามกฎหมายแล้วแต่ก็ยังไม่สามารถพิสูจน์ได้ว่า พล.ต.อ.เสรีพิศุทธ์ ได้กระทำผิดตามที่ถูกกล่าวหาต่างๆ แต่อย่างใด ดังนั้น เพื่อให้สาธารณชนได้รับทราบข้อเท็จจริงที่ชัดเจน พล.ต.อ.เสรีพิศุทธ์ จึงมีความประสงค์เชิญสื่อมวลชนร่วมรับฟังการแถลงข่าวชี้แจงเป็นครั้งแรก เกี่ยวกับข้อเท็จจริงที่เกิดขึ้นเพื่อขจัดข้อสงสัยคลายความสับสนของสาธารณชน พร้อมตอบข้อซักถามทุกข้อที่เกิดขึ้นในอดีต ปัจจุบันและที่จะเกิดขึ้นในอนาคต” หนังสือดังกล่าวระบุ ทั้งนี้ในตอนท้ายหนังสือมีการลงนามชื่อ พล.ต.ท.รณรงค์ ยั่งยืน อดีตโฆษก<orgName>สำนักงานตำรวจแห่งชาติ</orgName> เป็นผู้ประสานงาน</p>
       
       <p>ส่วนเอกสารกำหนดการแถลงข่าวดังกล่าว เริ่มตั้งแต่เวลา 09.30-12.00 น. โดยมีพิธีกรกล่าวนำความเป็นมาและเหตุผลการจัดแถลงข่าวเชิญชมวิดีทัศน์ ฉายวิดีทัศน์ประวัติผลงานของ พล.ต.อ.เสรีพิศุทธ์ และข้อกล่าวหา เวลา 10.50 น. พล.ต.อ.เสรีพิศุทธ์ แถลงชี้แจงถึงความเป็นมาของคำสั่งและข้อกล่าวหา กระบวนการสอบสวนข้อกล่าวหาทั้งหมดจนถึงปัจจุบัน และตอบข้อซักถามของสื่อมวลชน</p></body>
</news>
