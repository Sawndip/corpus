<teiHeader>
<fileDesc>
<titleStmt>
  <title>วงจรปิดขโมยของในดิวตี้ฟรีสนามบินมัดผัว-เมียอังกฤษ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-22 07:13:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=9584  </bibl>
</sourceDesc>
</fileDesc>
</teiHeader>
<news>
<headline>วงจรปิดขโมยของในดิวตี้ฟรีสนามบินมัดผัว-เมียอังกฤษ</headline>
<lead></lead>
<neck></neck>
<body><p><orgName>คิงพาวเวอร์</orgName> ยันมีหลักฐานวงจรปิดมัดตัว 2 ผัวเมียชาวอังกฤษขโมยกระเป๋า ชี้เกิดเหตุขโมยของบ่อย ทำหนังสือถึง<orgName>สถานทูตอังกฤษ</orgName>ชี้แจงข้อเท็จจริง พร้อมแพร่ภาพเหตุการณ์ลงเว็บไซต์ให้ทั่วโลกเห็นจะจะ ด้าน ผกก.<orgName>สภ.ราชาเทวะ</orgName> แจง ผลสอบไม่มีเจ้าหน้าที่ทุจริต ขณะที่ ผอ.การท่าฯ ยอมรับกลางที่ประชุมครม.2 ทัวริสต์ขโมยของดิวตี้ฟรีจริง แต่โบ้ยเรื่องรับสินบนอยู่นอกเหนือการท่าฯ นายกฯ เต้นสั่งตรวจสอบ 2 ประเด็น เรื่องตบทรัพย์ กับกระเป๋านักท่องเที่ยวถูกขโมย-งัด เหตุทำประเทศเสียหายมาก</p>

<p>จากกรณี<orgName>สำนักข่าวบีบีซี</orgName>รายงานข่าวว่ามีนักท่องเที่ยวชาวอังกฤษ ร้องเรียนว่าถูกตำรวจไทยกรรโชกทรัพย์ อ้างว่ากล้องวงจรปิดจับภาพได้ว่าขโมยของจากร้านค้าปลอดภาษีในสนามบินสุวรรณภูมิ แต่ตรวจค้นไม่พบของกลาง ต่อมามีล่ามชาวศรีลังกา เสนอตัวช่วยเหลือเรื่องคดี เรียกรับเงินกว่า 4 แสนบาท เป็นค่าวิ่งเต้น ประกันตัวจนได้กลับประเทศ จนเจ้าหน้าที่ฝ่ายไทยต้องออกมาโต้กลับ ว่าไม่มีการกรรโชกทรัพย์ตามที่เสนอข่าวไปแล้วนั้น </p>
    
<p>ความคืบหน้า เมื่อวันที่ 21 ก.ค. พ.ต.อ.ธีระเดช ภาณุรักษ์ ผกก.<orgName>สภ.ราชาเทวะ</orgName> จ.สมุทรปราการ เปิดเผยว่าได้สอบข้อเท็จจริงแล้ว ได้ความว่า เมื่อวันที่ 25 เม.ย. 2552 พนักงานของ<orgName>บริษัทคิงเพาเวอร์</orgName> ได้คุมตัวนายโธมัส สตีเฟ่น อินแกรม และน.ส.ชี หลิง พร้อมบันทึกการควบคุมตัว และทรัพย์สินที่กล่าวหาว่าถูกผู้ต้องหาทั้งสองลักไป นำส่ง พ.ต.ท. วราโชติ อารีรัก พงส.<orgName>สภ.ราชาเทวะ</orgName> แต่ทั้งสองไม่เข้าใจภาษาไทย จึงจัดหาล่ามคือนายสุนิล หรือโทนี่ รัฐนายากา ชาว<orgName>ศรีลังกา</orgName> มาทำหน้าที่ล่าม ซึ่งไม่เคยมีพฤติการณ์หลอกลวงเอาทรัพย์สินผู้ต้องหาชาวต่างชาติมาก่อน จากนั้นมีนาย  สุพจน์ พูลเกษ อายุ 40 ปี มายื่นหลักทรัพย์ขอประกันตัวผู้ต้องหาทั้งสองราย คนละ 1 แสนบาท พงส.อนุญาตให้ประกันตัวชั่วคราว </p>
    
<p>พ.ต.อ.ธีระเดช กล่าวต่อว่าจากนั้น พงส. รวบรวมพยานหลักฐาน เห็นควรสั่งไม่ฟ้องเพราะพยานหลักฐานไม่เพียงพอ และเสนอสำนวนการสอบสวนไปยัง<orgName>อัยการจังหวัดสมุทรปราการ</orgName> ต่อมาพนักงานอัยการมีความเห็นสั่งไม่ฟ้องตามพนักงานสอบสวน ทั้งนี้การตรวจสอบข้อเท็จจริง และการดำเนินการของพนักงานสอบสวนเป็นไปโดยชอบตามขั้นตอน ระเบียบ คำสั่ง และตามกฎหมาย การมีความเห็นทางคดี เป็นไปตาม พยานหลักฐาน อีกทั้งพนักงานอัยการก็มีความเห็นพ้องไปในทางเดียวกัน ไม่พบพยานหลักฐานว่ามีการทุจริต หรือร่วมกับผู้หนึ่งผู้ใดกระทำการทุจริต ตามที่ตกเป็นข่าวแต่อย่างใด</p>
    
<p>ด้านนายจุลจิตต์ บุณเกตุ รองประธานกรรมการบริหาร<orgName>กลุ่มบริษัทคิงเพาเวอร์</orgName> เปิดเผยกรณี 2 นักท่องเที่ยวชาวอังกฤษ ถูกดำเนินคดีในข้อหาลักทรัพย์ในร้านค้าปลอดภาษีของ<orgName>คิงเพาเวอร์</orgName>ที่ท่าอากาศยานสุวรรณภูมิ ว่า เกิดขึ้นตั้งแต่เดือน เม.ย.ที่ผ่านมา ทาง<orgName>คิงเพาเวอร์</orgName>มีภาพวงจรปิดเห็นชัดเจนขณะลักทรัพย์ หลังจากนั้นได้ดำเนินคดีกับทั้งสองคน แต่ในที่สุด<orgName>คิงเพาเวอร์</orgName>นั้นได้ทรัพย์สินคืน ส่วนกระบวนการดำเนินคดีตามกฎหมายนั้น เป็นอำนาจของพนักงานสอบสวนและอัยการ ซึ่งถือว่าหมดภาระของทางคิงเพาเวอร์ ส่วนที่บุคคลทั้งสองคนต้องเสียค่าประกันตัว 2 แสนบาท และค่าวิ่งเต้นอีก 2 แสนบาทจ่ายให้กับใครนั้นเราไม่ทราบ อย่างไรก็ตามหลังบุคคลทั้งสองคนได้ไปให้ข่าวกับสื่อมวลชนต่างประเทศ ทำนองเตือนว่าอย่าซื้อของที่คิงเพาเวอร์ประเทศไทย เพราะมีการต้มตุ๋นนักท่องเที่ยว ทาง<orgName>คิงเพาเวอร์</orgName>ได้นำภาพเหตุการณ์ขณะบุคคลทั้งสองก่อเหตุเผยแพร่ทางเว็บไซต์ และทำหนังสือถึงนายควินตัน มาร์คเวล เอกอัครราชทูต<orgName>สหราชอาณาจักรประจำประเทศไทย</orgName> เพื่อชี้แจงกรณีที่เกิดขึ้นและขอให้<orgName>สถานทูตอังกฤษ</orgName> ชี้แจงให้<orgName>สื่อมวลชนประเทศอังกฤษ</orgName>ได้รับทราบข้อเท็จจริงด้วย  </p>
    
<p>รายงานข่าวจากทำเนียบรัฐบาลแจ้งว่าในการประชุม ครม. นายอภิสิทธิ์ เวชชาชีวะ นายกรัฐมนตรี ได้นำเรื่องดังกล่าวเข้าหารือในครม. โดยนายกฯ แสดงความห่วงใยในเรื่องนี้มาก และถามว่าเรื่องดังกล่าวเป็นเรื่องจริงหรือไม่ ซึ่งทางนายเสรีรัตน์ ประสุตานนท์ ผอ.<orgName>การท่าอากาศยานแห่งประเทศไทย สุวรรณภูมิ</orgName> ชี้แจงยอมรับว่าเป็นเรื่องจริง <orgName>คิงเพาเวอร์</orgName>มีภาพวงจรปิดเห็นมีการขโมยของจริง แต่เรื่องการติดสินบนเกินขอบข่ายอำนาจของการท่าฯ รายงานข่าวแจ้งด้วยว่า หลังนายเสรีชี้แจงเสร็จ นายกฯ ย้ำว่าเรื่องนี้เกิดความเสียหายกับประเทศอย่างมาก เรื่องขโมยของก็ต้องดำเนินคดีกันไป แต่เรื่องสินบนเกิดความเสียหายกับประเทศอย่างมาก ขอ ให้การท่าฯ ไปช่วยดูแลใน 2 ประเด็นคือ 1.กรณี นักท่องเที่ยวร้องเรียนว่าถูกตบทรัพย์ และ 2.กรณี กระเป๋าผู้โดยสารถูกงัดแงะว่าจะแก้ปัญหาอย่างไร.</p></body>
</news>
