<teiHeader>
<fileDesc>
<titleStmt>
  <title>ยิงหม้อแปลงไฟฟ้าก่อนดักถล่มซ้ำทหารเจ็บ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-31 10:29:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=11495  </bibl>
</sourceDesc>
</fileDesc>
</teiHeader>
<news>
<headline>ยิงหม้อแปลงไฟฟ้าก่อนดักถล่มซ้ำทหารเจ็บ</headline>
<lead></lead>
<neck></neck>
<body><p>เมื่อเวลา 07.50 น. วันนี้(31 ก.ค.) พ.ต.อ.นิตินัย หลังยาหน่าย ผกก.<orgName>สภ.ระแงะ</orgName> จ.นราธิวาส พ.ต.พัฒนพล กลิ่นอังกาบ รอง ผบ.ฉก.นราธิวาส 38  ร.ต.อ.หญิง กาญจนา เสริมแสง รอง สว.<orgName>กองวิทยาการ</orgName> จ.นราธิวาส และ ร.ต.อ.ศรเพชร ตันติอมรชัยกุล พนักงานสอบสวน <orgName>สภ.ระแงะ</orgName> รวมทั้งกำลังเจ้าหน้าที่ชุดเก็บกู้วัตถุระเบิดและกำลังตำรวจทหารจำนวนหนึ่ง รุดเดินทางไปตรวจสอบเหตุคนร้ายใช้อาวุธปืนสงครามยิงใส่หม้อแปลงไฟฟ้า ที่ตั้งอยู่บริเวณประตูทางเข้าโรงเรียนบ้านบาโงสะโต หมู่ 7 ต.บาโงสะโต อ.ระแงะ และที่บริเวณป่าสวนยางพารา ซึ่งห่างจากโรงเรียนบ้านบละแต หมู่ 4 ต.บาโงสะโต ประมาณ 300 เมตร ซึ่งเป็นจุดที่คนร้ายได้วางกำลังดักซุ่มยิงใส่เจ้าหน้าที่ทหาร ร้อย ร.15122 ฉก.นราธิวาส 38 หลังจากนั่งรถจิ๊ปต้นแบบกลับจากตรวจสอบเหตุคนร้ายยิงหม้อแปลงไฟฟ้า โดยเหตุเกิดขึ้นในช่วงดึกของคืนที่ผ่านมา แต่เจ้าหน้าที่ไม่กล้าเข้าตรวจสอบเกรงคนร้ายจะวางกำลังดักซุ่มยิงใส่เจ้าหน้าที่ซ้ำ</p>

<p>จากการตรวจสอบเจ้าหน้าที่พบปลอกกระสุนปืน อา.ก้า. เอ็ม.16 และปลอกกระสุนปืนลูกซองของคนร้ายตกอยู่ที่บริเวณภายในป่าสวนยางรกทึบ รวม 15 ปลอก นอกจากนี้เจ้าหน้าที่ยังพบว่าฝาผนังบ้านพักของนายกัสวา โต๊ะแม อายุ 38 ปี เลขที่ 58 ม.4 บ้านบละแต อ.ระแงะ ซึ่งอยู่ตรงข้ามสวนยางพารา มีร่องรอยถูกกระสุนปืนของคนร้ายเป็นรูพรุน รวมทั้งรถยนต์จิ๊ปต้นแบบมีร่องรอยถูกกระสุนปืนของคนร้ายที่บริเวณบังโคลนหน้าด้านซ้ายได้รับความเสียหายด้วยเช่นกัน เจ้าหน้าที่จึงได้บันทึกไว้เป็นหลักฐาน พร้อมทั้งได้เก็บปลอกกระสุนปืนในที่เกิดเหตุ ก่อนที่จะเดินทางไปดูอาการผู้บาดเจ็บ 2 นาย ที่นอนรักษาตัวอยู่ที่โรงพยาบาลนราธิวาสราชนครินทร์ ทราบชื่อต่อมาคือ 1.จ.ส.ท.อุดร ชนะเสน อายุ 35 ปี ถูกยิงที่ฝ่ามือซ้าย และ ส.อ. สุรศักดิ์ อยู่รอบเรียว อายุ 26 ปี ถูกยิงใต้คางทะลุแก้ม ซึ่งทั้งคู่อาการปลอดภัยแล้ว</p>

<p>สอบสวนทราบว่า ก่อนเกิดเหตุ จ.ส.ท.อุดร หัวหน้าชุด ร้อย ร.15122 ฉก.นราธิวาส 38 ได้นำกำลัง รวม 6 นาย นั่งรถจิ๊ปต้นแบบ 1 คันและรถ จยย. 2 คัน ออกจากฐานเพื่อไปตรวจสอบเหตุคนร้ายใช้อาวุธปืนยิงใส่หม้อแปลงไฟฟ้าซึ่งตั้งอยู่ปากประตูทางเข้าโรงเรียนบ้านบาโงสะโต เมื่อแล้วเสร็จได้นำกำลังกลับฐานโดยเลี่ยงไปใช้เส้นทางผ่านหน้า<orgName>โรงเรียนบ้านบละแต</orgName> เมื่อถึงที่เกิดเหตุคนร้ายอีกชุดหนึ่งซึ่งแฝงตัวอยู่ในป่าสวนยางพาราที่รกทึบ ห่างจาก<orgName>โรงเรียนบ้านบละแต</orgName> ประมาณ 300 เมตร ได้ใช้อาวุธปืนสงคราม ยิงถล่มจนเกิดการปะทะกันนานกว่า 5 นาที ก่อนคนร้ายจะล่าถอยหลบหนีไป.</p></body>
</news>
