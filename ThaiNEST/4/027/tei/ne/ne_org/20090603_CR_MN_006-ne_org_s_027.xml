<teiHeader>
<fileDesc>
<titleStmt>
  <title>“นครบาล” เปิดศูนย์รับเบาะแสจับตู้ม้า-ยันไม่พบตู้สล็อต ซ.นวลจันทร์  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 12:56:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062256  </bibl>
</sourceDesc>
</fileDesc>
</teiHeader>
<news>
<headline>“<orgName>นครบาล</orgName>” เปิดศูนย์รับเบาะแสจับตู้ม้า-ยันไม่พบตู้สล็อต ซ.นวลจันทร์</headline>
<lead>“วรพงษ์” ยันไม่พบพนันตู้สล็อตโจ๋งครึ่มในซอยนวลจันทร์ 40 ตามข้อร้องเรียน นครบาลตั้งศูนย์รับแจ้งเบาะแสปราบอบายมุข 24 ชั่วโมง เพื่อให้ประชาชนง่ายต่อการแจ้งข้อมูล เน้นลุยกวาดล้างจริงจังตามกฎเหล็ก</lead>
<neck></neck>
<body><p>วันนี้ (3 มิ.ย.) ที่กองบัญชาการ<orgName>ตำรวจนครบาล</orgName> (บช.น.) พล.ต.ท.วรพงษ์ ชิวปรีชา ผู้บัญชาการ<orgName>ตำรวจนครบาล</orgName> (ผบช.น.) กล่าวถึงกรณีที่มีประชาชนแจ้งเบาะแส ว่า ร้านสนุกเกอร์ภายในซอยนวลจันทร์ 40 ที่ สน.โคกคราม มีตู้สล็อตเปิดให้บริการลูกค้าเล่นอย่างโจ๋งครึ่มว่า เมื่อตนทราบข่าวได้สั่งการให้เจ้าหน้าที่ตำรวจศูนย์สืบสวน บช.น.เข้าไปตรวจสอบ และได้รับรายงานยืนยันว่าไม่พบเหตุดังกล่าว ซึ่งไม่มีการเปิดให้เล่นตู้สล็อตหยอดเหรียญตามที่ได้รับร้องเรียน</p>
       
       <p>พล.ต.ท.วรพงษ์ กล่าวว่า เรื่องนี้ประชาชนอาจจะสับสนว่ามีการแจ้งเบาะแสกับตำรวจแล้ว แต่ไม่มีการไปตรวจสอบ ดังนั้น เพื่อให้เกิดความชัดเจนในเรื่องนี้ ตนจึงเตรียมตั้ง<orgName>ศูนย์รับแจ้งเหตุเกี่ยวกับอบายมุข</orgName> โดยเปิดให้ประชาชนสามารถแจ้งเบาะแสของอบายมุขมาได้ที่เบอร์โทรศัพท์ 0-2354-6155-7 ซึ่งจะจัดเจ้าหน้าที่ไว้คอยรับข้อมูลตลอด 24 ชั่วโมง และจะเก็บข้อมูลของผู้แจ้งไว้เป็นความลับ โดยหลังรับแจ้งจะส่งข้อมูลให้แก่ ผบก.ในแต่ละพื้นที่ เพื่อที่จะสั่งการให้ชุดเคลื่อนที่เร็วที่จัดตั้งไว้แล้ว บก.ละ 1 หมวด ไปดำเนินการจับกุม</p>
       
       <p>อย่างไรก็ตาม พล.ต.ท.วรพงษ์ กล่าว่า หากเป็นกรณีพนันตู้ม้า สถานบริการเปิดเกินเวลา หรือสถานบริการที่ปล่อยให้เยาวชนเข้าไปใช้บริการ สามารถจับกุมได้ทันที แต่หากเป็นบ่อนการพนันอื่นๆ เมื่อได้รับแจ้งเหตุแล้วอาจจะเข้าไปดำเนินการจับกุมทันทีไม่ได้ เพราะจะต้องมีการวางแผนให้รัดกุมเสียก่อน มิฉะนั้นอาจจับกุมไม่ได้ นอกจากนี้ ทางศูนย์จะสำเนาข้อมูลเบาะแสชุดเดียวกันนี้มายัง พล.ต.ต.ภาณุ เกิดลาภผล รอง ผบช.น.ในฐานะหัวหน้าชุดเฉพาะกิจปราบปรามอบายมุข และส่งให้ ผบช.น.เพื่อตรวจสอบติดตามการทำงานของพื้นที่อีกครั้งหนึ่ง</p>
       
       <p>“หากประชาชนมีเบาะแสอบายมุข 4 ประเภทที่สำนักงานตำรวจห่งชาติเน้นมา ได้แก่ ตู้ม้า บ่อนการพนัน สถานบริการเปิดเกินเวลา และสถานบริการที่ปล่อยให้เยาวชนเข้าไปใช้บริการ หรือมีการค้ายาเสพติดในสถานบริการ และบ่อนการพนัน ยืนยันว่าตำรวจดำเนินการเรื่องนี้อย่างจริงจัง สำหรับตนตรวจสอบกำกับดูแลการทำงานของผู้ใต้บังคับบัญชาอย่างจริงจังเช่นกัน” ผบช.น.กล่าว</p></body>
</news>
