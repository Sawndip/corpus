<teiHeader>
<fileDesc>
<titleStmt>
  <title>ประกบยิงครูจ.ยะลาดับขณะขี่จยย.ไปโรงเรียน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090616/17230/%e0%b8%9b%e0%b8%a3%e0%b8%b0%e0%b8%81%e0%b8%9a%e0%b8%a2%e0%b8%b4%e0%b8%87%e0%b8%84%e0%b8%a3%e0%b8%b9%e0%b8%88.%e0%b8%a2%e0%b8%b0%e0%b8%a5%e0%b8%b2%e0%b8%94%e0%b8%b1%e0%b8%9a%e0%b8%82%e0%b8%93%e0%b8%b0%e0%b8%82%e0%b8%b5%e0%b9%88%e0%b8%88%e0%b8%a2%e0%b8%a2.%e0%b9%84%e0%b8%9b%e0%b9%82%e0%b8%a3%e0%b8%87%e0%b9%80%e0%b8%a3%e0%b8%b5%e0%b8%a2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>ประกบยิงครูจ.ยะลาดับขณะขี่จยย.ไปโรงเรียน</headline>
<lead>คนร้ายประกบยิงครูโรงเรียนบ้านพอเม็งเสียชีวิต ขณะขี่จยย.ไปโรง เรียน ตร.เชื่อฝีมือทีมงาน “ อุซตาซรอฮิง ”</lead>
<neck></neck>
<body><p>(16มิ.ย.) เวลา 08.10 น. ศูนย์วิทยุ <orgName>สภ.รามัน</orgName> จ.ยะลา รับแจ้งว่า เกิดเหตุยิงกันบนถนนรามัน-พอเม็ง ที่หมู่ 1 บ.รามัน ต.กายูบอเกาะ อ.รามัน จ.ยะลา เป็นเหตุทำให้มีผู้เสียชีวิต ซึ่งเป็นข้าราชการครู หลังรับแจ้งจึงรายงานพล.ต.ต.สายัณห์ กระแสแสน ผู้บังคับการตำรวจภูธรจังหวัดยะลา ได้รับทราบ จากนั้นจึงนำกำลังเจ้าหน้าที่ตำรวจ เจ้าหน้าที่จาก<orgName>กองวิทยาการเขต 45 ยะลา</orgName> รุดไปตรวจสอบทันที </p>
 
 <p>เมื่อไปถึงที่เกิดเหตุซึ่งเป็นถนน อยู่บริเวณด้านหลังห่างจาก สถานีตำรวจภูธรอำเภอรามัน ประมาณ 200 เมตร บริเวณทางโค้ง พบศพนางสาวเรขา อิสระ อายุ 54 ปี ซึ่งเป็นครูโรงเรียนบ้านพอเม็ง อ.รามัน จ.ยะลา นอนเสียชีวิตอยู่ข้างรถจักรยานยนต์ฮอนด้า ดรีมสีขาว หมายเลขทะเบียน ง 6550 ยะลา สภาพศพถูกยิงเข้าที่ศีรษะ</p> 
 
 <p>จากการสอบสวนทราบว่า ในขณะที่ นางสาวเรขา ขี่รถจักรยานยนต์คันดังกล่าวออกจากบ้านพัก หลังที่ว่าการอำเภอรามัน เพื่อเดินทางไปโรงเรียน ตามปกติ เมื่อมาถึงที่เกิดเหตุ คนร้ายเป็นชายสองคนได้ ขี่รถ จยย.เข้ามาประกบ พร้อมใช้อาวุธปืนพกสั้นยิงใส่ จนเสียชีวิต จากนั้นคนร้ายหลบหนีไป เบื้องต้นเจ้าหน้าที่เชื่อว่าเป็นฝีมือของกลุ่มก่อความไม่สงบ ที่ต้องการสร้างสถานการณ์ในพื้นที่อย่างต่อเนื่อง ซึ่งหลังเกิดเหตุโรงเรียนบ้านพอเม็ง ได้ประกาศหยุดเรียนทันที </p>
 
 <p>มีรายงานจากชุดสืบสวนสอบสวนว่า กลุ่มคนร้ายที่ปฎิบัติการในครั้งนี้ แนวทางการสอบสวนพุ่งเป้าไปที่นายสาลาหูดิน โต๊ะเจ๊ะมะ หัวหน้าฝ่ายปฎิบัติการ ที่เคลื่อนไหวอยู่ในพื้นที่ ต.อาซ่อง ต.กายูบอเกาะ ต.ท่าธง อ.รามัน จ.ยะลา ซึ่งนายสาลาหูดิน เป็นกลุ่มคนร้ายกลุ่มเดียวกับนายอับดุลรอฮิง ดาอีซอ หรืออุซตาซรอฮิง ที่มีหมายจับในคดีลอบยิง <orgName>สภ.จะกว๊ะ</orgName> ซึ่งทั้งสองมีข่าวสารว่าเข้ามาในพื้นที่เพื่อก่อเหตุ </p></body>
</news>
