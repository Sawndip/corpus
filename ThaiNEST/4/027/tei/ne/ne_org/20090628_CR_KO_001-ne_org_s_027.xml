<teiHeader>
<fileDesc>
<titleStmt>
  <title>สาวทอมแถลงโต้เจอดาบุกถึงงานวงแตก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-28 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090628/18634/%e0%b8%aa%e0%b8%b2%e0%b8%a7%e0%b8%97%e0%b8%ad%e0%b8%a1%e0%b9%81%e0%b8%96%e0%b8%a5%e0%b8%87%e0%b9%82%e0%b8%95%e0%b9%89%e0%b9%80%e0%b8%88%e0%b8%ad%e0%b8%94%e0%b8%b2%e0%b8%9a%e0%b8%b8%e0%b8%81%e0%b8%96%e0%b8%b6%e0%b8%87%e0%b8%87%e0%b8%b2%e0%b8%99%e0%b8%a7%e0%b8%87%e0%b9%81%e0%b8%95%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>สาวทอมแถลงโต้เจอดาบุกถึงงานวงแตก</headline>
<lead>ทอมสาวใหญ่แถลงข่าวโต้คดี 18 มงกุฎ เจอ "ตุ๊กตา" ลุย ทำวงแถลงข่าวล่มไม่เป็นท่า ยันฟ้องกลับแน่ เตรียมพาเหยื่อแจ้งความเพิ่มอีกหลายราย ด้าน "ชฎาพร" เตรียมแจ้งความ หลังถูกส่งข้อความขู่</lead>
<neck></neck>
<body><p>เมื่อเวลา 19.25 น. วันที่ 28 มิถุนายน น.ส.ภัลมาภูฏิณฑ์ อัครวงศ์ตระกูล หรือเจมส์ อายุ 44 ปี ซึ่งถูก น.ส.อุบลวรรณ บุญรอด หรือตุ๊กตา ดีเจ อดีตดารานักแสดง และน.ส.ชฎาพร รัตนากร หรือดา อดีตนางเอกชื่อดัง แจ้งความดำเนินคดีข้อหาเอาไปซึ่งเอกสารใดของผู้อื่น ปลอมและใช้เอกสารปลอม ใช้บัตรอิเล็กทรอนิกส์ของผู้อื่น และข้อหาลักทรัพย์ หรือรับของโจร กระทั่งถูกจับกุมตัว แต่ขอประกันตัวออกมาสู้คดี โดยได้นัดแถลงข่าวตอบโต้อีกฝ่าย ที่ร้านอาหารเดอะเพียร์ ย่านเหม่งจ๋าย โดยนัดหมายสื่อเวลา 19.00 น. แต่เกรงว่าจะถูก 2 ดาราสาวมาก่อกวน จึงได้เลื่อนมาแถลงข่าวก่อนเวลากำหนดเป็นเวลา 18.40 น.</p>

 <p>น.ส.ภัลมาภูฏิณฑ์แถลงว่า ไม่ได้หลอกลวงใคร ไม่ได้เป็น 18 มงกุฎตามที่ถูกกล่าวหา ขณะนี้ได้ให้ทนายความรวบรวมหลักฐานฟ้องกลับฐานหมิ่นประมาท กับดาราทั้ง 2 คน ยอมรับว่ามีความสัมพันธ์กับ น.ส.ชฎาพรมาก่อน และไม่ได้เป็นแค่เพื่อน แต่เป็นมากกว่านั้น เป็นอดีตคนรักกันมานานกว่า 10 ปี ตนมีฐานะเพียงพอ มีครอบครัวและญาติผู้ใหญ่เป็นเชื้อสายเจ้าอยู่ประเทศซาอุดีอาระเบีย</p>

 <p>ผู้สื่อข่าวรายงานว่า ระหว่าง น.ส.ภัลมาภูฏิณฑ์แถลงข่าวอยู่นั้น น.ส.อุบลวรรณ บุกเข้ามาจนต้องล้มเลิกการแถลงข่าว ทำให้ทนายต้องพาออกจากร้านแล้วขึ้นรถไปทันที จากนั้น น.ส.อุบลวรรณได้นัดสื่อไปแถลงข่าวตอบโต้ที่ร้านห้องรับแขก บริเวณแยกทางด่วนทาวน์อินทาวน์</p>

 <p>น.ส.อุบลวรรณแถลงว่า จะเอาเรื่องให้ถึงที่สุด ไม่กลัวว่าจะถูกฟ้องกลับ และไม่กลัวว่าฝ่ายตรงข้ามจะสร้างหลักฐานเพิ่มเติม เพราะที่พูดทั้งหมดคือความจริง ก่อนจะมาแถลงตนยืนยันว่ามีบุคคลพร้อมเป็นพยานยืนยันถึงพฤติกรรมของ น.ส.ภัลมาภูฏิณฑ์ </p>

<p> ช่วงดังกล่าว น.ส.อุบลวรรณ ได้โทรศัพท์ติดต่อไปยังพยาน ซึ่งมีทั้งเพื่อนดารา เช่น ปิ๋ม ซีโฟร์ และญาติของสาวทอม ที่เคยถูกหลอกลวงมาแล้ว รวมถึงญาติที่พูดถึงปูมหลังของทอมคนนี้ ก่อนจะโฟนอินให้ผู้สื่อข่าวได้รับฟังกว่า 2 ชั่วโมง</p>

 <p>พร้อมยืนยันว่า ยังมีพยานอีกหลายปากที่จะเข้าให้การ การที่ผู้ต้องหาออกมาพูดตอบโต้จะฟ้องกลับแน่นอน เพราะมีหลักฐานเพียงพอ และเชื่อมั่นใน<orgName>กระบวนการยุติธรรม</orgName> ขณะเดียวกันมีผู้เสียหายอีกกว่า 10 คนที่จะเข้าแจ้งความ เป็นคนในวงการ 2-3 คน แต่ยังไม่สามารถเปิดเผยได้ ซึ่งในเร็วๆนี้ จะเข้าแจ้งความอย่างแน่นอน รวมทั้งตนและ น.ส.ชฎาพรด้วย ส่วน น.ส.ชฎาพรจะแจ้งความเพิ่มอีก 6-7 คดี เพราะหลังจากผู้ต้องหาถูกจับยังส่งข้อความมาขู่ฆ่าจน น.ส.ชฎาพรรู้สึกกลัว มีอาการหวาดระแวงอยู่ตลอด</p>

 <p>น.ส.อุบลวรรณกล่าวด้วยว่า สำหรับเรื่องที่ฝ่ายผู้ต้องหาออกมาพูดว่าตนและ น.ส.ชฎาพร รวมทั้งคนอื่นมีสัมพันลึกซึ้งเป็นแฟนกันนั้นไม่เป็นความจริง เป็นการพูดลอยๆ เบี่ยงเบนประเด็นทำให้รูปคดีไม่มีน้ำหนัก เพราะในรูปคดีจะพลิกไปในทิศทางที่ว่าตนและคนอื่นที่ถูกหลอกให้ด้วยความเสน่หา จึงได้ให้ทนายดำเนินการทางกฎหมาย ฟ้องร้องผู้ต้องหาคนนี้ให้ถึงที่สุด และอยากเรียกร้องให้คนอื่นๆที่ถูกผู้ต้องหาคนนี้หลอกลวงกล้าออกมาแจ้งความดำเนินคดีผู้ต้องหาคนนี้ด้วย</p></body>
</news>
