<teiHeader>
<fileDesc>
<titleStmt>
  <title>รวบตีนแมวหื่นย่องขึ้นหอพักสตรี สาวตื่นเจอจับข่มขืนซ้ำ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-18 17:57:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081294  </bibl>
</sourceDesc>
</fileDesc>
</teiHeader>
<news>
<headline>รวบตีนแมวหื่นย่องขึ้นหอพักสตรี สาวตื่นเจอจับข่มขืนซ้ำ!</headline>
<lead>ภัยหอพักสตรี! ตีนแมวสุดหื่น ย่องขึ้นหอพักสตรีก่อนรุ่งสางช่วงหลับสนิท หาเหยื่อโชคร้ายไม่ล็อกห้อง ลอบเข้าขโมยของ สาวโชคร้ายตื่นมาพบถูกมีดจี้บังคับข่มขืน ย่ามใจกลับมาก่อเหตุที่หอเดิม ตำรวจจึงตามรวบได้</lead>
<neck></neck>
<body><p>วันนี้ (18 ก.ค.) เมื่อเวลา 15.00 น.ที่กองบัญชาการ<orgName>ตำรวจนครบาล</orgName> (บช.น.) พล.ต.ต.อำนวย นิ่มมะโน รอง ผบช.น. พ.ต.อ.สุธีร์ เนรกัณฐี รอง ผบก.น.7 พ.ต.ท.อดิเรก วรมุสิก สว.สส.<orgName>สน.บางกอกน้อย</orgName> พร้อมเจ้าหน้าที่ฝ่ายสืบสวน <orgName>สน.บางกอกน้อย</orgName> ร่วมกันแถลงข่าวจับกุม นายมนต์ชัย หรือ แบงก์ แก้วธรรม อายุ 20 ปี อยู่บ้านเลขที่ 69/37 หมู่ 6 แขวงศาลาธรรมสพน์ เขตทวีวัฒนา พร้อมของกลางมีดพับ 1 เล่ม เงินสดจำนวน 400 บาท และเครื่องเล่น MP3 จำนวน 1 เครื่อง</p>
       
       <p>พล.ต.ต.อำนวย เปิดเผยว่า การจับกุมครั้งนี้สืบเนื่องจากเมื่อเวลา 04.00 น.ของวันที่ 16 ก.ค.ที่ผ่านมา ได้มีคนร้ายบุกเข้าไปในหอพักสตรีแห่งหนึ่งในซอยวังหลัง แขวงศิริราช เขตบางกอกน้อย ก่อนจะแอบเข้าไปในห้องพักของ น.ส.ปอย (นามสมมติ) นักศึกษาสถาบันแห่งหนึ่ง แล้วการรื้อค้นทรัพย์สิน แต่ระหว่างนั้นผู้เสียหายเกิดตื่นขึ้นมา จึงใช้อาวุธมีดจี้บังคับข่มขืนจนสำเร็จความใคร่ ก่อนจะเอากล้องดิจิตอล ยี่ห้อแคนนอน ของผู้เสียหายหลบหนีไป หลังจากนั้น ผู้เสียหายจึงรีบเข้าแจ้งความกับพนักงานสอบสวน <orgName>สน.บางกอกน้อย</orgName></p>
       
       <p>พล.ต.ต.อำนวย กล่าวต่อว่า เจ้าหน้าที่ได้ทำการสเกตช์ภาพคนร้ายเอาไว้ พร้อมขออนุมัติหมายจับ ซึ่งเจ้าหน้าที่ฝ่ายสืบสวนได้ทำการลงพื้นที่ติดตามจับกุมคนร้าย จนกระทั่งเวลา 04.00 น.วันนี้ เจ้าหน้าที่ตำรวจ <orgName>สน.บางกอกน้อย</orgName> ก็ได้รับแจ้งเหตุมีคนร้ายบุกเข้าไปในหอพักแห่งเดิมอีก เจ้าหน้าที่สายตรวจ และฝ่ายสืบสวน จึงรีบนำกำลังไปตรวจสอบจนสามารถจับกุมนายมนต์ชัย เอาไว้ได้ พร้อมของกลางดังกล่าว ก่อนควบคุมตัวมาสอบสวนขยายผลที่ สน.บางกอกน้อย เนื่องจากเชื่อว่าจะเป็นคนร้ายที่ก่อคดีข่มขืนผู้เสียหายรายแรก</p>
       
       <p>จากการสอบสวน นายมนต์ชัย ให้การรับสารภาพว่า ก่อนหน้านี้ ตนเคยถูกจับข้อหาเสพยาในท้องที่ <orgName>สน.บางขุนนนท์</orgName> และข้อหาลักทรัพย์ <orgName>สน.บางยี่ขัน</orgName> ในปี 2549 ติดคุกอยู่นาน 2 ปี ออกมาก็ไม่ได้ทำงานอะไร ได้แต่ช่วยแม่ขายของอยู่ที่ตลาดในซอยจรัญสนิทวงศ์ 35 ส่วนช่วงกลางดึกก็จะตระเวนออกมาลักทรัพย์ตามหอพักต่างๆ มาหลายครั้งแล้ว แต่เพิ่งจะข่มขืนผู้เสียหายรายนั้นรายเดียว โดยคืนวันที่ 16 ก.ค.ที่ผ่านมา เวลาประมาณ 04.00 น.เป็นช่วงที่คนในหอพักดังกล่าวหลับสนิท ตนก็แอบปีนประตูหน้าหอพักเข้าไป จากนั้นก็เดินไล่บิดลูกบิดห้องพักทีละห้อง จนมาถึงห้องของผู้เสียหาย ปรากฏว่า ไม่ได้ล็อก ตนก็เลยบิดประตูแล้วแอบย่องเข้าไป</p>
       
       <p>“ช่วงที่รื้อค้นหาทรัพย์สินอยู่นั้น เขาดันตื่นขึ้นมาเห็นหน้าผม ก็เลยเอามีดจี้เขา ช่วงนั้นอารมณ์พาไปก็เลยเอามีดกรีดกางเกงเขา แล้วจับเขาหันหลัง ก่อนจะบังคับข่มขืนไปรอบหนึ่ง แล้วผมก็ขโมยเอากล้องออกไป จนกระทั่งเมื่อเช้ามืดวันนี้ก็ย่องเข้าไปในหอพักที่เดิมอีกครั้ง แต่คราวนี้เจอผู้หญิงนอนอยู่ 2 คน เลยไม่ได้ข่มขืน ได้แต่ขโมยทรัพย์สินออกมา แต่ก็มาถูกตำรวจจับได้” นายมนต์ชัย ให้การ</p>
       
      <p> พล.ต.ต.อำนวย กล่าวด้วยว่า ผู้ต้องหามักจะเลือกหอพักสตรีเท่านั้น และจะแอบเข้าไปในช่วงเวลา 03.00-04.00 น.ซึ่งเป็นช่วงที่คนหลับสนิท จากนั้นก็จะเดินไล่บิดลูกบิดประตูในหอพักทุกห้อง หากพบว่าห้องไหนไม่ล็อกกลอน ก็จะย่องเข้าไปลักทรัพย์ จึงขอฝากเตือนไปยังเจ้าของหอพักให้หาระบบรักษาความปลอดภัยให้กับผู้เช่าพักอาศัย พร้อมทั้งเตือนให้ผู้พักอาศัยปิดประตูห้องก่อนเข้านอนทุกครั้ง อย่างไรก็ตาม ได้ทำแจ้งข้อหาชิงทรัพย์โดยมีและใช้อาวุธมีด และข่มขืนกระทำชำเราก่อนควบคุมตัวไปดำเนินคดีต่อไป</p></body>
</news>
