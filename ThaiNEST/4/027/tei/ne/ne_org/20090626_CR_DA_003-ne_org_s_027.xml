<teiHeader>
<fileDesc>
<titleStmt>
  <title>รมว.พม.ลั่นเร่งปราบปราม"ค้ามนุษย์"  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-26 08:42:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5271  </bibl>
</sourceDesc>
</fileDesc>
</teiHeader>
<news>
<headline>รมว.<orgName>พม.</orgName>ลั่นเร่งปราบปราม"ค้ามนุษย์"</headline>
<lead></lead>
<neck></neck>
<body><p>จากการที่สถานการณ์ด้านการค้ามนุษย์ ยังคงมีความรุนแรง และขยายวงมากขึ้นเรื่อย ๆ แม้ว่าประเทศต่าง ๆ จะให้ความสนใจ และมีการปราบปรามอย่างจริงจังมากขึ้น ซึ่งประเทศไทยเองก็ได้มีการประกาศใช้พระราชบัญญัติป้องกันและปราบปรามการค้ามนุษย์ พ.ศ. 2551 เป็นครั้งแรก ซึ่งช่วยให้การดำเนินการป้องกันและปราบปรามธุรกิจการค้ามนุษย์เข้มข้นมากขึ้น เกี่ยวกับเรื่องนี้เมื่อวันที่ 25 มิ.ย. นายอิสสระ สมชัย รมว.<orgName>การพัฒนาสังคมและความมั่นคงของมนุษย์ (พม.)</orgName> ได้ให้สัมภาษณ์ยืนยันว่าจะเดินหน้าป้องกันการค้ามนุษย์ โดยในประเทศไทยถือเป็นเรื่องที่เกิดขึ้นมานานแล้ว เดิมเป็นการค้ามนุษย์ที่บังคับหญิงและเด็กไทยเข้าสู่การบริการทางเพศภายในประเทศ แต่เนื่องจากปัญหาโรคเอดส์และการป้องกันของไทย ทำให้เด็กและหญิงไทยที่ถูกค้าบริการทางเพศลดลง แต่กลับถูกบังคับนำไปขายบริการทางเพศในต่างประเทศมากขึ้น </p>
    
<p>ขณะเดียวกันก็มีหญิงจากต่างชาติที่ถูกบังคับมาค้าบริการทางเพศในไทยมากขึ้นเช่นกัน <orgName>ไทย</orgName>จึงมีความเกี่ยวข้องกับการค้ามนุษย์ใน 3 สถานะ คือ ประเทศต้นทาง ทางผ่าน และ ปลายทาง รัฐบาลจึงได้ประกาศเจตนารมณ์และนโยบายเรื่องการป้องกันและแก้ไขปัญหาการค้ามนุษย์ของประเทศไทยให้เป็นวาระแห่งชาติ ตั้งแต่เมื่อวันที่ 6 ส.ค. 2547 เป็นต้นมา และได้ดำเนินการป้องกันและปราบปรามอย่างจริงจังมาโดยตลอด อย่างไรก็ตาม ต้องยอมรับว่า ข้อมูลจำนวนผู้เสียหายจากการค้ามนุษย์ยังไม่สามารถจัดเก็บให้เป็นระบบได้ เนื่องจากเป็นเรื่องที่เกี่ยวพันกับผลประโยชน์และผู้มีอิทธิพล และมีความเกี่ยวโยงกับการลักลอบเข้าเมืองผิดกฎหมาย เมื่อเกิดเหตุผู้เสียหายจากการค้ามนุษย์มักไม่ต้องการเปิดเผยตน เพราะเกรงกลัวอิทธิพลขององค์กรอาชญากรรม ไม่แจ้งความดำเนินคดี รวมทั้งไม่ขอรับความช่วยเหลือใด ๆ</p>
    
<p>“ในความเป็นจริงเหยื่อ คือ เหยื่อ ไม่ใช่อาชญากร และต้องไม่ถูกดำเนินคดี แต่ต้องเยียวยา ฟื้นฟู เพื่อดูแลเหยื่อจากการค้ามนุษย์ให้กลับคืนสู่สังคมได้ และต้องเอาผู้ค้าเป็นอาชญากรและจัดการอย่างเด็ดขาดกับผู้ค้ามนุษย์ทุกรูปแบบ ปัญหาการค้ามนุษย์เป็นวาระแห่งชาติ จึงขอความร่วมมือทุกฝ่ายทำอย่างจริงใจและจริงจัง ทุกมิติ ด้วยจิตใจรักเพื่อนมนุษย์ มีเมตตาธรรมต่อกันและกัน”.</p></body>
</news>
