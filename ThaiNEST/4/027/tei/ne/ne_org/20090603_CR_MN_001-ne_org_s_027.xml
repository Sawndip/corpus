<teiHeader>
<fileDesc>
<titleStmt>
  <title>คนไข้เครียดรักษาตัวนานนับเดือนดิ่งตึกรพ.กลางดับอนาถ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-03 15:34:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000062361  </bibl>
</sourceDesc>
</fileDesc>
</teiHeader>
<news>
<headline>คนไข้เครียดรักษาตัวนานนับเดือนดิ่งตึกรพ.กลางดับอนาถ</headline>
<lead>คนไข้ผ่าตัดกะโหลกเครียด ดิ่งจากชั้น 9 โรงพยาบาลกลาง ลงมาเสียชีวิตคาที่ ตำรวจเชื่อ เกิดจากความเครียดที่ต้องเข้ารักษาตัวในโรงพยาบาลนานนับเดือน</lead>
<neck></neck>
<body><p>วันนี้ (3 มิ.ย.) เมื่อเวลา 12.15 น.พ.ต.ท.มนตรี กองจำปา พนักงานสอบสวน (สบ 3) <orgName>สน.พลับพลาไชย</orgName> 1 ได้รับแจ้งมีผู้ตกจากที่สูงลงมาเสียชีวิต บริเวณด้านข้างอาคาร 100 ปีอนุสรณ์ โรงพยาบาลกลาง ถนนหลวง แขวงและเขตป้อมปราบศัตรูพ่าย กทม.จึงรีบรุดไปตรวจสอบพร้อมกำลังเจ้าหน้าที่สายตรวจและฝ่ายสืบสวน</p>
       
       <p>ที่เกิดเหตุเป็นอาคารสูง 20 ชั้น จากการตรวจสอบบริเวณทางลาดด้านข้างจุดจอดรถรับ-ส่งผู้ป่วย พบศพ นายกรุง ครุฑสังข์ อายุ 29 ปี ผู้ป่วยแผนกศัลยกรรมชาย ซึ่งพักรักษาตัวอยู่บนชั้นที่ 9 ของอาคารดังกล่าว สภาพศพนอนคว่ำหน้าจมกองเลือด สวมชุดคนไข้ รพ.กลาง มีบาดแผลแตกที่กะโหลกศีรษะเลือดปนมันสมองกระจายเกลื่อนพื้น แขนและขาทั้ง 2 ข้างหักผิดรูปเบื้องต้นเจ้าหน้าที่เวรเปลต้องช่วยกันเก็บศพนำไปรักษาไว้ภายในห้องฉุกเฉินอย่างเร่งด่วน เพื่อป้องกันผู้ป่วยรายอื่นๆ และประชาชนที่มาพบแพทย์เกิดการอุจาดตา</p>
       
      <p> จากการสอบถาม รปภ.ซึ่งรักษาการณ์อยู่ที่ป้อมยามใกล้จุดเกิดเหตุ ให้การว่า ก่อนเกิดเหตุได้ยินเสียงร้องของพยาบาลและผู้ป่วยดังมาจากด้านบนอาคาร จึงรีบออกจากป้อมแหงนหน้าขึ้นไปดู พบภาพ นายกรุง กำลังนั่งยองๆ อยู่บนระเบียงข้างห้องน้ำบนชั้นที่ 9 ในลักษณะหันหลังออกมาด้านนอก จากนั้นก็ทิ้งตัวหงายหลังลงสู่ด้านล่างจนศีรษะกระแทกพื้นเสียงดังสนั่นและเสียชีวิตคาที่ ท่ามกลางสายตาของประชาชนนับร้อยคนที่มาติดต่อราชการกับทางโรงพยาบาล</p>
       
      <p> พ.ต.ท.มนตรี กล่าวว่า จากการตรวจสอบประวัติของผู้ป่วยรายนี้ ทราบว่า เข้ามารักษาตัวอยู่ที่โรงพยาบาลตั้งแต่วันที่ 16 มี.ค.52 เนื่องจากหกล้มหัวฟาดพื้นจนมีอาการเลือดคั่งในสมอง แพทย์จึงต้องผ่าตัดกะโหลกศีรษะ ทำให้ผู้ป่วยมีอาการเบลอเรื่อยมาส่วนที่ตัดสินใจฆ่าตัวตายในครั้งนี้คาดว่าคงเกิดจากความเครียดที่ต้องนอนพักรักษาตัวอยู่ที่โรงพยาบาลนานนับเดือน อย่างไรก็ตามจะติดต่อญาติพี่น้องมาสอบปากคำเพื่อหาสาเหตุที่แท้จริงต่อไป</p></body>
</news>
