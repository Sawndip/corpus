<teiHeader>
<fileDesc>
<titleStmt>
  <title>ไล่ล่าหนุ่มโรคจิต ฉีดน้ำกรดใส่ตา/เหยื่อแห่แจ้งตร.  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=39931  </bibl>
</sourceDesc>
</fileDesc>
</teiHeader>
<news>
<headline>ไล่ล่าหนุ่มโรคจิต ฉีดน้ำกรดใส่ตา/เหยื่อแห่แจ้งตร.</headline>
<lead>หนุ่มโรคจิตอาละวาด<orgName>เมืองย่าโม</orgName> ขี่จยย.ตระเวนฉีดน้ำผสมน้ำกรดใส่ตาเหยื่อหญิงสาว เผยก่อเหตุมาแล้วนับ 10 ราย ตำรวจเต้นสั่งชุดสืบสวนไล่ล่า หวั่นประชาชนขวัญผวา เผยมีพฤติกรรมชอบลงมือช่วงพบค่ำ เวลาโพล้เพล้ ในเขต อ.ขามสะแกแสง จ.นครราชสีมา</lead>
<neck></neck>
<body><p>ที่หอผู้ป่วยจักษุ ชั้น 6 โรงพยาบาลมหาราชนครราชสีมา อ.เมือง จ.นครราชสีมา วันที่ 10 มิ.ย.52 ผู้สื่อข่าวได้รับแจ้งจากญาติของผู้ป่วยว่า มีผู้หญิงสาวหลายรายถูกส่งตัวต่อมาจาก รพ.ขามสะแกแสง อ.ขามสะแกแสง จ.นครราชสีมา เนื่องจากมีอาการปวดแสบปวดร้อนที่บริเวณดวงตาทั้ง 2 ข้างหลังถูกคนร้ายโรคจิต ขับขี่รถจักรยานยนต์ตามประกบก่อนที่จะฉีดน้ำผสมกรดเข้าใส่ ขณะกำลังขับขี่รถจักรยานยนต์กลับบ้านในช่วงพลบค่ำเวลาประมาณ 19.00 -20.00 น.ในเขต ต.ขามสะแกแสง อ.ขามสะแกแสง </p>          

               <p>เมื่อผู้สื่อข่าวไปตรวจสอบพบว่า มีผู้ป่วยเข้ามาทำการรักษาในช่วง 4-5 วันที่ผ่านมาจำนวน 7 คน และก่อนหน้านั้นมีอีก 3 คน รวมเป็น 10 คน โดยหญิงสาวเหยื่อเคราะห์ร้ายที่ถูกส่งตัวมารักษาที่ รพ.มหาราชฯ จำนวน 4 คน ประกอบด้วย น.ส.ละอองดาว หิ้งงาม อายุ 28 ปี ตำแหน่งนักวิชาการศึกษา <orgName>อบต.โนนเมือง อ.ขามสะแกแสง</orgName> ,น.ส.ประภัสสร สมศรีโย อายุ 25 ปี เจ้าของร้านขายเฟอร์นิเจอร์,น.ส.กชกร เลี่ยงภูมิ อายุ32 ปี เจ้าของร้านเสริมสวย และนางพัชรา สมิสสุตานนท์ อายุ 43 ปี เจ้าของร้านขายดอกไม้ ทั้งหมดพักอาศัยอยู่ใน ต.ขามสะแกแสง </p>

               <p> จากการสอบถามอาการของผู้ป่วยทั้งหมดทราบว่า แต่ละคนมีอาการในลักษณะเดียวกัน โดยเฉพาะนางพัชราที่มีอาการหนักที่สุด เปิดเผยว่า วันที่ 4 มิ.ย. เวลาประมาณ 1 ทุ่ม หลังจากเสร็จสิ้นการสอนเต้นแอโรบิกให้กับชาวบ้าน ได้ขับรถจักรยานยนต์กลับบ้าน โดยใช้เส้นทางตามถนนในอำเภอขามสะแกแสง จากนั้นได้มีคนร้ายเป็นชายฉกรรจ์ รูปร่างผอมสูง อายุประมาณ 30-35 ปี สวมหมวกกันน็อค ขี่รถจักรยานยนต์ ยี่ห้อฮอนด้าเวฟ สีน้ำเงิน ไม่ทราบหมายเลขทะเบียนตามประกบในระยะกระชั้นชิด เมื่อได้จังหวะในทางเปลี่ยว คนร้ายได้ขับแซงก่อนที่จะบีบแตรทักทายเหมือนเป็นคนรู้จัก เมื่อหันหน้าไปมอง คนร้ายได้หยิบขวดคล้ายกระบอกฉีดย้ำรีดผ้า ฉีดเข้าใส่ตาของตน ทำให้มีอาการปวดแสบปวดร้อน ก่อนที่จะหลบหนีไปโดยไม่ได้ทำร้ายหรือชิงทรัพย์สินแต่อย่างใด ส่วนอาการที่ดวงตาขณะนี้เริ่มดีขึ้น แต่ยังต้องรักษาที่โรงพยาบาลต่ออีกสักระยะ       </p>

               <p>นางพัชรา กล่าวต่อว่า จากนั้นวันที่ 8 มิ.ย.มีหญิงสาวโดนแบบเดียวกันอีก 3 ราย และในจำนวน 10รายที่ถูกทำร้ายนั้น เวลาและลักษณะการลงมือจะไล่เลี่ยกัน และหลบหนีไปโดนไม่เตะต้องทรัพย์สินเช่นเดียวกัน ซึ่งภายหลังเกิดเหตุหญิงสาวผู้เสียหายทั้งหมดได้เข้าแจ้งความที่ สภ.ขามสะแกแสง เพื่อให้ติดตามจับกุมตัวคนร้ายโรคจิตรายนี้แล้ว </p>

                <p>ทางด้านนายแพทย์ณัฐชัย นิธิอภิญญาสกุล จักษุแพทย์ <orgName>รพ.มหาราช</orgName> กล่าวว่า ได้วินิจฉัยอาการพบว่า ดวงตาของเหยื่อแต่ละรายอักเสบแดง พร่ามัว มองเห็นไม่ชัดเจน และมีอาการเคืองและแสบอยู่ตลอดเวลา ส่วนน้ำกรดที่คนร้ายใช้เป็นน้ำผสมสารเคมีจำพวกน้ำยาล้างห้องน้ำ ไม่มีฤทธิ์ร้ายแรงเท่าน้ำกรดเข้มข้น 100% แต่มีผลกระทบกับดวงตาโดยตรง หากไม่ล้างน้ำทำความสะอาดในทันที ฤทธิ์ของน้ำกรดผสมก็สามารถทำลายดวงตาถึงขั้นตาบอดได้ </p>

               <p> ด้าน พ.ต.อ.ยศวริชท์ ภูการุณย์ ผกก.<orgName>สภ.ขามสะแกแสง</orgName> กล่าวว่า ขณะนี้มีผู้เสียหายเข้าแจ้งความในกรณีดังกล่าวแล้ว 10 ราย โดยผู้เสียหายส่วนใหญ่จะเป็นผู้หญิงที่ขับขี่รถจักรยานยนต์คนเดียวในเวลากลางคืน ขณะได้สั่งให้เจ้าหน้าที่ชุดสืบสวนออกติดตามหาเบาะแสของคนร้ายโรคจิตรายนี้อย่างเร่งด่วนแล้ว อย่างไรก็ตามตำรวจพอจะทราบเบาะแสคนร้ายรายนี้บ้างแล้ว ซึ่งคาดว่าจะสามารถหาหลักฐานมาจับกุมตัวได้ไม่เกินสัปดาห์นี้ ส่วนเหตุจูงใจที่ทำให้คนร้ายก่อเหตุน่าจะเป็นเพียงความพอใจส่วนตัว และความคึกคะนองของคนร้ายที่ชอบกลั่นแกล้งผู้อื่น และอาจจะมีอาการทางจิต แต่ทั้งนี้ต้องรอสอบสวนภายหลังการจับกุมตัวคนร้ายได้ก่อน สำหรับข้อหาที่ทางเจ้าหน้าที่ตำรวจได้ตั้งไว้ คือ ข้อหาทำร้ายร่างกายผู้อื่นโดยเจตนา </p>

                <p>อย่างไรก็ตาม ทาง พ.ต.อ.พงษ์เดช พรหมมิจิตร รอง ผบก.ภ.นครราชสีมา ได้สั่งการให้สืบสวนจับกุมตัวคนร้ายรายนี้ให้ได้โดยเร็วที่สุด สำหรับอาการของผู้หญิงที่ได้รับบาดเจ็บมีอาการปลอดภัย ในจำนวน 10 คน ยังเหลืออีก 4 คนที่ยังคงต้องรอดูอาการม่านตาอยู่ที่ รพ.มหาราชนครราชสีมาอีกระยะหนึ่ง </p></body>
</news>
