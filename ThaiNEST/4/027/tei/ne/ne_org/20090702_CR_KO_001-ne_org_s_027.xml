<teiHeader>
<fileDesc>
<titleStmt>
  <title>แก๊งปาหินกรุงเก่าปาใส่รถตู้โชคดีไม่มีเจ็บ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090702/19085/%e0%b9%81%e0%b8%81%e0%b9%8a%e0%b8%87%e0%b8%9b%e0%b8%b2%e0%b8%ab%e0%b8%b4%e0%b8%99%e0%b8%81%e0%b8%a3%e0%b8%b8%e0%b8%87%e0%b9%80%e0%b8%81%e0%b9%88%e0%b8%b2%e0%b8%9b%e0%b8%b2%e0%b9%83%e0%b8%aa%e0%b9%88%e0%b8%a3%e0%b8%96%e0%b8%95%e0%b8%b9%e0%b9%89%e0%b9%82%e0%b8%8a%e0%b8%84%e0%b8%94%e0%b8%b5%e0%b9%84%e0%b8%a1%e0%b9%88%e0%b8%a1%e0%b8%b5%e0%b9%80%e0%b8%88%e0%b9%87%e0%b8%9a.html  </bibl>
</sourceDesc>
</fileDesc>
</teiHeader>
<news>
<headline>แก๊งปาหินกรุงเก่าปาใส่รถตู้โชคดีไม่มีเจ็บ</headline>
<lead>แก๊งปาหินโผล่อยุธยา ใช้ก้อนหินขนาดเท่ามะม่วงปากระจกรถตู้ โชคดีคนขับไม่ได้รับบาดเจ็บ</lead>
<neck></neck>
<body><p>เมื่อช่วงดึกวันที่ 2 ก.ค. ขณะที่นายอาคม เปรมสกุล อายุ 29 ปี อยู่บ้านเลขที่ 41 ม. 3 ต.วังพัฒนา อ.บางไทร จ.พระนครศรีอยุธยา ขณะกำลังขับรถตู้โตโยต้า สีขาว เลขทะเบียน นค 2329 พระนครศรีอยุธยา พาครอบครัวกลับจากไปส่งเพื่อนที่สนามบินสุวรรณภูมิ มาตามถนนสาย 356 ซึ่งเป็นเส้นเลี่ยงเมือง เชื่อมระหว่างถนนสายเอเซียกับถนน สาย 347 ปทุมธานี-บางปะหัน เมื่อช่วงหลักกม.7-8 ม. 4 ต.บ้านรุน อ.พระนครศรีอยุธยา ซึ่งเป็นเส้นทางเปลี่ยว ได้มีจักรยานยนต์ขี่ซ้อนท้ายสวนทางมาใช้ก้อนหินปาขนาดเท่าผลมะม่วง ปาเข้าใส่กระจกหน้ารถมุมคนขับ ทำให้หินทะลุกระจกผ่านใบหน้านายอาคม ไปตกอยู่หลังเบาะคนขับ รถเกือบเสียหลักตกถนน โชคดีคนในรถที่นั่งมาด้วยกันทั้งหมด 7 คน มีลูกชายอายุ 1 ขวบ นั่งมาด้วย ไม่ได้รับบาดเจ็บแต่อย่างไร </p>
 
 <p>นายอาคม เปิดเผยว่า ขณะขับรถได้เปิดไฟต่ำตลอดทาง ไม่ได้เปิดไฟสูงแต่อย่างไร เนื่องจากเกรงว่าจะทำให้วัยรุ่นขี่จยย. ไม่พอใจตามข่าวที่เคยปรากฏ และคิดไม่ถึงว่าจะเกิดกับครอบครัวของตน สำหรับคนร้ายมองไม่ถนัดเนื่องจากบนถนนเส้นดังกล่าวไม่มีไฟส่องสว่าง เห็นแต่เพียงเป็นรถจยย. วิ่งสวนทางมาไม่เร็วมากนักที่ปาก้อนหินเข้าใส่ ยอมรับว่าจากการติดตามข่าวกลัวมากกับวัยรุ่นปาหินในอยุธยา ส่วนสาเหตุที่กลุ่มวัยรุ่นปาก้อนหินเข้าใส่เชื่อว่าเกิดจากความคึกคะนอง หรือ เกิดจากการประสงค์ต่อทรัพย์สิน แต่หลังเกิดเหตุรถไม่เสียหลักทำให้แก้งปาหินขับรถหายไปทางถนนสายเอเซียอย่างรวดเร็ว </p>
 
 <p>ต่อมา พ.ต.ท.สุพจน์ รอดบำรุง รอง ผกก. สวป <orgName>สภ.พระนครศรีอยุธยา</orgName> ได้สั่งการให้ชุดสืบสวนตำรวจภูธรพระนครศรีอยุธยา นำกำลังติดตามพฤติกรรมกลุ่มวัยรุ่นในรัศมีใกล้เคียงทันที ซึ่งขณะนี้ยังไม่ทราบว่าเป็นกลุ่มวัยรุ่นกลุ่มใด แต่มั่นใจว่าต้องเป็นวัยรุ่นในพื้นที่ เนื่องจากช่วงเวลาดังกล่าวบนถนนเส้นที่เกิดเหตุมีรถยนต์ใช้ถนนไม่มากนักเนื่องจากเป็นทางเลี่ยงเมือง </p></body>
</news>
