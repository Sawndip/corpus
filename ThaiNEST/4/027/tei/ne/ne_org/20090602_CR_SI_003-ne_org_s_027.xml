<teiHeader>
<fileDesc>
<titleStmt>
  <title>ผบช.น.หน้าบานSMS.จับโจรได้แล้ว18ราย  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=39268  </bibl>
</sourceDesc>
</fileDesc>
</teiHeader>
<news>
<headline>ผบช.น.หน้าบานSMS.จับโจรได้แล้ว18ราย</headline>
<lead></lead>
<neck></neck>
<body><p>พล.ต.ท.วรพงษ์  ชิวปรีชา ผู้บัญชาการ<orgName>ตำรวจนครบาล</orgName> (ผบช.น.) แถลงผลนายธนกร บุญเฉลิมศักดิ์ อายุ 33 ปีผู้ต้องหาตามหมายจับศาลอาญาข้อหา ร่วมกันลักทรัพย์ในเวลากลางคืน โดยร่วมกระทำผิดตั้งแต่สองคนขึ้นไปโดยใช้ยานพาหนะ  จับกุมได้บริเวณปากซอยวัดชัยฉิมพลี แขวงบางแวก เขตภาษีเจริญ กทม. ท้องที่รับผิดชอบ <orgName>สน.บางเสาธง</orgName> วันที่ 31 พ.ค.ที่ผ่านมา   การจับกุมครั้งนี้เจ้าหน้าที่ได้ใช้ระบบ SMS ในการตรวจสอบหมายจับ  </p>

                      <p>หลังพบผู้ต้องหามีท่าทีพิรุธ สวมหมวกอำพรางใบหน้า จึงแสดงตัวขอตรวจสอบบัตรประชาชน  โดยใช้หมายเลขบัตรประชาชน 13 หลัก ตรวจสอบกับระบบ SMS และปรากฏหมายจับดังกล่าว  จึงควบคุมตัวมาสอบปากคำ พร้อมแจ้งข้อกล่าวหา</p>   

                      <p> จากการสอบสวนผู้ต้องหารับสารภาพว่า ก่อนหน้านี้มีอาชีพขายเสื้อผ้าย่านสะพานพุทธ แต่รายได้ไม่ดีเศรษฐกิจไม่ดีไม่ค่อยมีคนซื้อ จึงวางแผนร่วมกับเพื่อนที่ยังหลบหนี ก่อเหตุขโมยเครื่องปรับอากาศ จากอาคารแห่งหนึ่งย่านพระราม 9 ท้องที่ สน.มักกะสัน  ซึ่งเหตุผลที่เลือกขโมยเครื่องปรับอากาศเนื่องจากรู้จักแหล่งจำหน่ายเป็นอย่างดี   </p>

             <p> ผบช.น. กล่าวว่า   การใช้ระบบ SMS ตรวจสอบหมายจับและรถที่ถูกโจรกรรม <orgName>สำนักงานตำรวจแห่งชาติ</orgName>ได้มอบหมายให้ <orgName>สำนักงานสารสนเทศและการสื่อสาร (สทส.)</orgName> เป็นแม่งานหลักในการนำระบบไปใช้ในภาพรวมทั้งประเทศ ทำให้สามารถจับกุมผู้ต้องหาได้มากยิ่งขึ้น  และนับตั้งแต่บช.น.ได้นำระบบ SMS มาใช้จริงตั้งแต่วันที่ 25 พ.ค.-1 มิ.ย.2552 สามารถจับกุมผู้ต้องหาได้จำนวน 18 ราย ซึ่งเห็นได้ว่าโครงการดังกล่าวประสบความสำเร็จเป็นอย่างดี ทำให้การทำงานของตำรวจมีประสิทธิภาพมากขึ้น </p>

                        <p>อย่างไรก็ตามระบบดังกล่าวใช้ได้เฉพาะข้าราชการตำรวจที่ได้ลงทะเบียนไว้เท่านั้น ประชาชนทั่วไปยังไม่สามารถใช้ได้ แต่หากผู้ประกอบการรายใดประสงค์ที่จะใช้ระบบดังกล่าวในการตรวจสอบประวัติบุคคล สามารถขอให้เจ้าหน้าที่ตำรวจที่ลงทะเบียนไว้ตรวจสอบให้ได้ </p></body>
</news>
