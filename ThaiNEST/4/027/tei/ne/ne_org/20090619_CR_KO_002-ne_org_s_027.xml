<teiHeader>
<fileDesc>
<titleStmt>
  <title>พลทหารแทงสาวทอมร่างพรุน20แผลกลางขนส่ง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090618/17628/%e0%b8%9e%e0%b8%a5%e0%b8%97%e0%b8%ab%e0%b8%b2%e0%b8%a3%e0%b9%81%e0%b8%97%e0%b8%87%e0%b8%aa%e0%b8%b2%e0%b8%a7%e0%b8%97%e0%b8%ad%e0%b8%a1%e0%b8%a3%e0%b9%88%e0%b8%b2%e0%b8%87%e0%b8%9e%e0%b8%a3%e0%b8%b8%e0%b8%9920%e0%b9%81%e0%b8%9c%e0%b8%a5%e0%b8%81%e0%b8%a5%e0%b8%b2%e0%b8%87%e0%b8%82%e0%b8%99%e0%b8%aa%e0%b9%88%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>พลทหารแทงสาวทอมร่างพรุน20แผลกลางขนส่ง</headline>
<lead>พลทหารเมากระหน่ำแทงสาวทอมเจ้าของร้านเสริมสวยร่างพรุนกว่า 20 แผล กลางขนส่งสายใต้ใหม่ สารภาพมาเคลียร์เรื่องแย่งสาว อ้างคนตายชักมีดแทงก่อนแต่แย่งมีดแทงสวน สุดท้ายถูก รปภ.รวบตัวได้</lead>
<neck></neck>
<body><p>เมื่อเวลา 18.00 น. วันที่ 18 มิถุนายน พ.ต.ท.มนต์ชัย อรุณส่องแสงดี พนักงานสอบสวน (สบ 3 ) <orgName>สน.ตลิ่งชัน</orgName> รับแจ้งมีเหตุทำร้ายภายในรถยนต์ส่วนบุคคลที่บริเวณลานจอดรถ ภายในลานจอดรถชั้น 5 อาคารเอสซี ตั้งอยู่ในบริเวณสถานีขนส่งสายใต้ใหม่  ถนนบรมราชชนนีขาออก แขวงและเขตตลิ่งชัน กทม.หลังรับแจ้งรุดไปตรวจสอบที่เกิดเหตุพร้อมด้วย พ.ต.อ.สุธีร์ เนรกัณฐี รอง ผบก.น.7 พ.ต.อ.วราพงษ์ มโนลีหกูล ผกก.<orgName>สน ตลิ่งชัน</orgName> พ.ต.ท.สุกิจ อรุณฤกษ์ถวิล รอง ผกก.สส.<orgName>สน.ตลิ่งชัน</orgName> พ.ต.ต.นิกร ด้วงฉุ้น สว.สส.<orgName>สน.ตลิ่งชัน</orgName> แพทย์<orgName>นิติเวช รพ.ศิริรราช</orgName> เจ้าหน้าที่<orgName>กองพิสูจน์หลักฐาน</orgName> และเจ้าหน้าที่<orgName>มูลนิธิป่อเต็กตึ๊ง</orgName></p>

 <p>ที่เกิดเหตุพบรถยนต์ยี่ห้อฮอนด้า ซีวิค สีบอรนซ์เทา ทะเบียน ภง 7183 กทม. ภายในรถพบศพ น.ส.ดรุณี อยู่มั่นคง อายุ 34 ปี อยู่บ้านเลขที่ 389 /102 ซอย เพรชเกษม 62/1 แขวงและเขตบางบอน กทม.สภาพศพนอนตะแคงซ้าย จมกองเลือด สวมเสื้อยืดคอโปโล สีขาว กางเกงยีนขายาวสีน้ำเงิน นอนเสียชีวิตอยู่บริเวณเบาะท้ายด้านหลังรถ โดยมีมีดพับ จากการตรวจสอบพบบาดแผลถูกแทงบริเวณใบหน้าและด้านหลัง แขนทั้งสองข้างรวม 20 แผล ใกล้กับศพพบรองเท้าแตะและบุหรี่ของผู้ตายตกอยู่ ส่วนคนร้ายทราบชื่อต่อมาคือ พลทหารสุธรรม นุชนารถ อายุ 19 ปี สังกัด<orgName>กรมทหารช่างที่ 1 กองร้อย รักษาพระองค์</orgName> จ.ราชบุรี ถูก รปภ.ของสถานีขนส่งสายใต้ใหม่ ควบคุมตัวได้ในสภาพมึนเมาสุรา และพูดจาไม่รู้เรื่อง</p>

 <p>นายสมภพ ทองเผือก อายุ 24 ปี เจ้าหน้าที่รักษาความปลอดภัย ให้การว่า ขณะกำลังปฏิบัติหน้าที่อยู่บริเวณชั้น 1 ของอาคาร ได้รับแจ้งจากว่ามีเหตุทำร้ายร่างกายจึงวิ่งขึ้นมาดูและพบคนร้ายกำลังมีเรื่องชกต่อยผู้ตายนอกรถจนผู้ตายล้มฟุบลง จากนั้นได้ลากเข้าไปด้านหลังรถแล้วใช้มีดแทงผู้ตายอย่างบ้าคลั่ง ตนกับพวกจึงช่วยกันกระชากคนร้ายออกจากรถ ก่อนจะช่วยกันควบคุมตัวคนร้ายไว้ได้</p>

 <p>จากการสอบสวนมีพยานที่เห็นเหตุการณ์สังเกตเห็นผู้ตายและคนร้ายชกต่อยกัน จึงคิดว่าเป็นการทะเลาะวิวาทระหว่างวัยรุ่น จากนั้นได้ยินผู้ตายร้องขอความช่วยเหลือ จึงแจ้งให้ตำรวจเดินทางมาตรวจสอบ ก่อนเจ้าหน้าที่จะควบคุมตัวผู้ต้องหามาดำเนินดคี</p>

 <p>เบื้องต้นผู้ต้องหาให้การรับสารภาพว่า ก่อนเกิดเหตุได้เดินทางมาปรับความเข้าใจเรื่องปัญหาชู้สาวกับผู้ตาย โดยอ้างว่าผู้ตายหลงรักตัวเอง แต่ระหว่างนั้นเกิดมีปากเสียงกันขึ้น ผู้ตายได้ชักมีดจะวิ่งเข้ามาทำร้าย ตนจึงแย่งมีดมาได้ ด้วยคงามโมโหจึงใช้มีดกระหน่ำแทงผู้ตายจนเสียชีวิต แต่เจ้าหน้าที่ยังไม่ปักใจเชื่อในคำให้การ เนื่องจากผู้ต้องหายังอยู่ในอากาารมึนเมา และให้การวกไปวนมา</p>

 <p>ด้าน น.ส.พัชรินทร์ วงศ์ใหญ่ อายุ 28 ปี แฟนสาวของผู้ตาย กล่าวว่า ผู้ตายมีนิสัยเป็นทอม โดยตนคบหากับผู้ตายมานานประมาณ 3 ปีแล้ว โดยผู้ตายเป็นเจ้าของร้านเสริมสวย "ดีแฮร์" ตั้งอยู่ชั้น 14 ของอาคารดังกล่าว ซึ่งก่อนเกิดเหตุได้เดินทางมาพร้อมกับผู้ตายเพื่อซื้อรองเท้าที่ห้างสรรพสินค้าเซ็นทรัล สาขาปิ่นเกล้า โดยขับรถมาจอดรถในอาคารเวลา 18.00 น. แต่ผู้ตายให้ตนเดินไปที่ร้านก่อน เพราะผู้ตายจะขอสูบบุหรี่อยู่ที่รถ กระทั่งตนไปถึงร้านไม่ถึง 10 นาที ก็มีพนักงานของอาคารแจ้งว่า แฟนของตนถูกฆ่าตาย</p>

 <p>"ตอนแรกตกใจมาก พอมาเจอคนร้ายก็ไม่เคยเห็นมาก่อน แล้วยังมาอ้างว่ามาเคลียร์ปัญหาเรื่องรัก บอกว่าแฟนฉันไปแย่งจีบแฟนเขา ฉันโมโหก็เลยจ้องหน้าบอกว่าฉันนี่แหละแฟนคนตาย เขาก็งง พูดอะไรไม่ออก และเท่าที่คบกัน แฟนนิสัยดี ไม่เจ้าชู้ ไม่มีเรื่องชู้สาวมาก่อน ส่วนคนร้ายก็ไม่เคยรู้จักหรือเห็นหน้ามาก่อน ฉันไม่เชื่อว่าแฟนจะมีปัญหาเรื่องชู้สาวกับคนร้าย ก็เลยไม่รู้ว่าที่มาแทงแฟนเพราะเรื่องอะไร" น.ส.พัชรินทร์ กล่าว</p>

 <p>พ.ต.ท.สุกิจ กล่าวว่า เบื้องต้นยังไม่ทราบว่าสาเหตุมาจากเรื่องชู้สาว ส่วนหรือเรื่องชิงทรัพย์ยังไม่มั่นใจ เนื่องจากทรัพย์สินของผู้ตายยังอยู่ครบ ทั้งนี้ คนร้ายลงมือแทงผู้ตายถึง 20 แผล แสดงให้เห็นถึงความโกรธแค้นระหว่างผู้ต้องหากับผู้ตายเป็นอย่างมาก และจากคำให้การของผู้ต้องหาเบื้องต้นยังจับใจความไม่ได้ เพราะผู้ต้องหาอยู่ในสภาพมึนเมา โดยยังไม่ทราบว่าเมาสุราหรือสารเสพติดอย่างอื่น</p>

 <p>ผู้สื่อข่าวรายงานว่า เหตุการณ์ดังกล่าวสร้างความตื่นตระหนกกับประชาชนที่อยู่ในสถานีขนส่งสายใต้ใหม่เป็นอย่างมาก นอกจากนั้น ยังมีบรรดาญาติและเพื่อนผู้ตายเดินทางมาดูที่เกิดเหตุโดยทั้งหมดอยู่ในอาการโกรธแค้นและเศร้าโศกเสียใจ  โดยมีหลายคนถึงกับเป็นลมล้มฟุบไป</p></body>
</news>
