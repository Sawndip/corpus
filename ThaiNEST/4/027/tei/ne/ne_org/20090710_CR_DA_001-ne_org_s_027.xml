<teiHeader>
<fileDesc>
<titleStmt>
  <title>เมียโหดยิงผัวตายคาที่ แค้นโวยวาย  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=7514  </bibl>
</sourceDesc>
</fileDesc>
</teiHeader>
<news>
<headline>เมียโหดยิงผัวตายคาที่ แค้นโวยวาย</headline>
<lead></lead>
<neck></neck>
<body><p>วันนี้(10 ก.ค.) พ.ต.ท.ฉัฐภูมิ พละวงศ์ พนักงานสอบสวน(สบ2) <orgName>สน.พลับพลาไชย2</orgName> รับแจ้งเหตุยิงกันมีผู้เสียชีวิตภายในตลาดน้อย แขวงตลาดน้อย เขตสัมพันธวงศ์ กทม.จึงรุดไปตรวจสอบพร้อมด้วย พ.ต.ท.ธนกรณฑ์ ก้อนแก้ว รองผกก.สส.<orgName>สน.พลับพลาไชย 2</orgName> แพทย์<orgName>นิติเวช</orgName> และเจ้าหน้าที่<orgName>มูลนิธิร่วมกตัญญู</orgName> ที่เกิดเหตุอยู่บริเวณแผงร้านขายข้าวเจ้าหน้าที่พบศพนายสมเกียรติ อำพันเพ็ญโรจน์ อายุ 41 ปี สภาพศพสวมเสื้อแจ๊กเก็ตสีดำ กางเกงยีนขายาว มีบาดแผลถูกยิงด้วยอาวุธปืนลูกโม่ ขนาด.38 เข้าที่บริเวณขมับขวา 1 นัด อาการสาหัสถูกนำตัวส่งโรงพยาบาลกรุงเทพคริสเตียน แต่ทนพิษบาดแผลไม่ไหวเสียชีวิตในเวลาต่อมา ส่วนผู้ก่อเหตุทราบชื่อคือ นางธนาวดี บุญศิโร อายุ 39 ปี ภรรยาของผู้ตาย ซึ่งหลังก่อเหตุเจ้าหน้าที่สามารถตามจับกุมตัวไว้ได้</p>

<p>จากการสอบสวนทราบว่า ผู้ตายเปิดร้านขายอะไหล่อยู่ย่านเชียงกง ถนนบรรทัดทอง ส่วนภรรยาขายผลไม้อยู่ที่ตลาดน้อย ผู้ตายและภรรยาอยู่กินกันมาหลายปีแล้วมีลูกด้วยกัน 3 คน ผู้ตายเป็นคนที่อารมณ์ร้อน มักจะพูดจาโวยวาย เป็นคนหงุดหงิดง่าย และมักจะทะเลาะกับภรรยาเป็นประจำ ก่อนเกิดเหตุผู้ตายได้ขับรถจยย.ไปเชี่ยวชนกับชาวบ้าน กลับเข้ามาที่บ้านพักเพื่อที่จะเอาปืน แต่ภรรยาทราบเรื่องก่อนจึงไปเอาปืนมาเก็บไว้กับตัว ก่อนออกมาขายผลไม้ที่ตลาดตามปกติ ผู้ตายจึงขับรถจยย.ตามมาที่ตลาด จากนั้นเกิดมีปากเสียกันอย่างรุนแรง จนภรรยาเกิดบันดาลโทสะชักอาวุธปืนของสามีที่พกติดตัวมายิงใส่เสียชีวิต</p>

<p>พ.ต.ท.ธนกรณฑ์ กล่าวว่า หลังเกิดเหตุภรรยาของผู้ตายได้หลบหนีไปแต่เจ้าหน้าที่ฝ่ายสืบสวนสามารถตามจับกุมตัวมาได้ จากการสอบปากคำเบื้องต้นผู้ต้องหาให้การรับสารภาพว่าที่ก่อเหตุเนื่องจากบันดาลโทสะ ที่สามีโวยวายจึงใช้อาวุธปืนที่พกมายิงใส่ไป 1 นัด เบื้องต้นได้แจ้งข้อหาฆ่าผู้อื่นถึงแก่ความตายโดยไม่เจตนา.</p></body>
</news>
