<teiHeader>
<fileDesc>
<titleStmt>
  <title>ซิ่งกระบะ แหกด่านตรวจเมา เสยเสาไฟดับสยอง 5 ศพ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-25 05:13:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000084149  </bibl>
</sourceDesc>
</fileDesc>
</teiHeader>
<news>
<headline>ซิ่งกระบะ แหกด่านตรวจเมา เสยเสาไฟดับสยอง 5 ศพ</headline>
<lead>อุบัติเหตุสุดสยอง โจ๋ตีนผีซิ่งกระบะบรรทุกเพื่อนเต็มคัน แหกด่านตรวจแอลกอฮอล์ สุดท้ายเสียหลักพุ่งชนเสาไฟฟ้ารถพังเละ ดับอนาถคาที่ 5 ศพ หามส่ง รพ.อีก 7 ราย ตำรวจคาดเมาแล้วขับกลับจากสถานบันเทิงจึงพากันตายหมู่</lead>
<neck></neck>
<body><p>วันนี้ (25 ก.ค.) เมื่อเวลา 02.10 น. พ.ต.ท.ทรงพล กาญจนพันธ์ พนักงานสอบสวน (สบ 2) <orgName>สน.บางซื่อ</orgName> ได้รับแจ้งอุบัติเหตุรถชนมีผู้เสียชีวิตหลายราย บริเวณแยก บขส. ถนนกำแพงเพชร 2 แขวงและเขตจตุจักร กทม. จึงรุดไปตรวจสอบพร้อมด้วยเจ้าหน้าที่สายตรวจ แพทย์เวรและเจ้าหน้าที่มูลนิธิร่วมกตัญญู</p>
       
       <p>ที่เกิดเหตุบริเวณสี่แยกไฟแดง บขส. พบศพผู้เสียชีวิตนอนกองก่ายกันอยู่บนทางเท้าโคนเสาไฟฟ้า จำนวน 5 ศพ ทราบชื่อต่อมา คือ 1.นายสุทัศน์ ราชภูมิ อายุ 23 ปี อยู่บ้านเลขที่ 12/4 หมู่ 3 แขวงตลาดบางเขน เขตหลักสี่ กทม. 2นายอุกฤษ์ เฟืองทอง อายุ 21 ปี อยู่บ้านเลขที่ 304/893 หมู่ 3 แขวงตลาดบางเขน เขตหลักสี่ กทม. 3.นายวีรยุทธ บุญเลี้ยง อายุ 24 ปี อยู่บ้านเลขที่ อยู่บ้านเลขที่ 106 หมู่ 2 แขวงตลาดบางเขน เขตหลักสี่ กทม. 4.นายประพนธ์ ชินรักษ์ อายุ 27 ปี อยู่บ้านเลขที่ อยู่บ้านเลขที่ 38/28 หมู่ 2 แขวงตลาดบางเขน เขตหลักสี่ กทม.และหญิงไม่ทราบชื่อ อายุประมาณ 20-25 ปี ใกล้กันพบรถกระบะยี่ห้อ อีซูซุ รุ่นมังกรทอง สีเลือดหมู หมายเลขทะเบียน 1ฏ 1556 กทม. พลิกคว่ำสภาพหงายท้องมีเสาไฟฟ้าเสียบคารถพังยับเยิน</p>
       
       <p>นอกจากนี้ยังมีผู้ได้รับบาดเจ็บนอนร้องครวญครางเกลื่อนถนนอีกจำนวน 7 ราย ถูกนำส่ง<orgName>โรงพยาบาล เกษมราษฎร์ประชาชื่น</orgName> จำนวน 2 ราย ทราบชื่อคือ นายอนุชา โอกาส อายุ 25 ปี และ นางเสาวณีย์ โสมกลิ่น อายุ 24 ปี <orgName>รพ.ราชวิถี</orgName> จำนวน 1 ราย ทราบชื่อคือ นายศิริศักดิ์ สนเอี่ยม 21 ปี <orgName>รพ.เปาโลฯ</orgName> จำนวน 3 ราย ทราบชื่อต่อมา คือ นายสมชาติ ทองคำ อายุ 28 ปี นายณัฐพล แจ่มแสน อายุ 28 ปี และชายไทยไม่ทราบชื่อ อายุประมาณ 20-25 ปี และ<orgName>รพ.รามาธิบดี</orgName> อีกจำนวน 1 ราย ทราบชื่อ นายเอกชัย ศรีบุญช่วย 25 ปี</p>
       
       <p>จากการสอบถาม ร.ต.ท.พงษ์ศักดิ์ พงษ์ใหญ่ รอง สว.จราจร <orgName>สน.บางซื่อ</orgName> ให้การว่า ก่อนเกิดเหตุตนได้ตั้งด่านตรวจวัดปริมาณแอลกอฮอล์ที่บริเวณแยก อ.ต.ก. กระทั่งเวลาประมาณ 02.00 น. รถกระบะคันดังกล่าวได้ขับมาถึงจุดตรวจ ตนจึงได้ส่งสัญญาณให้หยุดรถเพื่อทำการตรวจวัดปริมาณแอลกอฮอล์ ซึ่งคนขับได้ขับถอยหลังและชะลอรถ ตนจึงคิดว่าคนขับจะจอดหลบเข้าข้างทางเพื่อให้เจ้าหน้าที่ตรวจ แต่จู่ๆ รถคัดดังกล่าวได้ขับพุ่งฝ่าด่านไปด้วยความเร็วสูง ตนจึงรีบวิทยุให้เจ้าหน้าที่สายตรวจบริเวณใกล้เคียงช่วยสกัดจับ แต่ยังไม่กี่นาทีถัดมาตนก็ได้ยินวิทยุแจ้งว่าเกิดอุบัติเหตุที่แยก บขส.เมื่อมาตรวจสอบก็พบว่าเป็นรถคันที่ขับฝ่าด่านไปนั่นเอง</p>
       
       <p>“ผมไม่รู้ว่าคนขับและผู้ที่โดยสารอยู่บนรถกระบะไปเที่ยวหรือไปทำธุระมา แต่คาดว่าน่ากลับจากเที่ยวสถานบันเทิงและเมาสุรา จึงได้ขับฝ่าด่านตำรวจไม่ยอมให้ตรวจวัดประมาณแอลกอฮอล์จนเกิดอุบัติเหตุ” ร.ต.ท.พงษ์ศักดิ์ กล่าว</p>
       
       <p>นายยนต์กาญจน์ วสาน อายุ 48 ปี คนขับรถแท็กซี่ผู้เห็นเหตุการณ์ กล่าวว่า ก่อนเกิดเหตุตนกำลังขับรถจะเลี้ยวไปรับผู้โดยสารที่หมอชิต จู่ๆก็ได้ยินเสียงรถชนดังสนั่นมาจากท้ายรถ เมื่อมองผ่านกระจกหลังก็เห็นรถกระบะคันดังกล่าวที่บรรทุกคนมาเต็มกระบะหลังพุ่งชนเสาไฟฟ้าอย่างแรง ตนจึงจอดรถลงมาดู เมื่อลงมาก็พบว่ามีผู้เสียชีวิตนอนกองกันอยู่ที่โคนเสาไฟฟ้าในสภาพที่น่าอนาถมาก และยังมีผู้บาดเจ็บนอนร้องขอความช่วยเหลือแต่ไม่นานก็มีเจ้าหน้าที่ตำรวจมาถึงที่เกิดเหตุและมีหน่วยกู้ภัยมานำตัวผู้บาดเจ็บส่งโรงพยาบาล</p>
       
       <p>ด้าน พ.ต.ท.ทรงพล กล่าวว่า เบื้องต้นได้ส่งเจ้าหน้าที่ตำรวจเดินทางไปทำการสอบปากคำผู้ที่ได้รับบาดเจ็บตามโรงพยาบาลทั้ง 4 แห่งแล้ว ส่วนสาเหตุคาดว่าทั้งคนขับและผู้ที่นั่งมากับรถคันดังกล่าวน่าจะไปเที่ยวกันมาและกำลังเดินทางกลับ โดยมีอาการเมาสุรา เมื่อขับมาเห็นจุดตรวจวัดแอลกอฮอล์จึงตกใจไม่กล้าจอด ก่อนตัดสินใจขับฝ่าด่านไปจนเกิดอุบัติเหตุดังกล่าว อย่างไรก็ตามจะต้องสอบปากคำผู้บาดเจ็บและพยานในที่เกิดเหตุอย่างละเอียดอีกครั้ง เพื่อหาสาเหตุที่แท้จริงต่อไป</p></body>
</news>
