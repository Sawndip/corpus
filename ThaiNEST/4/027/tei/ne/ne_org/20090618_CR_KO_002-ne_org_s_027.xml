<teiHeader>
<fileDesc>
<titleStmt>
  <title>หนุ่มเมืองกรุงโดดโรงแรมเมืองพัทยาดับสยอง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090618/17470/%e0%b8%ab%e0%b8%99%e0%b8%b8%e0%b9%88%e0%b8%a1%e0%b9%80%e0%b8%a1%e0%b8%b7%e0%b8%ad%e0%b8%87%e0%b8%81%e0%b8%a3%e0%b8%b8%e0%b8%87%e0%b9%82%e0%b8%94%e0%b8%94%e0%b9%82%e0%b8%a3%e0%b8%87%e0%b9%81%e0%b8%a3%e0%b8%a1%e0%b9%80%e0%b8%a1%e0%b8%b7%e0%b8%ad%e0%b8%87%e0%b8%9e%e0%b8%b1%e0%b8%97%e0%b8%a2%e0%b8%b2%e0%b8%94%e0%b8%b1%e0%b8%9a%e0%b8%aa%e0%b8%a2%e0%b8%ad%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>หนุ่มเมืองกรุงโดดโรงแรมเมืองพัทยาดับสยอง</headline>
<lead>หนุ่มเมืองกรุงกระโดดระเบียงโรงแรมดังกลางเมืองพัทยาฆ่าตัวตายดับสยอง</lead>
<neck></neck>
<body><p>(18มิ.ย.) เวลา 06.00 น. พ.ต.ท.สำเริง รัตนะนาม พนักงานสอบสวน <orgName>สภ.เมืองพัทยา</orgName> รับแจ้งเหตุคนพลัดตกจากที่สูงเสียชีวิตที่โรงแรมมณเฑียร เลขที่ 369 หมู่ 9 ถนนพัทยากลางสาย 2 ต.หนองปรือ อ.บางละมุง จ.ชลบุรี หลังได้รับแจ้งจึงรายงานให้ผู้บังคับชาทราบ พร้อมเจ้าหน้าที่<orgName>หน่วยกู้ภัยมูลนิธิสว่างบริบูรณ์ธรรมสถาน</orgName>เมืองพัทยานำกำลังรุดตรวจสอบที่เกิดเหตุทันที</p>
 
<p> เมื่อไปถึงที่เกิดเหตุเป็นโรงแรมมีความสูง 13 ชั้น ตรวจสอบที่ถนนด้านหน้าโรงแรมพบศพของ นายอิทธิ เทวินทรภักติ อายุ 32 ปี อยู่บ้านเลขที่ 96 ซ.ประชาสุข แขวงบางซื่อ เขตบางซื่อ กรุงเทพมหานคร ใส่เสื้อคลุม สีน้ำเงิน นุ่งกางเกงชั้นใน สีดำ เพียงตัวเดียว สวมรองเท้าผ้า สีน้ำเงิน ซึ่งเป็นรองเท้าของทางโรงแรม สภาพศพกะโหลกศรีษะแตก มันสมองไหล ที่พื้นทางเดินบริเวณระเบียงทางเดินชั้นที่ 8 พบมีรอยรองเท้าของผู้ตายติดอยู่ ตรวจภายในห้องพักเลขที่ 816 ชั้นที่ 8 ซึ่งเป็นห้องพักของผู้ตาย ไม่พบร่องรอยการต่อสู้ พบเพียงขวดยาไม่ทราบชนิดตั้งอยู่ภายในห้องพักจำนวน 2 ขวด จึงเก็บเอาไว้เป็นหลักฐาน </p>
 
 <p>จากการสอบสวน นายสายันต์ พรมชาติ อายุ 35 ปี พนักงานยกกระเป๋าของโรงแรมเบื้องต้นได้ให้การว่าผู้ตายนั้นได้เดินทางเข้ามาพักที่โรงแรมตั้งแต่วันที่ 16 มิ.ย.52 โดยมาพักอาศัยอยู่เพียงลำพัง ก่อนเกิดเหตุเมื่อช่วงกลางดึกของเมื่อคืนที่ผ่านมานั้นพบเห็นผู้ตายอยู่ในสีหน้าอาการเคร่งเครียด และ เดินไปเดินมาอยู่ที่ระเบียงทางเดินชั้นที่ 8 แต่ก็ไม่ได้คิดเอะใจอะไร จนกระทั่งในเวลาที่เกิดเหตุขณะที่ตนกำลังยืนอยู่ที่หน้าเค้าท์เตอร์ของโรงแรม ได้ยินเสียงร่างของผู้ตายหล่นลงมากระแทกกับพื้นถนนหน้าโรงแรมและเสียชีวิตจึงรีบแจ้งให้ทางเจ้าหน้าที่ทราบ </p>
 
<p> หลังตรวจสอบเบื้องต้นแล้ว ทางเจ้าหน้าที่จึงลงบันทึกประจำวันไว้เป็นหลักฐาน ส่วนสาเหตุเบื้องต้นคาดว่าน่าจะเกิดจากความเครียดเรื่องปัญหาส่วนตัว หนี้สิน หรือ ผิดหวังเรื่องความรัก ก่อนจะตัดสินใจกระโดดลงมาฆ่าตัวตาย อย่างไรก็ตาม ทางเจ้าหน้าที่จะได้นำขวดยาที่พบภายในห้องพักของผู้ตายส่งไปตรวจสอบหาชนิดของยา และ จะได้ทำการสอบสวนพนักงานของทางโรงแรม รวมทั้งญาติของผู้ตาย อย่างละเอียดอีกครั้งเพื่อหาสาเหตุที่แท้จริงต่อไป </p></body>
</news>
