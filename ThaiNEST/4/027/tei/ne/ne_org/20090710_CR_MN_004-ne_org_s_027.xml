<teiHeader>
<fileDesc>
<titleStmt>
  <title>สาวออฟฟิศแจ้ง ปดส.จับ “มือเลว” ลักข้อมูลส่วนตัวโพสต์ล่อแหลม  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-10 16:17:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000078072  </bibl>
</sourceDesc>
</fileDesc>
</teiHeader>
<news>
<headline>สาวออฟฟิศแจ้ง <orgName>ปดส.</orgName>จับ “มือเลว” ลักข้อมูลส่วนตัวโพสต์ล่อแหลม</headline>
<lead>สาวออฟฟิศ แจ้งความกับ <orgName>ปดส.</orgName>ให้ช่วยตามจับมือดีโพสต์อีเมลส่วนตัว พร้อมชื่อ ที่อยู่ เบอร์มือถือ ในเว็บไซต์เพื่อต้องการเพื่อนคุยแก้เหงา เจ้าตัว เผย ถูกชายวัยกลางคนกระหน่ำโทร.รบกวนขอเป็นเพื่อนตามคำโฆษณาเกือบทุกคืน วอนให้ตำรวจเร่งตามจับคนที่ทำผิดกฎหมายมาดำเนินคดีโดยเร็ว พร้อมยกให้เรื่องนี้เป็นคดีตัวอย่าง</lead>
<neck></neck>
<body><p>วันนี้ (10 ก.ค.) เมื่อเวลา 11.00 น. น.ส.ออย (นามสมมติ) พนักงานบริษัทเอกชนแห่งหนึ่งได้เดินทางเข้าแจ้งความต่อ พ.ต.ท.อนุสิทธิ์ อินตรา พนักงานสอบสวน (สบ2) <orgName>กองบังคับการปราบปรามการกระทำผิดต่อเด็ก เยาวชน และสตรี (บก.ปดส.)</orgName> ว่า มีผู้นำอีเมลของตน พร้อมชื่อที่อยู่และเบอร์โทรศัพท์มือถือ ไปโพสต์ในเว็ปไซต์ ชื่อ <orgName>www.deeja.net</orgName> ว่า ต้องการเพื่อนคุยแก้เหงา จนทำให้ถูกคุกคามรบกวนผ่านทางโทรศัพท์มือถือ โดยส่วนใหญ่จะเป็นผู้ชายโทรศัพท์เข้ามาขอเป็นเพื่อนคุยแก้เหงา เมื่อสอบถามกลับชายคนดังกล่าวจะบอกว่าเห็นจากเว็บไซต์โฆษณาในอินเทอร์เน็ตว่าต้องการเพื่อนคุย จึงได้โทร.เข้ามาตามนั้น</p>
       
       <p>น.ส.ออย (นามสมมติ) ผู้ที่ถูกลักลอบนำเอาอีเมลส่วนตัว ชื่อ-ที่อยู่ ไปโพสต์ไว้ในอินเทอร์เน็ต โดยระบุเพื่อต้องการเพื่อนคุยแก้เหงา กล่าวว่า ไม่เคยทราบมาก่อนว่าอีเมล แอดเดรสของตัวเองถูกผู้ไม่หวังดีแอบอ้างนำไปหากินในทางไม่ถูกต้อง ซึ่งมารู้ตัวว่า มีการนำชื่อไปใช้ในทางเสียหายก็เมื่อมีชายวัยกลางคนโทรศัพท์เข้ามาหาและขอเป็นเพื่อนคุยแก้เหงาตามที่มีการโฆษณาไว้ ซึ่งตนได้ถามกลับไปยังชายคนดังกล่าวก็บอกว่าได้ข้อมูลการติดต่อกับตนได้ที่อีเมลดังกล่าว ทำให้ตนรู้สึกไม่สบายใจ อีกทั้งยังต้องมากังวลกับสิ่งที่เกิดขึ้นกับตนเอง และทำให้ตนเกิดความเสียหาย รบกวนการทำงานด้วย</p>
       
       <p>“เกือบทุกคืนจะมีชายหนุ่ม หรือชายวัยกลางคน โทร.เข้ามาขอเป็นเพื่อนคุยแก้เหงา ดิฉันได้เข้าไปตรวจสอบดูในเว็บที่ใช้ชื่อที่อยู่ไปโพสต์ไว้พบว่ามีคนเข้ามาดูและสนใจกว่า 40-50 คน อยากให้ตำรวจติดตามคนที่ทำผิดกฎหมายมาลงโทษ และขอให้เป็นคดีตัวอย่าง ดิฉันไม่สงสัยคนใกล้ตัวว่าจะทำเรื่องเช่นนี้ และไม่เคยมีศัตรูที่ไหนมาก่อน เบื่อกับตรงนี้มากต้องมารับโทรศัพท์ในเรื่องพวกนี้ ไม่รู้ใครเป็นคนโพสต์ ขอให้ตำรวจเร่งสืบตามจับให้ด้วย”</p>
       
      <p> น.ส.ออย (นามสมมติ) กล่าวต่อไปว่า หลังจากเข้าแจ้งความแล้ว ทางเจ้าหน้าที่ตำรวจได้ออกหนังสือถึงปลัด<orgName>กระทรวงเทคโนโลยีสารสนเทศและการสื่อสาร</orgName> เพื่อขอความร่วมมือตรวจสอบข้อมูล ขอทราบชื่อ ผู้ที่แอบอ้างนำอีเมล์ของผู้แจ้งไปโพส โดยไม่ได้รับอนุญาต เพื่อนำไปเป็นหลักฐานดำเนินคดีกับผู้กระทำผิดต่อไป โดยให้ตนติดต่อไปยัง<orgName>กระทรวงไอซีที</orgName>เพื่อเดินเรื่องเอง</p></body>
</news>
