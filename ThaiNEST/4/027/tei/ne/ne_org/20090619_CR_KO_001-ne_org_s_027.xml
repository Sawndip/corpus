<teiHeader>
<fileDesc>
<titleStmt>
  <title>รพ.วชิระแจงทารกตาย3-4วันครรภ์เป็นพิษแม่ช็อคตาย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-19 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090618/17535/%e0%b8%a3%e0%b8%9e.%e0%b8%a7%e0%b8%8a%e0%b8%b4%e0%b8%a3%e0%b8%b0%e0%b9%81%e0%b8%88%e0%b8%87%e0%b8%97%e0%b8%b2%e0%b8%a3%e0%b8%81%e0%b8%95%e0%b8%b2%e0%b8%a234%e0%b8%a7%e0%b8%b1%e0%b8%99%e0%b8%84%e0%b8%a3%e0%b8%a3%e0%b8%a0%e0%b9%8c%e0%b9%80%e0%b8%9b%e0%b9%87%e0%b8%99%e0%b8%9e%e0%b8%b4%e0%b8%a9%e0%b9%81%e0%b8%a1%e0%b9%88%e0%b8%8a%e0%b9%87%e0%b8%ad%e0%b8%84%e0%b8%95%e0%b8%b2%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline><orgName>รพ.วชิระ</orgName>แจงทารกตาย3-4วันครรภ์เป็นพิษแม่ช็อคตาย</headline>
<lead>พ่อโวย! หมอ <orgName>รพ.วชิระ</orgName> ทำคลอดลูกสาวตายทั้งกลม เผยหมอบอกเด็กในท้องตาย สั่งนอนรอคลอดเองนาน 8 ชม. แต่ไม่ถึง 2 ชม.ลูกช็อกตาย ด้าน ผอ.วชิระ แจงเด็กตาย 3-4 วันก่อนถึงมือหมอ ระบุครรภ์เป็นพิษ "แพทยสภา" สั่งสอบสาเหตุตาย ชี้แม่คลอดตามธรรมชาติได้ไม่ต้องผ่าออก</lead>
<neck></neck>
<body>การเสียชีวิตของหญิงตั้งครรภ์รายนี้ เปิดเผยเมื่อเวลา 11.00 น. วันที่ 18 มิถุนายน นายขันติพงษ์ บุตรวงษ์ อายุ 48 ปี อยู่บ้าน<p>เลขที่ 1563 ตรอกมินมณี ถ.เพชรเกษม 4 แขวงวัดสังข์กระจาย เขตบางกอกใหญ่ กทม. พร้อมด้วยนางทองสุข บุตรวงษ์ อายุ 43 ปี ภรรยา และนายเด่นชัย เพิ่มบุญ อายุ 28 ปี ลูกเขย ได้เดินทางมาที่ที่สถาบันนิติเวช รพ.รามาธิบดี เพื่อขอผลชันสูตรพลิกศพ น.ส.วิไลพร บุตรวงษ์ อายุ 26 ปี ลูกสาว ภายหลังจากที่ลูกสาวเดินทางไปคลอดบุตรที่ รพ.วชิรพยาบาล แต่เสียชีวิตพร้อมลูกในครรภ์</p>

 <p>นายขันติพงษ์ เปิดเผยว่า ตนประกอบอาชีพรับจ้าง ส่วนภรรยาขายผลไม้อยู่ภายในซอยเพชรเกษม ตนมีลูก 5 คน ผู้ตายเป็นลูกคนโต มีอาชีพเป็นช่างเสริมสวย และแต่งงานกับนายเด่นชัยเมื่อปีที่แล้ว จนตั้งท้องและฝากครรภ์ที่ รพ.วชิรพยาบาล กระทั่งเวลา 02.00 น. วันที่ 17 มิถุนายน ขณะลูกสาวนอนอยู่ที่บ้านเกิดปวดท้อง จึงคิดว่าคงจะคลอดก่อนกำหนดเพราะตั้งครรรภ์ได้เพียง 8 เดือน จึงรีบพามาที่โรงพยาบาล เมื่อมาถึงแพทย์ได้พาเข้าห้องคลอด กระทั่งเวลาผ่านไป 1 ชั่วโมง แพทย์ได้เรียกตนเข้าไปที่ห้อง พร้อมทั้งทำอัลตราซาวนด์ให้ดู โดยบอกว่าเด็กในครรภ์เสียชีวิตแล้ว แพทย์ได้แจ้งให้ตนบอกกับลูกว่าเด็กเสียชีวิต แต่ตนไม่กล้าบอก เพราะกลัวว่าลูกจะเสียใจ เนื่องจากเป็นท้องแรก แต่สุดท้ายก็บอกกับลูก ซึ่งขณะนั้นลูกพอจะทำใจได้บ้าง โดยลูกบอกให้แพทย์ผ่าเอาเด็กออก</p>

 <p>“หมอบอกว่าต้องรอ 8 ชั่วโมง เพราะปากมดลูกไม่เปิด ถ้าหลังจากนั้นก็จะผ่าออก จากนั้นหมอบอกให้กลับไปรอที่บ้าน แต่พอกลับไปได้แค่ 2 ชั่วโมง หมอโทรมาบอกว่าให้มาดูอาการลูก พอผมกับลูกเขยมาถึงตอนตีห้า ก็เห็นหมอช่วยกันปั๊มหัวใจลูกแต่ลูกไม่รู้สึกตัวแล้ว” นายขันติพงษ์ กล่าว</p>

 <p>นายขันติพงษ์ กล่าวอีกว่า ตนได้สอบถามสาเหตุการเสียชีวิตของลูก แพทย์ยังบอกสาเหตุไม่ได้แน่ชัด พูดแค่เพียงว่า กรณีนี้เกิดขึ้นเพียง 1 ในล้านคนเท่านั้น โดยในใบรับรองการเสียชีวิต ระบุว่าลูกเสียชีวิตเนื่องจากครรภ์เป็นพิษ และจะผ่าชันสูตรศพให้ แต่ตนไม่ไว้ใจ จึงส่งศพลูกไปผ่าชันสูตรที่ รพ.รามาธิบดี ส่วนเรื่องการฟ้องร้องคงจะต้องพูดคุยกับญาติๆ อีกครั้ง</p>

 <p>ด้าน นพ.ชัยวัน เจริญโชคทวี ผอ.<orgName>วชิรพยาบาล</orgName> กล่าวชี้แจงว่า กรณีของผู้ตายและทารกที่อยู่ในครรภ์นั้น หลังจากแพทย์ตรวจครรภ์แล้วพบว่า เด็กเสียชีวิตมานานประมาณ 3-4 วันแล้ว แพทย์จึงเฝ้าดูอาการอย่างใกล้ชิด ก่อนจะลงความเห็นว่า ให้แม่เด็กคลอดออกมาเองตามธรรมชาติดีกว่า เนื่องจากได้ประเมินแล้วว่าร่างกายของคนไข้ไม่มีอาการผิดปกติใดๆ กระทั่งเวลาประมาณ 05.00 น. คนไข้มีอาการทรุดตัวเร็ว เกล็ดเลือดต่ำ ช็อกจนหมดสติ แพทย์กับพยาบาลพยายามปั๊มหัวใจช่วยชีวิต แต่ไม่สามารถช่วยเหลือได้ ส่วนกรณีที่ญาติผู้ตายนำศพไปให้<orgName>โรงพยาบาลรามาธิบดี</orgName> ตรวจพิสูจน์ และต้องการเรียกร้องค่าเสียหายนั้น ทางโรงพยาบาลขอยืนยันว่าได้พยายามทำเต็มที่แล้ว</p>

 <p>อย่างไรก็ตาม เบื้องต้นแพทย์ <orgName>รพ.รามาธิบดี</orgName> ได้สรุปสาเหตุการเสียชีวิตของเด็กว่า รกเด็กลอกตัวออก ส่วนสาเหตุการเสียชีวิตของมารดาคือ มีเลือดออกในช่องท้องมาก สำหรับผลตรวจอย่างละเอียดต้องรออีก 1 สัปดาห์</p>

 <p>นพ.สมศักดิ์ โล่ห์เลขา นายก<orgName>แพทยสภา</orgName> กล่าวว่า กรณีนี้จะให้<orgName>คณะอนุกรรมการจริยธรรม</orgName>เข้าไปดำเนินการเพื่อให้ความเป็นธรรม ทั้งนี้ต้องดูว่าข้อเท็จจริงเป็นอย่างไร สาเหตุการเสียชีวิตเกิดจากอะไร ส่วนกรณีที่ทารกเสียชีวิตในครรภ์ไม่จำเป็นต้องนำเด็กออกโดยทันที เพราะสามารถคลอดเองตามธรรมชาติได้ ทั้งนี้การผ่าตัดอาจทำให้เกิดภาวะแทรกซ้อน และมีแผลเป็น เว้นแต่ว่าเมื่อทารกเสียชีวิตในครรภ์แล้ว ยังไม่คลอดออกมา อาจจะต้องผ่าตัด</p>

 <p>ศ.คลินิก เกียรติคุณ นพ.สุวชัย อินทรประเสริฐ ประธาน<orgName>ราชวิทยาลัยสูตินรีแพทย์แห่งประเทศไทย</orgName> กล่าวว่า กรณีนี้ไม่ต้องกังวลใจ <orgName>แพทยสภา</orgName>พร้อมสอบสวนอยู่แล้วว่าข้อเท็จจริงเป็นอย่างไร หากพบว่าแพทย์ทำผิดก็คงต้องลงโทษ ขอเรียนว่า ในปัจจุบันการคลอด 1 แสนราย จะมีการเสียชีวิตประมาณ 20-40 ราย ปีหนึ่งมีการคลอดประมาณ 8 แสนราย จะมีการเสียชีวิตประมาณ 200-300 ราย ต้องยอมรับว่าการตั้งครรภ์ก็เป็นความเสี่ยงอย่างหนึ่ง แต่เชื่อว่ากรณีนี้ทีมแพทย์คงช่วยเหลือสุดความสามารถแล้ว มีคนดูแลหลายคน แต่อาจเป็นเหตุสุดวิสัย</p></body>
</news>
