<teiHeader>
<fileDesc>
<titleStmt>
  <title>เครือข่าย นศ.ร้อง ตร.-ส่งคลิปให้จับร้านขายเหล้ามอมเมาเยาวชน  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-25 12:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000071787  </bibl>
</sourceDesc>
</fileDesc>
</teiHeader>
<news>
<headline>เครือข่าย นศ.ร้อง ตร.-ส่งคลิปให้จับร้านขายเหล้ามอมเมาเยาวชน</headline>
<lead>ตัวแทนเครือข่ายนักศึกษา-เยาวชนสร้างสรรค์รู้ทันแอลกอฮอล์ ยื่นหนังสือพร้อมคลิปวิดีโอพฤติกรรมร้านค้ารอบ 10 มหาวิทยาลัยดัง ขายเหล้าเยาวชนให้ ผบ.ตร.เข้มงวดบังคับใช้ พ.ร.บ.ควบคุมเครื่องดื่มแอลกอฮอล์ต่อร้านที่ฝ่าฝืนขายให้เด็กนักศึกษาอายุต่ำกว่า 20 ปี วอนให้เอาพื้นที่มอมเมาออกห่างสถานศึกษาให้มากที่สุด</lead>
<neck></neck>
<body><p>วันนี้ (25 มิ.ย.) เมื่อเวลา 10.30 น.ที่สำนักงานตำรวจแห่งชาติ (ตร.) ตัวแทนเครือข่ายเยาวชนสร้างสรรค์รู้ทันแอลกอฮอล์ <orgName>เครือข่ายนักศึกษาสื่อสารมวลชนรามคำแหง</orgName> <orgName>สภานักศึกษามหาวิทยาลัยธรรมศาสตร์</orgName> <orgName>มูลนิธิเยาวชนเพื่อการพัฒนา</orgName> และ<orgName>เครือข่ายรณรงค์ เพื่อป้องกันภัยแอลกอฮอล์</orgName> จำนวน 30 คน ยื่นหนังสือถึง พล.ต.อ.พัชรวาท วงษ์สุวรรณ ผบ.ตร.เพื่อนำข้อมูลการสุ่มตรวจร้านค้าที่จำหน่ายเครื่องดื่มแอลกอฮอล์ที่ฝ่าฝืนกฎหมาย รวมทั้งคลิปวิดีโอที่ยืนยันพฤติกรรมการกระทำผิดของผู้ประกอบการร้านค้ารอบมหาวิทยาลัยดัง 10 แห่งในกรุงเทพฯ ได้แก่ ม.ธรรมศาสตร์ ท่าพระจันทร์ ม.รามคำแหง จุฬาลงกรณ์มหาวิทยาลัย ม.รัตนบัณฑิต ม.เกษตรศาสตร์ ม.ราชภัฏสวนสุนันทา-สวนดุสิต ม.ศรีปทุม ม.หอการค้าไทย ม.รังสิต และม.กรุงเทพกล้วยน้ำไท โดยมี พ.ต.อ.สุทธินาท สุดยอด รอง ลก.ตร.เป็นผู้รับหนังสือ</p>
       
       <p>นายชนินทร์ จันทรส ผู้ประสานงาน<orgName>กลุ่มนักศึกษาสื่อสารมวลชนรามคำแหง</orgName> กล่าวว่า การยื่นหนังสือถึง ผบ.ตร.ในวันนี้เพื่อขอให้<orgName>สำนักงานตำรวจแห่งชาติ</orgName> บังคับใช้ พ.ร.บ.ควบคุมเครื่องดื่มแอลกอฮอล์ พ.ศ.2551 ต่อร้านที่ฝ่าฝืนจำหน่ายให้เด็กอายุต่ำกว่า 20 ปี ในชุดนักศึกษา ร้านที่จำหน่ายแอลกอฮอล์ในหอพักศึกษา และร้ายขายยา รวมทั้งบังคับใช้ พ.ร.บ.ดังกล่าวอย่างเคร่งครัดตามเจตนาของกฎหมายที่ป้องกันนักดื่มหน้าใหม่ รวมทั้งประชาสัมพันธ์กฎหมายนี้ให้ผู้ประกอบการร้านค้ารอบสถานศึกษาทราบ</p>
       
       <p>“เราใช้เวลาช่วงปิดเทอมช่วยกันเก็บข้อมูล ซึ่งการถ่ายคลิปเหล่านี้ก็มีความเสี่ยง แต่หากนักศึกษาไม่รวมตัวกันตีแผ่ปัญหาเหล่านี้ก็จะมีนักศึกษาที่ตกเป็นเหยื่อ เราจึงอยากให้หน่วยงานที่เกี่ยวทั้งหมดหันมามองจัดการปัญหาอย่างจริงจัง เอาพื้นที่มอมเมาออกห่างสถานศึกษาให้มากที่สุด เพราะเรื่องนี้จะกลายเป็นปัญหาใหญ่มีผลกระทบโดยตรงกับอนาคตของชาติ ตำรวจซึ่งเป็นผู้รักษากฎหมายก็ควรเอาจริงเอาจังกว่านี้” นายชนินทร์ กล่าว</p>
       
      <p> ด้าน น.ส.จิราภรณ์ กมลรังสรรค์ ผู้ประสานงาน<orgName>เครือข่ายเยาวชนสร้างสรรค์รู้ทันแอลกอฮอล์</orgName> กล่าวว่า การดำเนินการของกลุ่มต่อจากนี้จะประสานองค์กรที่เห็นด้วยทั่วประเทศ เพื่อเก็บข้อมูลลักษณะเดียวกัน เพื่อร้องเรียนต่อ<orgName>คณะกรรมการควบคุมเครื่องดื่มแอลกอฮอล์จังหวัด</orgName> ที่มีผู้ว่าราชการจังหวัดเป็นประธาน เพื่อไม่ให้เรื่องนี้เป็นไฟไหม้ฟาง</p></body>
</news>
