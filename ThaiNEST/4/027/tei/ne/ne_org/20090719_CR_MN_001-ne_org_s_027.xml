<teiHeader>
<fileDesc>
<titleStmt>
  <title>แก๊งซิ่งกราดยิงโจ๋ “เทคโนดุสิต” จมเจ้าพระยาดับ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-19 04:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081330  </bibl>
</sourceDesc>
</fileDesc>
</teiHeader>
<news>
<headline>แก๊งซิ่งกราดยิงโจ๋ “<orgName>เทคโนดุสิต</orgName>” จมเจ้าพระยาดับ!</headline>
<lead>โจ๋ปวช.ปี 1 <orgName>เทคโนโลยีดุสิต</orgName>กว่า 10 คน พากันมาเดินซื้อของสนามหลวง ก่อนนั่งกินลมบริเวณโป๊ะใต้สะพานปิ่นเกล้า ถูกกลุ่มวัยรุ่น 3 คน หนึ่งในแก๊งจยย.บุกมากราดยิง กระโดดน้ำหนีตายอลหม่าน สุดท้ายตาย 1 เจ็บ</lead>
<neck></neck>
<body><p>วันนี้ (19 ก.ค.) เมื่อเวลา 00.30 น.พ.ต.ท.เอกพล ทวิชวงศ์ไชยกุล พนักงานสอบสวน (สบ 2) <orgName>สน.ปากคลองสาน</orgName> รับแจ้งเหตุมีคนถูกยิงที่บริเวณใต้สะพานสมเด็จพระปิ่นเกล้า แขวงบรมมหาราชวัง เขตพระนคร กทม.จึงรุดไปตรวจสอบที่เกิดเหตุ พร้อมด้วยเจ้าหน้าที่มูลนิธิปอเต็กตึ้ง</p>
       
       <p>ที่เกิดเหตุบริเวณโป๊ะท่าน้ำ <orgName>สำนักงานส่งเสริมการท่องเที่ยว</orgName> กทม.อยู่ใต้สะพานสมเด็จพระปิ่นเกล้า พบเด็กวัยรุ่นจำนวนกว่า 10 คน สภาพเนื้อตัวเปียกปอน ทั้งหมดอยู่ในอาการตื่นตระหนกตกใจกับเหตุการณ์ที่เกิดขึ้น หลังถูกกลุ่มวัยรุ่นใช้อาวุธปืนไม่ทราบขนาด ยิงเข้าใส่จนต้องกระโดดหนีลงแม่น้ำเจ้าพระยา และเพื่อนที่มาด้วยกันถูกยิงได้รับบาดเจ็บส่วนเพื่อนอีกคนได้จมหายไปหลังจากที่กระโดดหนีตายลงไปในน้ำ</p>
       
       <p>เจ้าหน้าที่นักประดาน้ำ<orgName>มูลนิธิป่อเต็กตึ๊ง</orgName>จึงได้ช่วยกันลงงมหาร่าง จนพบร่าง นายณัฐนนท์ หรือ ก้อง ศรีหาพล อายุ 16 ปี นักศึกษา ปวช.ปี 1 แผนกช่างยนต์ เทคโนโลยีดุสิต อยู่บ้านเลขที่ 39/27 หมู่ 2 ต.บางพูด อ.ปากเกร็ด จ.นนทบุรี สภาพศพสวมใส่เสื้อยืดสีเขียว กางเกงยีนส์สีดำ รองเท้าผ้าใบ ชุดเปียกปอนไปด้วยน้ำ ถูกด้วยอาวุธปืนไม่ทราบขนาด ที่สะบักหลังข้างขวา ทะลุราวนมข้างซ้าย โดยพบศพที่บริเวณใต้โป๊ะที่เกิดเหตุ</p>
       
      <p> ส่วนคนเจ็บนำส่ง<orgName>โรงพยาบาลวชิระ</orgName>ไปก่อนหน้านี้ ทราบชื่อ นายพงศธร หรือ เต้ คุ้มฤทธิ์ อายุ 16 ปี นักศึกษา ปวช.ปี 1 แผนกช่างไฟฟ้า สถาบันเดียวกัน ถูกยิงเข้าที่บริเวณฝ่าเท้าเหนือนิ้วก้อยด้านขวา แพทย์ได้ทำการผ่าตัดเอาหัวกระสุนออก อาการปลอดภัย เตรียมย้ายไปรักษาต่อที่โรงพยาบาลพระนั่งเกล้า</p>
       
       <p>จากการสอบสวน นายสถาพร ม่วงวัง อายุ 15 ปี นักศึกษา ปวช.ปี 1 แผนกช่างไฟฟ้า สถาบันเดียวกัน เพื่อนผู้ตายให้การว่า ช่วงประมาณ 22.00 น.ได้รวมกลุ่มกับเพื่อนที่เรียนด้วยกันและอยู่บ้านละแวกเดียวกัน เดินทางมาที่สนามหลวงเพื่อมาซื้อเสื้อผ้า และเดินเที่ยว หลังจากที่เดินซื้อเสื้อผ้าเสร็จก็ได้ตกลงกันจะไปนั่งเล่นกินลมที่บริเวณที่เกิดเหตุ ซึ่งนั่งอยู่ประมาณ 10 นาที ก็ได้มีกลุ่มวัยรุ่น ซึ่งไม่เคยรู้จักมาก่อน เดินเข้ามา 3 คน ก่อนพยายามถามหาเรื่อง และถามว่าพวกตนเรียนอยู่สถาบันไหน ในจังหวะนั้นชายที่สวมเสื้อยืดคอกลมสีขาว รูปร่างกะทัดรัด หัวเกรียน ได้ชักอาวุธปืน กระหน่ำยิงเข้าใส่กลุ่มตนเอง ประมาณ 4 นัด โดยในช่วงที่ยิงนัดแรกได้พยายามบอกให้เพื่อนๆ หลบหนีลงน้ำ ซึ่งก็ชุลมุนในการกระโดดน้ำหลบหนี กระทั่งเวลาผ่านไปประมาณ 2 นาที กลุ่มวัยรุ่นที่ยิงปืนเข้าใส่ได้วิ่งหลบหนีไปทางถนนพระอาทิตย์ โดยสังเกตเห็นว่า มี จยย.ของกลุ่มที่ยิงปืนเข้าใส่ จอดรออยู่ด้านนอกประมาณเกือบ 100 คัน</p>
       
       <p>นายสถาพร กล่าวต่อว่า หลังจากสังเกตเห็นคนร้ายหลบหนี ตนกับเพื่อนๆ ที่หลบหนีลงน้ำก็ได้พยายามตะเกียกตะกายขึ้นมาบนฝั่ง จากนั้นจึงได้แจ้งให้ รปภ.ที่อยู่ในที่เกิดเหตุทราบก่อนแจ้งเจ้าหน้าที่ตำรวจ และนำตัวคนเจ็บส่งโรงพยาบาล ส่วนสาเหตุการลงมือครั้งนี้ ก็ไม่ทราบว่าเกิดจากสาเหตุใด เพราะไม่เคยมีปัญหากับใครมาก่อน มาเที่ยวที่นี่ก็มาเป็นครั้งที่ 2 และก็ไม่ได้เดินรวมกลุ่มใหญ่ อีกทั้งไม่ได้เขม่นกับใคร โดยกลุ่มคนที่มายิงก็ไม่เคยรู้จักมาก่อน</p>
       
       <p>ต่อมา นางวรรณี ศรีหาพล อายุ 38 ปี แม่ของ นายณัฐนนท์ ได้เดินทางมาดูศพบุตรชาย ถึงกับเป็นลมล้มพับ เจ้าหน้าที่ต้องช่วยกันปฐมพยาบาล โดย นางวรรณี อยู่ในอาการโศกเศร้าเสียใจตลอดเวลา ก่อนกล่าวว่า ตนทำงานเป็นพนักงานห้างโลตัส วันนี้วันหยุดได้ทราบจากลูกชายคนที่ 2 ว่า ตำรวจโทร.มาบอกว่า นายณัฐนนท์ ลูกคนโตถูกยิงเสียชีวิต จึงรุดมาดูอย่างรวดเร็ว โดยก่อนที่ลูกชายจะมาถูกยิง ช่วงเย็นได้ขอเงินตน 200 บาท จะมาซื้อหมวกกับซื้อเสื้อที่สนามหลวง โดยไม่คาดคิดว่าจะมาถูกยิงเสียชีวิต เพราะก่อนหน้านี้ ลูกชายก็เรียนที่เทคโนโลยีดุสิต ก็ไม่ได้มีปัญหากับใคร ก็พยายามย้ำให้ระมัดระวังตัว เนื่องจากเคยมีนักศึกษาคนอื่นในสถาบันถูกทำร้ายมาก่อนหน้า</p>
       
      <p> เบื้องต้นเจ้าหน้าที่ตำรวจได้สอบปากคำเพื่อนผู้ตายอย่างละเอียด ก่อนประสานให้เจ้าหน้าที่ฝ่ายสืบสวนลงพื้นที่หาข่าวเป็นการด่วน โดยสันนิษฐานว่า อาจจะมีการเขม่นกันมาก่อน หรือเป็นอริต่างสถาบัน อย่างไรก็ตาม จะได้ทำการสอบพยานแวดล้อมที่เห็นเหตุการณ์อย่างละเอียดด้วย เพื่อจะได้ดำเนินติดตามจับกุมตัวคนร้ายมาดำเนินคดีโดยเร็ว เนื่องจากเป็นการลงมือที่อุกอาจสะเทือนขวัญประชาชน</p></body>
</news>
