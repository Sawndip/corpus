<teiHeader>
<fileDesc>
<titleStmt>
  <title>กระบะซิ่งแหกด่านชนเสาไฟดับ5 เจ็บ7  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-25 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090725/21806/%e0%b8%81%e0%b8%a3%e0%b8%b0%e0%b8%9a%e0%b8%b0%e0%b8%8b%e0%b8%b4%e0%b9%88%e0%b8%87%e0%b9%81%e0%b8%ab%e0%b8%81%e0%b8%94%e0%b9%88%e0%b8%b2%e0%b8%99%e0%b8%8a%e0%b8%99%e0%b9%80%e0%b8%aa%e0%b8%b2%e0%b9%84%e0%b8%9f%e0%b8%94%e0%b8%b1%e0%b8%9a5%e0%b9%80%e0%b8%88%e0%b9%87%e0%b8%9a7.html  </bibl>
</sourceDesc>
</fileDesc>
</teiHeader>
<news>
<headline>กระบะซิ่งแหกด่านชนเสาไฟดับ5 เจ็บ7</headline>
<lead>กระบะเมาซิ่งแหกด่านตรวจแอลกอฮอล์ ย่านอตก.มุ่งเข้าหมอชิตเฉี่ยวท้ายแท็กซี่ ก่อนไปเสียหลักชนเสาไฟฟ้าคว่ำคนนั่งท้ายกระเด็นล่วงลงมาดับสยองเกลื่อนฟุตบาท 5ศพ เจ็บ 7ราย</lead>
<neck></neck>
<body><p>เมื่อเวลา 02.30 น.วันที่ 25 กรกฎาคม พ.ต.ท.ทรงพล กาญจนพันธุ์ สารวัตรเวร<orgName>สน.บางซื่อ</orgName> รับแจ้งมีอุบัติเหตุรถกระบะพลิกคว่ำบริเวณสามแยก บขส. ถนนกำแพงเพชร 2 แขวงและเขตจตุจักร กทม. จึงรุดไปตรวจสอบพร้อมเจ้าหน้าที่<orgName>มูลนิธิร่วมกตัญญู</orgName> ที่เกิดเหตุบริเวณมุมสามแยกไฟแดงอยู่ติดกับรั้วของ<orgName>สถานีขนส่งหมอชิต</orgName> บนฟุตบาทพบรถกระบะยี่ห้ออีซูซุ แค๊ป รุ่นมังกรทอง สีเลือดหมู หมายเลขทะเบียน 7ฎ1556 กทม. สภาพรถพลิกหงายท้องพังยับเยินกลายเป็นเศษเหล็ก ตัวรถทับเสาสัญญาณไฟจราจร และบริเวณฟุตบาทห่างจากรถประมาณ 2 เมตรมีเสาไฟตั้งอยู่ 2 เสาพบศพผู้เสียชีวิตนอนเกลื่อนกราดอยู่บนฟุตบาทมีรอยเลือดคราบสมองเกลื่อนกระจายเป็นที่น่าสยดสยอง </p>

<p>เจ้าหน้าที่ตรวจสอบพบผู้เสียชีวิตทั้งหมด 5 ราย ประกอบด้วย 1.นายสุทัศน์ ราชภูมิ อายุ 23 ปี อยู่บ้านเลขที่ 12/4 หมู่ 3 แขวงตลาดบางเขน เขตหลักสี่ กทม. 2.นายประพนธ์ ชินรักษ์ อายุ 27 ปี อยู่บ้านเลขที่ 38/28 หมู่ 2 แขวงตลาดบางเขน เขตหลักสี่ กทม. 3.นายอุกฤษ เฟื่องทอง อายุ 21 ปี อยู่บ้านเลขที่ 304/893 หมู่ 3 แขวงตลาดบางเขน เขตหลักสี่ กทม. 4.นายวีระยุทธ บุญเลี้ยง อายุ 24 ปี อยู่บ้านเลขที่ 106 หมู่ 2 แขวงตลาดบางเขน เขตหลักสี่ กทม. และ5.เป็นหญิงไม่ทราบชื่ออายุประมาณ 20 กว่าปี</p>

<p>นอกจากนี้มีผู้ได้รับบาดเจ็บอีก 7 คน ถูกนำส่ง<orgName>โรงพยบาลเปาโลเมมโมเรียล</orgName> 2 คน <orgName>โรงพยาบาลราชวิถี</orgName> 1 คน <orgName>โรงพยาบาลรามา</orgName> 1 คน และ<orgName>โรงพยาบาลเกษมราฏร์</orgName> 3 คน ทราบชื่อเพียง 2 คนคือ นายสมชาติ ทองคำ อายุ 28 ปี นายณัฐพล กลิ่นเสน อายุ 28 ปี</p>

<p>จากการสอบถามนายวิรัตน์ ศิริมงคล อายุ 28 ปี เปิดร้านอาหารย่านหมอชิต กล่าวว่า ก่อนเกิดเหตุตนเห็นรถกระบะคันดังกล่าวไปเที่ยวที่ร้านเซเว่นไนส์  ย่านตลาดอตก.จตุจักร ช่วงประมาณ 02.00 น. ระหว่างที่ร้านเลิก ตนเห็นรถกระบะขับออกมาจากร้าน  ซึ่งก่อนหน้านั้นตนขับขี่รถจักรยานยนต์นำหน้ารถกระบะไปผ่านด่านตรวจวัดแอลกอฮอล์ บริเวณปั้มแก๊ส ปตท.แยกไฟแดง อตก. ถนนกำแพงเพชร 2 ระหว่างผ่านไฟแดงอยู่นั้นตนสังเกตเห็นรถกระบะเร่งเครื่องหนีอย่างรวดเร็วรถกระบะแทบจะชนรถจักรยานยต์ของตน จนมาถึงที่เกิดเหตุพบว่ารถกระบะคันดังกล่าวชนเสาไฟสามแยกไฟแดง พลิกคว่ำแล้ว</p>

<p>นายวิรัตน์ กล่าวอีกว่า หลังจากนั้นตนก็จอดรถจักรยานยนต์ลงไปช่วยเหลือก้เห็นคนที่นั่งกระบะหลังกระเด็นออกจากรถเสียชีวิตเกือบหมด ส่วนคนที่อยู่ในรถก็ร้องครวญครางด้วยความเจ็บปวกขอความช่วยเหลือ ตนจึงเข้าไปช่วยเหลือผู้หญิงในรถ และผู้ชายคนขับ ต่อมาเจ้าหน้าที่<orgName>มูลนิธิร่วมกตัญญู</orgName> มาถึงก็ช่วยกันนำคนเจ็บส่งโรงพยาบาล  ซึ่งตนจำได้ว่าคนขับรถกระบะตนรู้จักชื่อนาย ต๊อด ก่อนหน้านี้เคยทำงานรพ.เกษมราษฎร์ </p>

<p>ด้าน นายยนต์กานต์ วสาน อายุ 41 ปี โชเฟอร์รถแท็กซี่โตโยต้า อัสติส สีส้ม หมายเลขทะเบียน ทว 3646 กทม. กล่าวว่า ระหว่างที่ตนขับแท็กซี่มาทางถนนกำแพงเพชร 2 เพื่อเลี้ยวซ้ายไปรับผู้โดยสารในสถานีขนส่งหมอชิต ปรากฎว่าช่วงไฟเลี้ยวซ้ายเห็นรถกระบขับมาอย่างรวดเร็วเฉี่ยวด้านหลังรถตนเสียงดังมาก ก่อนที่จะขับหลบหนีไป แต่ไม่นานก็ไปชนเสาไฟจราจรกลางแยกดังสนั่น ตอนนั้นตนก็จอดรถแท็กซี่มาตรวจพบว่ากันชนแก้มขวาและไฟท้ายด้านขวามีรอยแตก จากนั้นก็ขับรถมาดูที่เกิดเหตุพบรถคว่ำอยู่และมีคนนอนเสียชีวิตเรียงราย ช่วงนั้นก็มีคนเข้ามาลำเลียงคนเจ็บออกจากรถและส่งโรงพยาบาล</p>

<p>ขณะที่ ส.ต.ท.สายชล โตล้ำ เจ้าหน้าที่ตำรวจจราจร<orgName>สน.บางซื่อ</orgName> กล่าวว่า ระหว่างที่เจ้าหน้าที่ตำรวจจราจร<orgName>สน.บางซื่อ</orgName> ตั้งด่านตรวจวัดแอลกอฮอล์ บริเวณแยกไฟแดง อตก. ก่อนที่จะเข้าสถานีขนส่งหมอชิต โดยมี ร.ต.ท.ภูวเรศ ช่างวาด รองสว.จร.<orgName>สน.บางซื่อ</orgName> เป็นหัวหน้าด่าน ช่วงเวลาประมาณ 02.00 น. พบรถกระบะคันดังกล่าววิ่งมาด้วยความเร็ว จังหวะที่ตนจะโบกรถเพื่อตรวจวัดปริมาณแอลกอฮอล์ คนขับก็พยายามพุ่งรถขับแหกด่านตนต้องกระโดดหนี โดยรถกระบะคันดังกล่าวขับมุ่งหน้าไปทางผ่านสถานีขนส่งหมอชิต</p> 

<p>ส.ต.ท.สายชล กล่าวอีกว่า ช่วงนั้นทางร.ต.ท.ภูวเรศ บอกว่าไม่ต้องติดตามรถไป จากนั้นเวลาผ่านไปประมาณ 10 นาที เจ้าหน้าที่รักษาความปลอดภัย<orgName>สถานีขนส่งหมอชิต</orgName> แจ้งมาว่ามีรถกระบะประสบอุบัติเหตุพลิกคว่ำจึงไปตรวจสอบก็พบว่าเป็นรถกระบะที่ขับแหกด่าน ซึ่งสาเหตุคนขับและคนในรถอาจจะมึนเมาสุรา และกลัวจะถูกจับจึงขับแหกด่านตรวจไป</p>

<p>พ.ต.ท.ทรงพล กล่าวว่า เบื้องต้นยังไม่ได้มีการสอบปากคำผู้บาดเจ็บแต่อย่างใด ซึ่งจะทำการตรวจสอบอีกครั้งว่าคนขับรถเป็นบุคคลใด อุบัติเหตุครั้งนี้คาดว่าคนขับมึนเมาสุรา และขับหลบหนีด่านตรวจ ส่วนคนที่นั่งอยู่กระบะหลังรถเสียชีวิตเกือบหมด</p></body>
</news>
