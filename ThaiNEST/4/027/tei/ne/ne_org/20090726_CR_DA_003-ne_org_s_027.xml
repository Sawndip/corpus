<teiHeader>
<fileDesc>
<titleStmt>
  <title>รวบอดีตนักบอลทีมชาติไทยค้ายา  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-26 15:45:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=10461  </bibl>
</sourceDesc>
</fileDesc>
</teiHeader>
<news>
<headline>รวบอดีตนักบอลทีมชาติไทยค้ายา</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 11.00 น. วันนี้ (26 ก.ค.) ที่ศูนย์สืบสวนสอบสวนตำรวจภูธรภาค 4 (ศสส.ภ.4) จ.ขอนแก่น พ.ต.อ.จตุพล ปานรักษา รอง ผบก.ศสส.ภ.4 พ.ต.อ.ยรรยง เวชโอสถ ผกก.กลุ่มงานสืบสวน ศสส.ภ.4 และ ร.ต.อ.ภาสกร หินเธาว์ สว.กลุ่มงานสืบสวน ศสส.ภ.4 พร้อมพวก แถลงข่าวจับกุมตัว นายณรงค์ หรือเจมส์ พรไพบูลย์ อายุ 44 ปี อดีตนักฟุตบอล<orgName>ทีมชาติไทย</orgName> ปัจจุบันเป็นเจ้าของร้าน “หนองบัวลำภูผ้าไหม” ตั้งอยู่ใน จ.หนองบัวลำภู บ้านเดิมเขตบางกอกใหญ่ กรุงเทพฯ พร้อมของกลางยาไอซ์บรรจุถุงพลาสติก รวม 38 ถุง น้ำหนักรวม 38 กรัม รถปิกอัพมิตซูบิชิ สีเทาดำ ทะเบียน กข 4210 หนองบัวลำภู โทรศัพท์มือถือ บัตรเอทีเอ็มธนาคารกรุงศรีอยุธยา สมุดบัญชีเงินฝากธนาคารกรุงศรีอยุธยา และเอกสารเกี่ยวกับรถยนต์ </p>

<p>ทั้งนี้ สืบเนื่องจากมียาไอซ์เข้ามาแพร่ระบาดใน จ.ขอนแก่น พล.ต.ท.สุชาติ เหมือนแก้ว ผบช.ภ.4 จึงสั่งการให้ พ.ต.อ.ยรรยง และ ร.ต.อ.ภาสกร ออกแกะรอยสืบสวนจนทราบว่า ผู้ต้องหารายนี้แอบค้ายาไอซ์ โดยจะขับรถปิกอัพมาส่งยาไอซ์ให้ลูกค้า ซึ่งส่วนใหญ่เป็นผู้มีอันจะกินในพื้นที่ จ.ขอนแก่น หลายต่อหลายครั้ง จึงวางแผนส่งสายลับล่อซื้อยาไอซ์ 37 กรัม มูลค่า 1 แสนบาท กระทั่งผู้ต้องหาหลงกลขับรถปิกอัพนำยาไอซ์มาส่งมอบให้ภายในซอยมิตรภาพ 14 ถนนมิตรภาพ ต.ในเมือง อ.เมือง จ.ขอนแก่น เมื่อวันที่ 25 ก.ค.ที่ผ่านมา ตำรวจที่ซุ่มโป่งรออยู่จึงกรูกันเข้าจับกุมตัวได้คาหนังคาเขา พร้อมของกลางยาไอซ์ 27 กรัม ในกระเป๋าเสื้อ และตรวจค้นพบยาไอซ์อีก 1 กรัม ซุกซ่อนอยู่ในรถ และยึดของกลางที่เหลือไว้ได้ </p>

<p>สอบสวนเบื้องต้น นายณรงค์ ให้การรับสารภาพว่า เคยทำงานเป็นเจ้าหน้าที่<orgName>ธนาคารอาคารสงเคราะห์</orgName>ที่กรุงเทพฯ และเป็นอดีตนักฟุตบอล<orgName>สโมสรการท่าเรือ</orgName> กับ<orgName>ทีมชาติไทย</orgName>ในช่วงสั้น ๆ 2-3 ปี โดยเล่นตำแหน่งกองกลาง เมื่อปี 2534 คว้าตำแหน่งดาวรุ่งยอดเยี่ยม ต่อมาติด<orgName>ทีมชาติไทย</orgName>ชุดบี ได้ลงแข่งขันอยู่ในชุดเอเชี่ยนคัพปี 2535 มี นายนิวัฒน์ ศรีสวัสดิ์ เป็นผู้จัดการทีม พอปีถัดมาติด<orgName>ทีมชาติไทย</orgName>ชุดเอ หรือชุดใหญ่ มีนายศุภกิจ มีลาภกิจ เป็นผู้จัดการทีม และมีเพื่อนร่วมทีมชื่อดังในสมัยนั้นหลายต่อหลายคน อาทิ นที ทองสุขแก้ว, ชัยยงค์ ขำเปี่ยม, ส่งเสริม มาเพิ่ม ฯลฯ นอกจากนี้ ยังเคยไปค้าแข้งกับ<orgName>สโมสรฟุตบอล</orgName>ในฮ่องกง ก่อนกลับมาเล่นให้ทีมชื่อดังในไทย จนหันหลังจากวงการค้าแข้ง </p>

<p>อดีตนักฟุตบอล<orgName>ทีมชาติไทย</orgName> ให้การต่อว่า ต่อมาหลงผิดเข้าไปยุ่งเกี่ยวกับยาเสพติด จนต้องลาออกจากงานที่ธนาคาร จากนั้นก็แอบลักลอบค้ายาบ้ามาตลอด จนยุค พ.ต.ท.ทักษิณ ชินวัตร เป็นนายกรัฐมนตรี และมีนโยบายปราบปรามยาเสพติดอย่างเข้มข้นจริงจัง จึงต้องหนีการจับกุมระหกระเหินมากบดานที่ จ.หนองบัวลำภู และเปิดร้านขายผ้าไหม ต่อมาพรรคพวกมาชักชวนให้หันมาค้ายาไอซ์ เพราะเงินดี จึงรับยาไอซ์จากพรรคพวกในกรุงเทพฯ มาขายต่อให้ลูกค้าใน จ.ขอนแก่น โดยทำมาแล้ว 3 ครั้ง กระทั่งครั้งนี้มาถูกตำรวจจับกุมตัวได้ในที่สุด เบื้องต้น นายณรงค์ ถูกแจ้งข้อหา มียาเสพติดให้โทษประเภท 1 (ยาไอซ์) ไว้ในความครอบครองเพื่อจำหน่ายโดยผิดกฎหมาย.</p></body>
</news>
