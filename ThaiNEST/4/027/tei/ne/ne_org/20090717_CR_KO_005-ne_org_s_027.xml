<teiHeader>
<fileDesc>
<titleStmt>
  <title>ราชทัณฑ์นำร่องสร้างแดนฯแยกขังนักค้ายา  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090717/20821/%e0%b8%a3%e0%b8%b2%e0%b8%8a%e0%b8%97%e0%b8%b1%e0%b8%93%e0%b8%91%e0%b9%8c%e0%b8%99%e0%b8%b3%e0%b8%a3%e0%b9%88%e0%b8%ad%e0%b8%87%e0%b8%aa%e0%b8%a3%e0%b9%89%e0%b8%b2%e0%b8%87%e0%b9%81%e0%b8%94%e0%b8%99%e0%b8%af%e0%b9%81%e0%b8%a2%e0%b8%81%e0%b8%82%e0%b8%b1%e0%b8%87%e0%b8%99%e0%b8%b1%e0%b8%81%e0%b8%84%e0%b9%89%e0%b8%b2%e0%b8%a2%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline><orgName>ราชทัณฑ์</orgName>นำร่องสร้างแดนฯแยกขังนักค้ายา</headline>
<lead><orgName>ราชทัณฑ์</orgName>นำร่องสร้างแดนมั่นคงสูงสุดในเรือนจำกลางเขาบิน แยกขังนักค้ายาเสพติด 1,000 ราย ผู้เชี่ยวชาญสหรัฐ เผย ผู้คุมนำโทรศัพท์มือถือเข้าไปขายในเรือนจำเป็นปัญหาทั่วโลก แนะใช้เทคโนโลยีควบคุมแทนเจ้าหน้าที่</lead>
<neck></neck>
<body><p>(17ก.ค.) นายนัทธี จิตสว่าง อธิบดี<orgName>กรมราชทัณฑ์</orgName> จัดสัมมนาเจ้าหน้าที่และผู้บัญชาการเรือนจำ เรื่อง“แนวทางการป้องกันการใช้โทรศัพท์มือถือและยาเสพติดในเรือนจำของสหรัฐอเมริกา : แลกเปลี่ยนเรียนรู้ สู่งานราชทัณฑ์ไทย “ โดยเชิญ Dr.Jay David Jamieson ศาสตราจารย์แห่ง<orgName>มหาวิทยาลัยเซาท์เวส เท็กซัส เสต</orgName>ท มาบรรยายแนวทางป้องกันการนำโทรศัพท์มือถือและยาเสพติดเข้าในเรือนจำสหรัฐ </p>
 
<p> นายนัทธี กล่าวว่า ปัจจุบันรูปแบบการกระทำผิดของผู้ต้องขังเปลี่ยนไปจากเดิม โดยเฉพาะผู้ต้องขังที่เป็นผู้ค้ายาเสพติดรายสำคัญ ซึ่งด้วยเทคโนโลยีที่ทันสมัย ทำให้ ไม่ว่านักโทษกลุ่มนี้จะอยู่ที่ใดก็ยังสร้างความเดือดร้อนให้กับสังคมภายนอกได้ และมีการลักลอบนำของต้องห้ามเข้าเรือนจำ โดยปัญหาการลักลอบนำโทรศัพท์เข้าเรือนจำ และผู้ต้องขังรวมเป็นกลุ่มค้ายาเสพติดและเป็นกลุ่มมีอิทธิพลในเรือนจำ ได้กลายเป็นปัญหาสำคัญของเรือนจำทั่วโลก ซึ่งแนวทางของสหรัฐฯ คือ การสร้างเรือนจำความมั่นคงอย่างสูงสุด ( Super Maximum Security Prison ) สำหรับควบคุมผู้ต้องขังรายสำคัญด้วยระบบเทคโนโลยีสูงสุด มีเครื่องตัดสัญญาณโทรศัพท์ มีการแบ่งพื้นที่ควบคุมนักโทษเป็นกลุ่มเล็ก กลุ่มละไม่เกิน 10 คน เพื่อแยกนักโทษระดับพ่อค้ากับซามูไรหรือคนที่ถูกใช้ให้ค้ายาเสพติดออกจากกัน โดยจากข้อมูลพบว่า ผู้ต้องขังที่เป็นระดับพ่อค้ายาเสพติด จะไม่ลงมือทำการค้ายาเสพติดเอง เพราะกลัวการถูกยึดทรัพย์ แต่จะเลือกจ้างใช้ผู้ต้องขังยาเสพติดที่ระดับต่ำกว่าเป็นผู้ปฏิบัติเมื่อจับได้ ก็จะตัดตอนไม่ถึงตัวผู้ค้ารายใหญ่ </p>
 
<p> นายนัทธี กล่าวอีกว่า เรือนจำที่มีปัญหาค้ายาเสพติด และมีแผนในการสร้างเรือนจำความมั่นคงสูง มี 6 แห่ง ได้แก่ เรือนจำกลางเขาบิน เรือนจำกลางคลองเปรม เรือนจำกลางบางขวาง เรือนจำกลางคลองไผ่ เรือนจำกลางระยอง และเรือนจำกลางพิษณุโลก   ขณะนี้ ได้รับงบประมาณ 200 ล้านบาท นำร่องในการสร้างแดนมั่นคงสูงในเรือนจำกลางเขาบิน ซึ่งจะคัดกรองและย้ายผู้ต้องขังยาเสพติดรายสำคัญไปคุมขังที่เรือนจำกลางเขาบิน ประมาณ 1,000 คน โดยจะใช้ระบบขังเดี่ยวเป็นกลุ่มเล็กประมาณ 10 คน และติดตั้งเครื่องตัดสัญญาณโทรศัพท์มือถือภายในแดนคุมขัง รวมทั้งแยกผู้ต้องขังที่เป็นนักค้ายาเสพติด ออกจากผู้ต้องขังคดีอาญาอื่นที่รับจ้างทำงานให้ </p>
 
<p>ด้าน Dr.Jay David Jamieson กล่าวว่า <orgName>เรือนจำสหรัฐ</orgName> ก็มีปัญหาการลักลอบนำโทรศัพท์มือถือ ยาเสพติด และอาวุธเข้าเรือนจำ เนื่องจากจำนวนผู้ต้องขังที่มีมากขึ้น และเจ้าหน้าที่รายได้น้อย ทำให้เจ้าหน้าที่บางคนหารายได้จากการขายโทรศัพท์มือถือให้นักโทษ โดยราคาของโทรศัพท์มือถือนอกเรือนจำประมาณเครื่องละ 40 เหรียญ แต่หากนำเข้าไปในเรือนจำได้ราคาจะสูงถึง 200 เหรียญสหรัฐฯจึงได้ใช้ระบบเรือนจำมั่นคงอย่างสูงสุด เข้าไปควบคุมแทนการใช้เจ้าหน้าที่ควบคุมและใช้วิธีแยกขังเป็นกลุ่มย่อย โดยผู้ต้องขังรายสำคัญในเรือนจำเท็กซัส ประมาณ 50 คน ต้องตรวจละเอียดถึงขั้นล้วงทวารหนักเพื่อค้นหายาเสพติด นอกจากนี้ยังเพิ่มโทษนักโทษที่ลักลอบนำของต้องห้ามเข้าเรือนจำ ให้มีโทษเพิ่มถึงจำคุก 10 ปี และปรับอีก 2-3 แสนเหรียญ</p></body>
</news>
