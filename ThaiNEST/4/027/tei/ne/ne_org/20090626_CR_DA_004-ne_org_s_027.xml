<teiHeader>
<fileDesc>
<titleStmt>
  <title>สาวฉันทนาซื้อกินเองยาลดอ้วนหัวใจวายดับคาหอพัก  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-26 08:37:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5267  </bibl>
</sourceDesc>
</fileDesc>
</teiHeader>
<news>
<headline>สาว<orgName>ฉันทนา</orgName>ซื้อกินเองยาลดอ้วนหัวใจวายดับคาหอพัก</headline>
<lead></lead>
<neck></neck>
<body><p>สาว<orgName>ฉันทนา</orgName>กินยาลดความอ้วน หัวใจวายตายอนาถภายในหอพัก เพื่อนแฉ เหยื่อมีน้ำหนักตัวกว่า 60 กิโลกรัม และมีโรคประจำตัวหอบหืด เลยไปซื้อยาลดความอ้วนที่คลินิกมากินเอง โดยไม่ได้ไปปรึกษาแพทย์ หลังน้ำหนักลดไป 10 กิโล จึงเลิกกินยา เบื้องต้นคาดหยุดกินยากะทันหัน และมีโรคประจำตัวอยู่แล้ว เลยทำให้หัวใจวายเฉียบพลัน นำศพส่งนิติเวชผ่าหาสาเหตุอีกครั้ง ขณะที่เภสัชกรชี้ เป็นโรคหอบหืดกินยาลดความอ้วนมีสิทธิตาย</p>

<p>เมื่อเวลา 10.30 น. วันที่ 25 มิ.ย. พ.ต.ท.ยุทธจักร วรรณคีรี สวส.<orgName>สภ.บางปะอิน</orgName> จ.พระนครศรีอยุธยา รับแจ้งมีผู้หญิงนอนเสียชีวิต ภายในห้องพักเลขที่ 202 ชั้น 2 ที่หอพักมานิจ หมู่ 5 ต.สามเรือน รุดไปตรวจสอบพร้อมด้วยหน่วยกู้ภัยอยุธยารวมใจ ที่เกิดเหตุภายในห้องดังกล่าว พบศพ น.ส.สมจิตร ตรีชิต อายุ 30 ปี อยู่บ้านเลขที่ 29/1 หมู่ 8 ต.ห้วยทราย อ.หนองแค จ.สระบุรี เป็นสาวโรงงานแห่งหนึ่ง ในสวนอุตสาหกรรมโรจนะ นอนหงายเสียชีวิต ขึ้นอืดบนที่นอน คาดเสียชีวิตมาไม่ต่ำกว่า 2 วัน ตามร่างกายไม่มีบาดแผลถูกทำร้าย และในห้องไม่เจอร่องรอยการรื้อค้นหรือการต่อสู้ </p>
    
<p>จากการสอบสวน น.ส.อรยา หุ่นแก้ว อายุ 30 ปี เพื่อนผู้ตายให้การว่า ตนกับ น.ส. สมจิตรทำงานที่เดียวกัน โดยตนไม่เจอหน้าเพื่อนมา 2 วันแล้ว เลยมาหาที่ห้องพัก แต่พอเคาะเรียกเท่าไรก็ไม่มีเสียงตอบรับ จึงคิดว่าเพื่อนคงไปต่างจังหวัด เลยเดินทางกลับที่พัก สักพักมีเพื่อนโทรศัพท์มาหาตนโดยบอกว่า น.ส.สมจิตรเสียชีวิตแล้ว ตนเลยรีบเดินทางมาที่หอพัก และพบว่าเป็นความจริง</p>
    
<p>น.ส.อรยาให้การอีกว่า น.ส.สมจิตร นั้นมีโรคประจำตัวคือโรคหอบหืด และเป็นคนรูปร่างอ้วนมีน้ำหนักกว่า 60 กิโลกรัม ต่อมาผู้ตายอยากผอมเลยไปซื้อยาลดความอ้วน ที่คลินิกแห่งหนึ่งมากิน ผ่านไปหลายวัน น้ำหนักของ น.ส.สมจิตรลดลงไป 10 กิโลกรัม ทำให้รูปร่างดีขึ้น ผู้ตายเลยหยุดกินยามาได้ 2 สัปดาห์ กระทั่งเสียชีวิตดังกล่าว</p>
    
<p>เบื้องต้นเจ้าหน้าที่สันนิษฐานว่า น.ส.สมจิตรไปซื้อยาลดความอ้วนมากินเอง โดยไม่ได้ไปปรึกษาแพทย์ผู้เชี่ยวชาญ พอเห็นว่าน้ำหนักลดลงจนพอใจแล้วเลยหยุดกินยากะทันหัน ประกอบกับมีโรคประจำตัวคือหอบหืด จึงทำให้หัวใจวายเฉียบพลันขณะนอนอยู่คนเดียว อย่างไรก็ตามให้หน่วยกู้ภัยนำศพส่งสถาบันนิติเวช รพ. ตร.เพื่อชันสูตรสาเหตุที่แท้จริงต่อไป สำหรับภัยของยาลดความอ้วน ที่ผู้หญิงกินไปแล้วทำให้ต้องเสียชีวิตหลายรายนั้น เคยเกิดขึ้นเป็นข่าวหน้าหนึ่งมาแล้วหลายครั้งหลายหน แต่ว่าหญิงสาวหลายคนยังไม่เข็ด สุดท้ายต้องจบชีวิตในที่สุด</p>
    
<p>ขณะที่นายสุชาติ ถนอมวรากรณ์ เภสัชกร<orgName>สำนักงานสาธารณสุขจังหวัดพระนครศรีอยุธยา</orgName>ระบุว่า ยาลดความอ้วนมีด้วยกัน 2 กลุ่ม คือประเภทออกฤทธิ์ต่อจิตประสาท หรือมีผลต่อระบบประสาทส่วนกลาง ยาพวกนี้ได้แก่ ยาบ้า ยาเสพติด แอมเฟตามีน เมื่อกินเข้าไปแล้วจะทำให้รู้สึกไม่อยากกินอาหาร ทำให้ร่างกายซูบผอม ถือเป็นยาอันตราย ไม่มีจำหน่ายในร้านขายยาทั่วไป อีกประเภทหนึ่งจะมีเฉพาะคลินิกหรือ รพ. จะสั่งจ่ายตามความเห็นของแพทย์เท่านั้น เนื่องจากจะมีผลทำให้บางคนมีอาการคลุ้มคลั่ง หรืออาจช็อก นอกจากนี้ยังมีผลทำให้เกิดอาการง่วงซึม นอนไม่หลับ</p>
    
<p>ส่วนกลุ่มที่ 2 เป็นยาที่ไม่ออกฤทธิ์ต่อจิตประสาทโดยตรง แต่จะไปมีผลต่อระบบทางเดินอาหาร ปกติยากลุ่มนี้จะใช้ในการรักษาโรค โดยมีการดัดแปลงไปปนในยาถ่าย ยาระบาย ยานอนหลับ ซึ่งร้านขายยาจะให้ยาเหล่านี้ด้วย เมื่อมาซื้อยาลดความอ้วน สำหรับกรณีของ น.ส.สมจิตรนั้นไม่ทราบว่าสาเหตุมาจากยาลดความอ้วนหรือไม่ เพราะยังไม่ทราบว่าเป็นยากลุ่มไหน แต่กรณีถ้าหยุดยาลดความอ้วนไป 2 สัปดาห์แล้วทำให้เสียชีวิตนั้นความเป็นไปได้ค่อนข้างยาก แต่ ถ้าหากกินเข้าไปมากเกินขนาดอาจทำให้ช็อกได้ หรือถ้าแพ้ยาอย่างรุนแรงก็อาจทำให้เสียชีวิตได้เช่นกัน ส่วนคนที่เป็นโรคไต ความดันโลหิตสูง โรคหัวใจ โรคตับและโรคภูมิแพ้ หากกินยาลดความอ้วนอาจทำให้เสียชีวิตได้เหมือนกัน กรณีของ น.ส.สมจิตรถือว่าอันตรายมาก เพราะเจ้าตัวหนักกว่า 60 กก. เหลือแค่ไม่ถึง 50 กก. เนื่องจากตามหลักแล้วไม่ควรเกินอาทิตย์ละ 1 กก. เท่านั้น.</p></body>
</news>
