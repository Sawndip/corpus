<teiHeader>
<fileDesc>
<titleStmt>
  <title>ฆ่าโหดกระหน่ำแทง10แผลหญิงสาวนิรนาม  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090718/20887/%e0%b8%86%e0%b9%88%e0%b8%b2%e0%b9%82%e0%b8%ab%e0%b8%94%e0%b8%81%e0%b8%a3%e0%b8%b0%e0%b8%ab%e0%b8%99%e0%b9%88%e0%b8%b3%e0%b9%81%e0%b8%97%e0%b8%8710%e0%b9%81%e0%b8%9c%e0%b8%a5%e0%b8%ab%e0%b8%8d%e0%b8%b4%e0%b8%87%e0%b8%aa%e0%b8%b2%e0%b8%a7%e0%b8%99%e0%b8%b4%e0%b8%a3%e0%b8%99%e0%b8%b2%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline>ฆ่าโหดกระหน่ำแทง10แผลหญิงสาวนิรนาม</headline>
<lead>ฆ่าโหดกระหน่ำแทง 10 แผลหญิงสาวนิรนามตายคาม้าหินอ่อนริมทางรถไฟ ตำรวจเชื่อคนร้ายโกรธแค้น หลังเคลียร์ปัญหาหัวใจไม่ลงตัว ส่วนอีกประเด็นถูกลวงมาข่มขืน-ชิงทรัพย์ ส่งศพให้นิติเวชตรวจหาร่องรอยข่มขืน</lead>
<neck></neck>
<body><p>เมื่อเวลา 06.00 น. วันที่ 17 กรกฎาคม พ.ต.ท.สนิท สุดทองคง สว.สอบสวน <orgName>สภ.ทุ่งลุง</orgName> อ.หาดใหญ่ จ.สงขลา ได้รับแจ้งจากพลเมืองดีว่า มีคนถูกแทงเสียชีวิตที่ริมทางรถไฟ ถนนพลพิชัย หน้าตลาดนัดครูไข่ ต.บ้านพรุ หลังรับแจ้งรุดไปตรวจสอบยังที่เกิดเหตุ พร้อมหน่วยกู้ภัยบ้านพรุ</p>

<p> ที่เกิดเหตุพบศพหญิงสาวไม่ทราบชื่อ เสียชีวิตอยู่ข้างโต๊ะม้าหินอ่อนใต้ต้นมะขาม สภาพศพนอนหงายสวมเสื้อยืดสายเดี่ยวสีดำ กางเกงยีนสีน้ำเงิน สวมถุงน่องสีเนื้อ รองเท้าหนังส้นสูงสีดำ อายุประมาณ 20-25 ปี ตรวจสอบตามร่างกายถูกแทงด้วยของมีคมไม่ทราบชนิดเข้าหน้าอก ใต้ราวนมราว 7 แผลและด้านหลังอีก 3 แผล เบื้องต้นแพทย์สันนิษฐานว่าผู้ตายน่าจะเสียชีวิตประมาณ 4 ชม. ส่วนสถานที่เกิดเหตุโดยรอบไม่มีร่องรอยการต่อสู้ สอบถามชาวบ้านที่อยู่บริเวณดังกล่าวไม่มีใครรู้จัก</p>

 <p>จากการตรวจค้นในตัวผู้ตายไม่พบหลักฐานใดๆ ว่าเป็นใครมาจากไหน มีเพียงนาฬิกาเรือนทองสลับเงิน 1 เรือน เบื้องต้นเจ้าหน้าที่ตั้งไว้สองประเด็น คือเรื่องชู้สาวและฆ่าชิงทรัพย์ เนื่องจากไม่พบกระเป๋าใส่เงินของผู้ตาย และจากการดูลักษณะการแต่งตัวคล้ายสาวทำงานตามห้องอาหาร หรืออาจจะเป็นพนักงานในร้านคาราโอเกะที่หนึ่งที่ใด ซึ่งอาจจะถูกแฟนหนุ่มนัดออกมาเคลียร์ปัญหาหัวใจ แต่ตกลงกันไม่ได้ก็เลยกระหน่ำแทงเสียชีวิต ส่วนอีกประเด็น ผู้ตายอาจถูกคนร้ายลวงมาชิงทรัพย์ หรือลวงมาข่มขืน แต่เหยื่อขัดขืนต่อสู้ คนร้ายจึงฆ่าปิดปาก และชิงทรัพย์ไป</p>

 <p>อย่างไรก็ตาม เจ้าหน้าที่ตำรวจจะเร่งสืบสวนหาพยานหลักฐาน และสาเหตุที่แน่ชัดอีกครั้งเพื่อติดตามคนร้ายมาดำเนินคดีต่อไป ส่วนศพได้นำส่ง<orgName>โรงพยาบาลสงขลานครินทร์</orgName> อ.หาดใหญ่ เพื่อให้แพทย์ตรวจหารายละเอียดเพิ่มเติม และหาร่องรอยการถูกข่มขืนด้วย</p></body>
</news>
