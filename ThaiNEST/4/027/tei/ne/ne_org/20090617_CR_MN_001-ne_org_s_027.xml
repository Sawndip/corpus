<teiHeader>
<fileDesc>
<titleStmt>
  <title>“นครบาล” ขุนตำรวจหญิงคุมฝูงชน รับมือม็อบแดงป่วน!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-17 13:17:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000068338  </bibl>
</sourceDesc>
</fileDesc>
</teiHeader>
<news>
<headline>“<orgName>นครบาล</orgName>” ขุนตำรวจหญิงคุมฝูงชน รับมือม็อบแดงป่วน!</headline>
<lead>“วรพษ์ โต้โผใหญ่เปิดฝึกกองร้อยควบคุมฝูงชนแก่ตำรวจหญิง 118 นาย เพื่อเตรียมพร้อมรับสถานการณ์ชุมนุมใหญ่ 27 มิ.ย.ของ<orgName>กลุ่มเสื้อแดง</orgName> เน้นปรับกลยุทธรับมือม็อบดาวกระจาย สร้างความวุ่นวายให้บ้านเมือง</lead>
<neck></neck>
<body><p>วันนี้ (17 มิ.ย.) ที่กองบัญชาการ<orgName>ตำรวจนครบาล</orgName> พล.ต.ท.วรพงษ์ ชิวปรีชา ผบช.น.เป็นประธานเปิดฝึกอบรมโครงการทบทวนกองร้อยควบคุมฝูงชนหญิง แก่ข้าราชการตำรวจหญิง ที่ปฏิบัติหน้าที่ควบคุมฝูงชน ในสังกัด บช.น.จำนวน 118 นาย</p>
       
      <p>พล.ต.ท.วรพงษ์ กล่าวว่า ปัจจุบันสถานการณ์การชุมนุมของประชาชนมีแนวโน้มไปสู่การใช้ความรุนแรงในการเข้าแก้ไขปัญหา มีการดำเนินกลยุทธ์ในลักษณะดาวกระจาย ที่สร้างความเดือดร้อนวุ่นวายให้กับประชาชนในสังคมเป็นส่วนมาก นอกจากนี้ กลุ่มผู้ชุมนุมยังใช้กลยุทธ์ต่าง ๆ เช่นใช้สตรีและเด็กที่เข้ามาร่วมชุมนุมเรียกร้องเป็นแนวหน้าและแนวกำแพงมนุษย์ เพื่อไม่ให้เจ้าหน้าที่เข้าดำเนินการตามกฎหมายได้ หรือหากเข้าดำเนินการก็จะเป็นการใช้ความรุนแรงที่ละเมิดสิทธิมนุษยชน บช.น.เป็นหน่วยงานที่มีหน้าที่รับผิดชอบโดยตรงในการเข้าบัญชาการ และควบคุมสถานการณ์การชุมนุม จึงมีแนวคิดในการนำเอาตำรวจหญิงมาเป็นกำลังกองร้อยควบคุมฝูงชนหญิงที่สามารถเข้าปฏิบัติการในภารกิจดังกล่าว</p>
       
       <p>พล.ต.ท.วรพงษ์ กล่าวต่อว่า จะมีการฝึกการบริหารจิตเพื่อการพัฒนา และยังฝึกปฏิบัติการต่อสู้ป้องกันตัว การฝึกยุทธวิธีตำรวจ การฝึกปฏิบัติในการควบคุมฝูงชน และการฝึกปฏิบัติการปฐมพยาบาลเบื้องต้น โดยจะมีการฝึกปฏิบัติจริงที่ลานอเนกประสงค์ กองกำกับการ 3 บก.ตปพ. ภายในกองบัญชาการตำรวจนครบาล</p>
       
       <p>“การฝึกอบรมครั้งนี้เป็นการเพิ่มศักยภาพและประสิทธิภาพในการเข้าปฏิบัติภารกิจด้านการควบคุมฝูงชนและการให้ความช่วยเหลือด้านการปฐมพยาบาลแก่กลุ่มผู้ชุมนุม และสามารถเข้าปฏิบัติหน้าที่ที่กองร้อยควบคุมฝูงชนโดยทั่วไปเข้าดำเนินการไม่ได้ อีกทั้งยังเป็นการสร้างภาพลักษณ์ที่ดีของกองบัญชาการตำรวจนครบาล และสำนักงานตำรวจแห่งชาติในการงดใช้ความรุนแรง และดำเนินการตามหลักสิทธิมนุษยชน” พล.ต.ท.วรพงษ์ กล่าว</p>
       
       <p>ทั้งนี้ การฝึกอบรมในครั้งนี้จะมีการจัดขึ้น 3 วัน ตั้งแต่วันที่ 17-19 มิถุนายนนี้ เพื่อเป็นการเตรียมความพร้อมรับมือ<orgName>กลุ่มผู้ชุมนุมแนวร่วมประชาธิปไตยต่อต้านเผด็จการแห่งชาติ (นปช.)</orgName> ที่จะชุมนุมใหญ่ในวันที่ 27 มิถุนายนนี้ ด้วย</p></body>
</news>
