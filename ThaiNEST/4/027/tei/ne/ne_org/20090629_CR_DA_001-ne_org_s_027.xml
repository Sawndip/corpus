<teiHeader>
<fileDesc>
<titleStmt>
  <title>ศาลไม่รับคำร้องถอนคำสั่งชันสูตรศพคดีตากใบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-29 15:28:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5671  </bibl>
</sourceDesc>
</fileDesc>
</teiHeader>
<news>
<headline><orgName>ศาล</orgName>ไม่รับคำร้องถอนคำสั่งชันสูตรศพคดีตากใบ</headline>
<lead></lead>
<neck></neck>
<body><p>ที่ศาลอาญา ถ.รัชดาภิเษก วันนี้(29 มิ.ย.) กลุ่มญาติผู้เสียชีวิตจำนวน 78 ศพจากเหตุการณ์สลายการชุมนุมที่ อ.ตากใบ จ.นราธิวาส กว่า 10 คน เดินทางมาพร้อมกับนายรัษฎา มนูรัษฎา ทนายความ ยื่นคำร้องเพื่อขอให้<orgName>ศาลอาญา</orgName>เพิกถอนคำสั่งของ<orgName>ศาลจังหวัดสงขลา</orgName> ที่มีคำสั่งไต่สวนชันสูตรพลิกศพผู้เสียชีวิต 78 ศพ เมื่อวันที่ 29 พ.ค.ที่ผ่านมาเนื่องจากเห็นว่า <orgName>ศาลจังหวัดสงขลา</orgName> ออกคำสั่งโดยไม่ถูกต้อง และไม่เป็นธรรมตามรัฐธรรมนูญ และประมวลวิธีพิจารณาความอาญา มาตรา 150 เรื่องการไต่สวนชันสูตรพลิกศพ และขอให้<orgName>ศาลจังหวัดสงขลา</orgName>ทำคำสั่งชันสูตรพลิกศพใหม่ตามข้อเท็จจริงที่ปรากฏจากพยานหลักฐานในสำนวน</p>

<p>ทั้งนี้การไต่สวนคดีนี้มีนายพิเชต สุนทรพิพิธ ประธานคณะกรรมการอิสระเพื่อตรวจสอบหาข้อเท็จจริงการสลายการชุมนุมที่หน้าที่ สภ.ตากใบ ที่แต่งตั้งโดยนายกรัฐมนตรีสมัย พ.ต.ท.ทักษิณ ชินวัตร, นายเจิมศักดิ์ ปิ่นทอง กรรมาธิการ<orgName>การพัฒนาสังคมและความมั่นคงของมนุษย์</orgName>วุฒิสภา, พล.ต.อ.ประทิน สันติประภพ ประธานกรรมาธิการสอบสวนข้อเท็จจริงวุฒิสภา, นายสานูสี แจ๊ะแม ประชาชนที่อยู่ในเหตุการณ์และผู้ถูกเจ้าหน้าที่ทหารควบคุมตัวหลังสลายการชุมนุม และพยานอีกหลายปาก เบิกความสรุปได้ว่า ในการขนย้ายผู้ร่วมชุมนุม เจ้าหน้าที่จับผู้ร่วมชุมนุมมัดมือไขว้หลัง ให้นอนคว่ำหน้าและทับซ้อนกันมาท้ายรถบรรทุก เมื่อขนย้ายผู้ชุมนุมมาถึงค่ายอิงคยุทธบริหาร พบว่ามีผู้เสียชีวิตเกิดขึ้น แต่คำสั่ง<orgName>ศาลจังหวัดสงขลา</orgName> ไม่ได้มีคำสั่งถึงพฤติการณ์ที่ตายที่แท้จริง ดังนั้นผู้ร้องจึงขอให้<orgName>ศาลอาญา</orgName> เพิกถอนคำสั่งศาลจังหวัดสงขลา และให้<orgName>ศาลจังหวัดสงขลา</orgName>ทำคำสั่งชันสูตรพลิกศพใหม่ตามข้อเท็จจริงที่ปรากฏจากพยานหลักฐานในสำนวน </p>

<p>อย่างไรก็ตาม ศาลพิเคราะห์คำร้องแล้วมีคำสั่งไม่รับคำร้อง เนื่องจากไม่ปรากฏว่า สำนวนคดีดังกล่าวมีการยื่นฟ้องที่ศาลอาญามาก่อน หากญาติผู้เสียชีวิตจะยื่นคัดค้านคำสั่งไต่สวนชันสูตรพลิกศพ ต้องไปยื่นที่ศาลจังหวัดสงขลาผู้ทำสำนวน ซึ่งญาติผู้เสียชีวิตก็จะดำเนินการต่อไป </p>
  
<p>ด้านนายสมชาย หอมละออ ประธาน<orgName>มูลนิธิผสานวัฒนธรรม</orgName> กล่าวว่า จากหลักฐานที่ปรากฎทั้งพยานภาพวีดีโอ และภาพบอกเล่าพบว่าผู้ตายทั้ง 78 คน ถูกจับมัดมือไขว้หลัง แล้วพาขึ้นรถบรรทุก นอนทับซ้อนกันอยู่หลายชั้นเคลื่อนย้ายจาก จ.นราธิวาส ไป จ.ปัตตานี ใช้เวลาร่วม 12 ชั่วโมง จนพบว่าเสียชีวิต จากเหตุดังกล่าวจึงต้องมีผู้รับผิดชอบ และเมื่อกลุ่มญาติเห็นว่าคำสั่งศาลยังไม่สมบูรณ์ซึ่งระบุเพียงว่าขาดอากาศหายใจ จึงได้มายื่นคำร้องเพื่อให้เพิกถอนคำสั่งดังกล่าว </p>
      
<p>'เราจะต่อสู้ตามกฎหมายเพื่อขอความยุติธรรม แต่ไม่เห็นด้วยและขอต่อต้านผู้ที่แอบอ้าง ข่มขู่ที่จะทำร้ายผู้พิพากษาในพื้นที่' นายสมชาย กล่าว.</p></body>
</news>
