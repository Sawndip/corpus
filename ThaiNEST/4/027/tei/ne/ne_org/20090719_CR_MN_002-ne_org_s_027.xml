<teiHeader>
<fileDesc>
<titleStmt>
  <title>ปส.ยัน ส.ต.ท.วราวุฒิ เปลี่ยนชื่อทำงานให้ดีเอสไอ  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-19 17:09:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000081449  </bibl>
</sourceDesc>
</fileDesc>
</teiHeader>
<news>
<headline>ปส.ยัน ส.ต.ท.วราวุฒิ เปลี่ยนชื่อทำงานให้<orgName>ดีเอสไอ</orgName></headline>
<lead>รอง ผบช.ปส.ยอมรับ ส.ต.อ.วรวุฒิ เคยเปลี่ยนชื่อทำงานให้<orgName>ดีเอสไอ</orgName> ยันเจ้าตัวยังไม่ประสานเข้ามอบตัวคดีลอบยิงสนธิ หลังถูกให้ออกจากราชการ</lead>
<neck></neck>
<body><p> วันนี้ (19 ก.ค.) พล.ต.ต.อดิเทพ ปัญจมานนท์ รอง ผบช.ปส.กล่าวถึงความคืบหน้าการติดตามตัว ส.ต.อ.วรวุฒิ มุ่งสันติ ตำรวจสังกัด<orgName>ศูนย์ข่าว บช.ปส.</orgName>ช่วยราชการ<orgName>กรมสอบสวนคดีพิเศษ (ดีเอสไอ)</orgName> ผู้ต้องหาตามหมายจับคดีลอบยิง นายสนธิ ลิ้มทองกุล แกนนำพันธมิตรประชาชนเพื่อประชาธิปไตย ว่า หลังจากที่ พล.ต.ท.วุฒิ ลิปตพัลลภ ผบช.ปส.ลงนามคำสั่งให้ ส.ต.อ.วรวุฒิออกจากราชการแล้วเมื่อวันที่ 17 ก.ค.ที่ผ่านมา เนื่องจากผิดวินัยร้ายแรงจากการขาดราชการเกิน 15 วัน ทำให้ความเป็นเจ้าพนักงานสิ้นสุดลงทันที</p>
       
       <p>“จนถึงขณะนี้ ส.ต.อ.วรวฺฒิ ยังไม่มีการติดต่อขอเข้ามอบตัว อย่างไรก็ดี ทราบว่า ทีมสอบสวนของ พล.ต.อ.ธานี สมบูรณ์ทรัพย์ รอง ผบ.ตร.กำลังติดตามตัวอย่างใกล้ชิด ส่วนทาง บช.ปส. ได้ประสานติดต่อกับญาติของ ส.ต.อ.วรวุฒิ เพื่อขอให้เข้ามอบตัว แต่ทางญาติก็ยืนยันว่าไม่สามารถติดต่อได้เช่นกัน” พล.ต.ต.อดิเทพ กล่าว</p>
       
       <p>ส่วนกรณีที่<orgName>ดีเอสไอ</orgName>ได้ทำหนังสือลับส่งถึงอธิบดีกรมการปกครอง เพื่อขอให้จัดทำฐานข้อมูลทะเบียนบุคคลใหม่ โดยให้เปลี่ยน ชื่อ-นามสกุล และที่อยู่ ของ ส.ต.อ.วรวุฒิ เป็นนายอรรถพล ปาทาน เพื่อแฝงตัวเข้าไปสืบราชการในขบวนการค้ายาเสพติดทางภาคใต้นั้น พล.ต.ต.อดิเทพ กล่าวว่า ข้อมูลดังกล่าวแสดงถึงข้อเท็จจริงที่ ส.ต.อ.วรวุฒิ เคยทำงานให้กับดีเอสไอ อย่างไรก็ดี สังกัดของ ส.ต.อ.วรวุฒิ ยังคงอยู่ที่ บช.ปส.</p></body>
</news>
