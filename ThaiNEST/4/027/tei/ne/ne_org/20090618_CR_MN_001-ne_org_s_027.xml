<teiHeader>
<fileDesc>
<titleStmt>
  <title>โชเฟอร์แท็กซี่น้ำใจงาม เก็บเงิน 7 หมื่นคืนเจ้าของ!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-18 17:49:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000069052  </bibl>
</sourceDesc>
</fileDesc>
</teiHeader>
<news>
<headline>โชเฟอร์แท็กซี่น้ำใจงาม เก็บเงิน 7 หมื่นคืนเจ้าของ!</headline>
<lead>แท็กซี่คนดีของสังคม! เก็บกระเป๋าสตางค์ผู้โดยสารทำตกหล่นในรถ ส่งคืนเจ้าของพร้อมเงินสดกว่า 7 หมื่น เจ้าของสุดแสนดีใจ และใจดีตอบแทนน้ำใจแท็กซี่ 4 พัน บอกคงทำร่วงจากตัก จังหวะที่มีรถ จยย.วิ่งตัดหน้าแท็กซี่เบรกกะทันหัน</lead>
<neck></neck>
<body><p>วันนี้ (18 มิ.ย.) เมื่อเวลา 15.30 น.ที่สถานีวิทยุพิทักษ์สันติราษฎร์ สวพ.FM 91 ถนนพหลโยธิน แขวงลาดยาว เขตจตุจักร กรุงเทพฯ นายมงคล รัตนาธิวัฒน์ อายุ 33 ปี อยู่บ้านเลขที่ 39/3 หมู่ 4 ต.ตรึม อ.ศิขรภูมิ จ.สุรินทร์ ได้เดินทางมาที่ สวพ.91 เพื่อส่งมอบคืนกระเป๋าสตางค์ พร้อมเงินสด ธนบัตรเงินสกุลยูโร และธนบัตรสกุลเงินไทย มูลค่ารวมแล้วกว่า 70,000 บาท ให้กับ นางสาวณัชชา บานแย้ม อายุ 33 ปี ซึ่งทำหล่นหายขณะใช้บริการเมื่อคืนวันที่ 17 มิถุนายน ที่ผ่านมา โดยมี นางสาวผ่องใส ศรีวังพล ผู้จัดการสถานี ร่วมเป็นสักขีพยาน</p>
       
       <p>จากการตรวจนับเงินสดภายในกระเป๋า พร้อมกับเจ้าหน้าที่สถานีวิทยุฯ พบว่า มีเงินสดธนบัตรฉบับละ 1,000 บาท 3 ใบ, ธนบัตรสกุลเงิน ยูโร ฉบับละ 100 ยูโร จำนวน 13 ใบ, ธนบัตรสกุลเงิน ยูโร ฉบับละ 50 ยูโร จำนวน 3 ใบ, ธนบัตรสกุลเงินดอลลาร์ 1 ใบ มูลค่ารวมแล้วกว่า 70,000 บาท</p>
       
       <p>นายมงคล เปิดเผยว่า ตนมีอาชีพขับขี่รถแท็กซี่ โดยเมื่อเวลา 23.30 น.วันที่ 17 มิถุนายน 2552 ที่ผ่านมา ตนขับรถแท็กซี่โตโยต้า สีชมพู ทะเบียน ทล 8711 กรุงเทพฯ รับผู้โดยสารจากบริเวณหน้าสถานีขนส่งเอกมัย ถนนสุขุมวิท ไปส่งที่ซอยอินทามระ 15 หลังจากนั้น ก็ขับรถตระเวนรับ-ส่ง ผู้โดยสาร กระทั่งได้ผู้โดยสารเป็นวัยรุ่นชายหญิง 2 คน จากบริเวณหน้าตลาด อ.ต.ก.ให้ไปส่งที่อรุณอัมรินทร์ ขณะที่ผู้โดยสารทั้ง 2 คน ก้าวขึ้นรถพบกระเป๋าสตางค์สีดำ ตกอยู่บริเวณที่วางเท้าผู้โดยสารตอนหลัง ตนจึงรับปากกับผู้โดยสาร ว่า จะนำกระเป๋ากลับไปส่งคืนให้เจ้าของ แต่เนื่องจากไม่ทราบว่ากระเป๋าใบดังกล่าวเป็นของผู้โดยสารรายใด จึงตัดสินใจขับรถนำกระเป๋ามาส่งมอบให้กับเจ้าหน้าที่<orgName>สถานีวิทยุ สวพ.FM 91</orgName> เพื่อประชาสัมพันธ์ติดตามหาเจ้าของต่อไป</p>
       
       <p>“ผมยอมรับว่า เงินกว่า 70,000 บาท เป็นจำนวนเงินที่มากสำหรับอาชีพอย่างผม ซึ่งตลอด 5-6 ปีที่ขับขี่รถแท็กซี่ ไม่เคยมีผู้โดยสารลืมเงินสด หรือทรัพย์สินมีค่าไว้บนรถ กรณีที่เกิดขึ้นเป็นครั้งแรก ไม่คิดอยากจะได้เป็นของตัวเอง เพราะเงินดังกล่าวไม่ได้ทำให้ผมเองรวยขึ้น ผมรับปากผู้โดยสารวัยรุ่นทั้ง 2 คนไว้แล้ว ต้องทำตามคำพูด และเชื่อว่า เงินก้อนดังกล่าวจะมีประโยชน์มากสำหรับเจ้าของเงิน” นายมงคล กล่าว</p>
       
       <p>ด้าน นางสาวณัชชา บานแย้ม อายุ 33 ปี บ้านเลขที่ 78 หมู่ 8 ต.กลัดหลวง อ.ท่ายาง จ.เพชรบุรี กล่าวว่า ภายหลังเดินทางกลับมาจากการท่องเที่ยวพักผ่อนที่พัทยา จังหวัดชลบุรี กับสามีชาวฝรั่งเศส ตนมาลงรถที่สถานีขนส่งเอกมัย ถนนสุขุมวิท เพื่อนั่งรถแท็กซี่ กลับห้องพักภายในซอยอินทามระ 15 ถนนสุทธิสารวินิจฉัย ส่วนสามีเดินทางไปขึ้นเครื่องบินที่สนามบินสุวรรณภูมิ ระหว่างที่ใช้บริการรถแท็กซี่กลับที่พัก ตนหยิบธนบัตรฉบับละ 1,000 บาท ออกมาจากกระเป๋าสตางค์ เพื่อให้โชเฟอร์แท็กซี่จ่ายค่าผ่านทางพิเศษ ที่ด่านเพลินจิต หลังจากนั้น ได้กำเงินทอนไว้ในมือ เพื่อเตรียมไว้จ่ายค่าโดยสาร ส่วนกระเป๋าสตางค์สีดำใบดังกล่าว ซึ่งบรรจุเงินสดธนบัตรฉบับละ 1,000 บาท 3 ใบ, ธนบัตรสกุลเงิน ยูโร ฉบับละ 100 ยูโร จำนวน 13 ใบ, ธนบัตรสกุลเงิน ยูโร ฉบับละ 50 ยูโร จำนวน 3 ใบ, ธนบัตรสกุลเงินดอลลาร์ 1 ใบ มูลค่ารวมแล้วกว่า 70,000 บาท วางไว้บริเวณหน้าตัก</p>
       
       <p>นางสาวณัชชา กล่าวต่อว่า ขณะที่โชเฟอร์แท็กซี่กำลังจะเลี้ยวขวาบริเวณแยกสุทธิสาร ถนนวิภาวดี-รังสิต มีรถจักรยานยนต์คันหนึ่งขับตัดหน้า ทำให้ผู้ขับขี่รถแท็กซี่ต้องเบรกกะทันหัน และอาจเป็นสาเหตุทำให้กระเป๋าสตางค์ที่บรรจุเงินสดทั้งหมดหล่นจากหน้าตักไปอยู่กับพื้นที่วางเท้า โดยที่ตนไม่รู้ตัว มาทราบว่า กระเป๋าสตางค์หายหลังจากเวลาผ่านไปประมาณ 30 นาที ตอนนั้นตื่นเต้นมาก จนทำอะไรไม่ถูก เพื่อนข้างห้องที่ทราบข่าวต่างก็เข้ามาช่วยเหลือ ช่วยโทรศัพท์เข้ามายังหมายเลข 1644 ของทาง<orgName>สถานีวิทยุ สวพ.FM 91</orgName> เพื่อประชาสัมพันธ์ตามหาผู้ขับขี่รถแท็กซี่ พร้อมกับให้กำลังใจ</p>
       
       <p>“คิดว่า จะได้คืนเฉพาะกระเป๋าสตางค์ กับเอกสาร ส่วนเงินสดนั้นคงจะไม่ได้คืน เพราะเศรษฐกิจปัจจุบันโอกาสได้คืนน้อยมาก รู้สึกดีใจ และขอขอบคุณ คุณมงคล ที่เก็บได้แล้วนำมาฝากไว้ที่สถานีวิทยุพิทักษ์สันติราษฎร์ สวพ.FM 91 เงินสดที่อยู่ในกระเป๋าครบถ้วนทุกบาท ทุกสตางค์ เป็นเรื่องมหัศจรรย์ที่เกิดขึ้นกับฉันและลูกสาว สามีชาวฝรั่งเศสมอบเงินจำนวนดังกล่าวให้ฉันและลูกสาว เพื่อไว้ใช้จ่าย เพราะฉันเพิ่งรับการผ่าตัดโรคหัวใจรั่ว เมื่อไม่นานที่ผ่านมา ซึ่งแพทย์ให้พักฟื้นเป็นระยะเวลา 6-7 เดือน หากไม่ได้เงินจำนวนดังกล่าวคืน ครอบครัวฉันต้องเดือดร้อนแน่นอน” นางสาวณัชชา กล่าว</p>
       
       <p>ผู้สื่อข่าวรายงานว่า นางสาวณัชชา บานแย้ม ได้มอบเงินจำนวน 4,000 บาท เพื่อเป็นสินน้ำใจให้กับ นายมงคล รัตนาธิวัฒน์ โชเฟอร์แท็กซี่คนดี ตอบแทนความมีน้ำใจในครั้งนี้ด้วย</p></body>
</news>
