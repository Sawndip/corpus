<teiHeader>
<fileDesc>
<titleStmt>
  <title>ผวาจดหมายลึกลับขู่ฆ่าลิเก"ไชยา"  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-06-30 08:40:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=5750  </bibl>
</sourceDesc>
</fileDesc>
</teiHeader>
<news>
<headline>ผวาจดหมายลึกลับขู่ฆ่าลิเก"ไชยา"</headline>
<lead></lead>
<neck></neck>
<body><p>ภัยมืดคุกคาม พระเอกลิเกคนดัง “ไชยา มิตรชัย” ถูกจดหมายลึกลับ ขู่ฆ่าพร้อมกรรโชกทรัพย์วิ่งโร่แจ้งตำรวจ ถูกจดหมายลึกลับจาก<orgName>ไปรษณีย์เชียงใหม่</orgName> ขู่กรรโชกเอาเงินครึ่งแสน  อ้างหน้าตาเฉยปมเหตุ จากพวงมาลัยพ่อยก-แม่ยก ทำให้ครอบครัวเดือดร้อน พร้อมขู่อย่าแจ้งความเด็ดขาด ขีดเส้นตายดีเดย์ 30 มิ.ย. ส่ง “เอสเอ็มเอส” ยืนยันข้อเรียกร้อง เจ้าตัวเผยคนในครอบครัวกังวลเลยแจ้งความ ด้าน ตร.ส่งลายนิ้วมือแฝงซอง จม.ล่าตัว พร้อมส่งชุดสืบควานหาตัวถึงเชียงใหม่</p>

<p>เมื่อเวลา 14.00 น. วันที่ 29 มิ.ย. นายเสมา สมบูรณ์ หรือ “ไชยา มิตรชัย”พระเอกลิเก-นักร้องชื่อดัง พร้อมนายสมศักดิ์ ใจกว้าง บิดาและผู้จัดการส่วนตัว เข้าแจ้งความกับ ร.ต.ท.จิรโชติ กันทะเนตร ร้อยเวร <orgName>สภ. เมืองอ่างทอง</orgName> ว่า ได้รับจดหมายลึกลับเขียนมาข่มขู่กรรโชกเรียกร้องเอาเงิน จำนวน 50,000 บาท ภายในวันที่ 30 มิ.ย. หากไม่ยอมจ่ายหรือเข้าแจ้งความจะไม่รับรองความปลอดภัย ทำให้เกรงว่าจะไม่ปลอดภัย เพราะต้องเดินทางออกทำการแสดงทุกวัน จึงได้มาแจ้งความให้ตำรวจ  ช่วยสืบหาเจ้าของจดหมายมาดำเนินคดี ภาย หลัง พ.ต.อ.รวีโรจน์ กองกันภัย ผกก.<orgName>สภ.เมืองอ่างทอง</orgName> ได้สั่งการให้ชุดสืบสวนทำการตรวจสอบจดหมายดังกล่าว พบว่ามีการจ่าหน้าซอง  ถึงนายเสมา ซึ่งเป็นชื่อจริงของพระเอกชื่อดัง มายังที่บ้านเลขที่ 1 ถนนเทศบาล 14 ต.ตลาดหลวง อ.เมืองอ่างทอง ซึ่งเป็นบ้านหลังเก่าของพระเอกไชยาที่รื้อถอนออกไปปลูกที่ใหม่แล้ว ปัจจุบันบ้านเลขที่ดังกล่าวเป็นจวนผู้ว่าราชการจังหวัดอ่างทอง โดยประทับตราไปรษณีย์ต้นทางมาจาก <orgName>ป.ณ.เชียงใหม่</orgName> ลงวันที่ 22 มิ.ย. 52  </p>
     
<p>ไชยา ให้การว่า เมื่อวันที่ 26 มิ.ย. ที่ผ่านมา บุรุษไปรษณีย์ได้นำจดหมายฉบับดังกล่าวมาส่งให้ที่บ้าน โดยมีพี่เลี้ยงของตนเป็นคนรับ และได้นำมามอบให้ตน ซึ่งได้เปิดอ่านในรถตู้ขณะเดินทางไปแสดงงานที่ กท. พร้อมกับ แอน มิตรชัย น้องสาว พบว่าข้อความในจดหมายลึกลับเขียนมาขู่กรรโชกเอาเงิน 50,000 บาท พร้อมทั้งระบุว่าหากตกลงให้ส่งเอสเอ็มเอส ตอบ โดยจะไม่มีการพูดคุยกันอย่างเด็ดขาด หลังอ่านจดหมายจบจึงได้โทรศัพท์แจ้งให้พ่อและแม่รู้ ทำให้ทั้งคู่เกิดความกังวลเกรงว่าจะไม่ปลอดภัย จึงได้พามาแจ้งความกับตำรวจดังกล่าว  </p>
     
<p>สำหรับข้อความที่คนร้ายเขียนมามีใจความว่า “คุณไชยา มิตรชัย (A) เมื่อคุณได้รับจดหมายฉบับนี้ เพื่อความปลอดภัยในชีวิตและทรัพย์สินของคุณ รวมทั้งครอบครัว และพี่ ๆ น้อง ๆ ของคุณ ขอให้จ่ายเงินให้แก่เราด้วย 50,000 บาท แล้วทุก ๆ อย่างจะปลอดภัย เพื่อให้เรื่องราวไม่บานปลาย และจบโดยสงบ ขออย่านำเรื่องนี้แจ้งความกับเจ้าหน้าที่ หรือบอกให้ใคร ๆ รู้ เพราะเงินแค่นี้มันไม่มากมายอะไร  ที่ต้องจำเพาะต้องเรียก หรือขอเงินจากคุณ ก็เพราะว่า คุณมีส่วนที่ทำให้ครอบครัวของเรามีปัญหา จากการที่คุณเป็นดารา เป็นศิลปิน มีคนนิยมให้รางวัลคุณคืนละเป็นล้าน แต่ในจำนวนเงินล้านบาทที่คุณได้รับด้วยความดีใจนั้น มันสร้างความเสียใจ สร้างปัญหาให้กับครอบครัวของเราอย่างมาก</p>
     
<p>ฉะนั้นเราจึงขอเงินจำนวนนี้มา เพราะครอบครัวเรากำลังเดือดร้อน พร้อมที่จะทำทุก  อย่างถ้าถูกปฏิเสธ เงินแค่นี้มันคงไม่ทำให้คุณเดือดร้อนหรอกนะ ขอเอาไปทำทุนก็แล้วกัน และขอย้ำอีกครั้งเพื่อความปลอดภัยทั้งหมด อย่าได้แจ้งความหรือเสาะหาที่มาที่ไปของจดหมายนี้เป็นอันขาด และขอให้คุณให้คำตอบกับเราโดย ส่งเป็นข้อความเอสเอ็มเอส ไปที่หมายเลข 083-888**** ภายในวันที่ 30 มิ.ย.นี้ ว่าจะให้ตกลงตามที่เราขอมาหรือไม่ คำตอบต้องส่งเป็นข้อความเอสเอ็มเอสเท่านั้น ไม่มีพูดคุยเด็ดขาด ถ้าตกลงยินยอมให้ตามที่ขอมาก็จะติดต่อมาบอก ใหม่เพื่อจะได้บอกวิธีการส่งเงินไปให้เราอย่างไร  แต่ภายในวันที่ 30 เดือนนี้ หากไม่มีคำตอบจากคุณ ก็แสดงว่าคุณไม่ตกลงต่อไปอะไรจะเกิดขึ้นก็ยากที่จะคาดเดาได้ ทั้งหมดนี้ขอให้คุณพิจารณาเอาเองว่าจะเอาอย่างไร อย่าลืมส่งเอสเอ็มเอสไปถึงเราภายในวันที่ 30 นี้เท่านั้น ถ้าวันเวลาดังกล่าวไม่มีเอสเอ็มเอสไปทุกอย่างก็จบ หวังว่าคงได้รับความร่วมมือด้วยดี” </p> 
    
<p>เบื้องต้นเจ้าหน้าที่ได้สอบสวนพระเอกไชยา และพยานแวดล้อม รวมทั้งอ่านข้อความในจดหมาย คล้ายกับว่าคนร้ายมีความโกรธแค้น เรื่องเงินรางวัลที่พระเอกหนุ่มได้รับ เพราะมีคนในครอบครัวของคนร้ายเอาเงินมาตกรางวัลให้จนครอบครัวเดือดร้อน ซึ่งพนักงานสอบสวนได้นำจดหมายของคนร้ายส่งไปตรวจสอบลายมือ รวมทั้งตรวจหาลายนิ้วมือแฝงของคนร้ายที่อาจจะมีอยู่บนจดหมาย ขณะเดียวกันชุดสืบสวนจะได้เดินทางไปที่ ป.ณ.เชียงใหม่ เพื่อตรวจสอบหาเบาะแสของคนร้ายต่อไป.</p></body>
</news>
