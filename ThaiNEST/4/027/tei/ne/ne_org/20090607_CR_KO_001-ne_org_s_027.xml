<teiHeader>
<fileDesc>
<titleStmt>
  <title>นศ.สาวอุเทนร้องปวีณารุ่นพี่บังคับกินกระดาษ  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-07 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090607/15999/%e0%b8%99%e0%b8%a8.%e0%b8%aa%e0%b8%b2%e0%b8%a7%e0%b8%ad%e0%b8%b8%e0%b9%80%e0%b8%97%e0%b8%99%e0%b8%a3%e0%b9%89%e0%b8%ad%e0%b8%87%e0%b8%9b%e0%b8%a7%e0%b8%b5%e0%b8%93%e0%b8%b2%e0%b8%a3%e0%b8%b8%e0%b9%88%e0%b8%99%e0%b8%9e%e0%b8%b5%e0%b9%88%e0%b8%9a%e0%b8%b1%e0%b8%87%e0%b8%84%e0%b8%b1%e0%b8%9a%e0%b8%81%e0%b8%b4%e0%b8%99%e0%b8%81%e0%b8%a3%e0%b8%b0%e0%b8%94%e0%b8%b2%e0%b8%a9.html  </bibl>
</sourceDesc>
</fileDesc>
</teiHeader>
<news>
<headline>นศ.สาว<orgName>อุเทน</orgName>ร้องปวีณารุ่นพี่บังคับกินกระดาษ</headline>
<lead>นักศึกษาสาว ปี 1 <orgName>อุเทนถวาย</orgName> สุดทน เข้าร้อง<orgName>มูลนิธิปวีณาฯ</orgName> ถูกรุ่นพี่รับน้องโหด บังคับให้กินกระดาษและพริกสดๆ ตลอดทั้งอาทิตย์ แถมให้รุ่นน้องพกอาวุธมาเรียน ปลูกฝังให้เกลียด<orgName>เทคโนโลยีปทุมวัน</orgName> เผยมีเพื่อนลาออกไปแล้วกว่า 20 คน เหตุทนรุ่นพี่ไม่ไหว</lead>
<neck></neck>
<body><p>เมื่อเวลา 12.00 น. วันที่ 7 มิถุนายน ที่มูลนิธิปวีณาหงสกุลเพื่อเด็กและสตรี นางปวีณา หงสกุล ประธาน<orgName>มูลนิธิปวีณาหงสกุล</orgName>เพื่อเด็กและสตรี แถลงข่าว กรณี น.ส.บุษ (นามสมมติ) อายุ 18 ปี นักศึกษาชั้นปีที่ 1 <orgName>มหาวิทยาลัยเทคโนโลยีราชมงคลตะวันออก วิทยาเขตอุเทนถวาย สาขาวิชาเทคโนโลยีสถาปัตยกรรม</orgName> เข้าขอความช่วยเหลือ หลังถูกรุ่นพี่บังคับให้กินกระดาษในการรับน้อง พร้อมขู่ไม่ให้บอกอาจารย์ ไม่อย่างนั้นจะโดนหนักกว่าเดิม</p>

 <p>น.ส.บุษกล่าวว่า ก่อนหน้านี้รู้สึกดีใจมากที่สามารถสอบเข้า<orgName>สาขาวิชาเทคโนโลยีสถาปัตยกรรม มหาวิทยาลัยเทคโนโลยีราชมงคลตะวันออก วิทยาเขตอุเทนถวาย</orgName> และได้ไปเรียนวันแรกเมื่อวันที่ 1 มิถุนายน ที่ผ่านมา หลังจากเปิดภาคเรียน ทุกเย็นรุ่นพี่จะพาน้องทุกคนมาเข้าร่วมกิจกรรมการรับน้อง โดยก่อนที่จะเข้าร่วมกิจกรรม ตนและเพื่อนๆ ต่างก็รู้สึกดีกับกิจกรรมดังกล่าว เพราะคิดว่าเป็นกิจกรรมที่สร้างความผูกพันระหว่างรุ่นพี่และรุ่นน้อง แต่พอเข้าร่วมกิจกรรมกลับไม่เป็นอย่างที่คิด เพราะตนและเพื่อนๆ ถูกรุ่นพี่บังคับให้กินกระดาษ ที่มีหมึกปากกาเขียนอยู่เต็มแผ่น โดยให้ฉีกแบ่งกันอมจนหมึกละลายแล้วให้กลืนลงไป</p>

 <p>"เพื่อนบางคนเคยประสบอุบัติเหตุที่ศีรษะอย่างรุนแรง และได้แจ้งให้รุ่นพี่ทราบแล้ว แต่กลับถูกรุ่นพี่ทำโทษด้วยการตบที่ศีรษะอย่างแรงและหลายครั้ง ขณะที่เพื่อนบางคนก็ประสบอุบัติเหตุขาหัก ต้องดามเหล็กที่ขา ไม่สามารถทำกิจกรรมตามที่รุ่นพี่สั่งได้แต่ก็ถูกรุ่นพี่ลงโทษหนักกว่าเดิมอีก ตอนนี้มีเพื่อน 20 กว่าคน ทนไม่ได้ต้องลาออกไปทั้งที่เปิดเรียนได้เพียงอาทิตย์เดียวและได้จ่ายค่าเรียนไปแล้วกว่า 1 หมื่นบาท" น.ส.บุษกล่าว</p>

 <p>น.ส.บุษกล่าวอีกว่า บางวันรุ่นพี่ทำโทษด้วยการให้กินพริกขี้หนูสด 1 ถ้วยเต็มๆ โดยห้ามกินน้ำเด็ดขาด ล่าสุดเมื่อวันที่ 5 มิถุนายนที่ผ่านมา รุ่นพี่ได้สั่งให้รุ่นน้องทุกคนนำอาวุธพกติดตัวมาด้วย อีกทั้งยังปลูกฝังให้รุ่นน้องมีทัศนคติที่ไม่ดีต่อ<orgName>สถาบันเทคโนโลยีปทุมวัน</orgName> โดยบอกว่า สถาบันเทคโนโลยีปทุมวันคือศัตรูของอุเทนถวาย ซึ่งตนเห็นว่าเป็นสิ่งที่ไม่ถูกต้อง</p>

  <p>"ตอนนี้รุ่นพี่ได้บอกรุ่นน้องทุกคนให้เตรียมตัวไปรับน้องที่ อ.สัตหีบ จ.ชลบุรี ในช่วงสิ้นเดือนนี้ พร้อมกำชับห้ามไปบอกอาจารย์เด็ดขาด หากอาจารย์รู้รุ่นน้องทุกคนต้องรับโทษหนัก ทำให้ตนและเพื่อนรู้สึกกลัวมากและไม่อยากไปเรียนที่มหาวิทยาลัยเทคโนโลยีราชมงคลตะวันออก วิทยาเขตอุเทนถวาย อีกจึงตัดสินใจเข้าร้องทุกข์กับมูลนิธิปวีณา" น.ส.บุษกล่าว</p>

 <p>นางปวีณากล่าวว่า จากนี้จะประสานไปยัง<orgName>กระทรวงศึกษาธิการ</orgName> เพื่อตรวจสอบข้อเท็จจริงเรื่องที่เกิดขึ้น พร้อมทั้งจะประสานไปยัง นายธีระ สลักเพชร รัฐมนตรีว่าการ<orgName>กระทรวงวัฒนธรรม</orgName> เพื่อขอโอนย้าย น.ส.บุษ ไปศึกษาต่อที่สถาบันบันฑิตพัฒนศิลป์ ซึ่งเป็นสถาบันการศึกษาขึ้นตรงต่อ<orgName>กระทรวงวัฒนธรรม</orgName> ระหว่างนี้มูลนิธิได้รับ น.ส.บุษเข้ามาอยู่ที่บ้านพักของมูลนิธิเป็นการชั่วคราว</p></body>
</news>
