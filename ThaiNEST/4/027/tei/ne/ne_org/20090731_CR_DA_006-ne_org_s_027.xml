<teiHeader>
<fileDesc>
<titleStmt>
  <title>แท็กซี่ป่วน บุกกดแตรสนั่นทำเนียบ  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-31 09:23:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=11479  </bibl>
</sourceDesc>
</fileDesc>
</teiHeader>
<news>
<headline>แท็กซี่ป่วน บุกกดแตรสนั่นทำเนียบ</headline>
<lead></lead>
<neck></neck>
<body><p>ผู้สื่อข่าวรายงานว่า เมื่อเวลา 08.45 น. ที่ทำเนียบรัฐบาล ในขณะที่นายอภิสิทธิ์ เวชชาชีวะ นายกรัฐมนตรี ปฏิบัติภารกิจอยู่บนตึกไทยคู่ฟ้า ปรากฎว่ามีแท็กซี่สีชมพู หมายเลขทะเบียน ทย 2474 จากสหกรณ์ปทุมวัน ขับวนเข้ามาจอดบริเวณหน้าตึกบัญชาการ พร้อมกับกดแตรอย่างต่อเนื่อง ส่งเสียงดังเป็นเวลานาน โดยที่คนขับไม่ยอมลงจากรถ แต่ได้แสดงบัตรประชาชนโดยนำมาแนบกับกระจกด้านขวา ทราบชื่อคือ นายพงศ์พิชาญ ธนาถิรพงษ์ อายุ 46 ปี เป็นชาวจังหวัดปทุมธานี ทำให้สื่อมวลชนต่างเข้ารุมล้อม แต่ยังคงกดแตรอย่างต่อเนื่องยาวนานถึง 15 นาที จึงยอมถอยรถมาจอดหน้าตึกนารีสโมสร และยอมลงจากรถ ซึ่งทาง จนท. ได้นำตัวไปที่กองรับเรื่องราวร้องทุกข์ ทำเนียบรัฐบาล </p>

<p>อย่างไรก็ตาม แท็กซี่คันดังกล่าว ได้ขับเข้ามาภายในทำเนียบรัฐบาลทางประตู 8 ด้านน้ำพุ หลังจากที่ร้องทุกข์กับผู้สื่อข่าวสถานีหนึ่งแล้ว แต่ยังขับรถตามมาจนเข้ามายังทำเนียบรัฐบาลได้ </p>

<p>เบื้องต้น นายพงศ์พิชาญ ระบุว่าต้องการร้องเรียนกรณีที่ได้รับความเดือดร้อนจากอุบัติเหตุชน 5 คันซ้อน ทำให้บริษัทเจ้าของรถเรียกชดใช้ค่าเสียจำนวน 75,500  บาท ที่บริเวณทางขึ้นสะพานลาดพร้าว- วิภาวดีรังสิต เนื่องจาก กทม.สร้างผิดแบบ จึงขอให้นายกรัฐมนตรีให้ความช่วยเหลือ ภายหลังการเจรจาประมาณ 1 ชั่วโมง ในที่สุดเจ้าหน้าที่ตำรวจสามารถนำนายพงศ์พิชาญและรถแท็กซี่ออกจากบริเวณทำเนียบรัฐบาลจนได้ด้วยทุลักทะเล</p>

<p>ทั้งนี้ บริเวณหน้าตึกบัญชาการ เป็นสถานที่ทำงานของรองนายกรัฐมนตรี และรัฐมนตรีประจำ<orgName>สำนักนายกฯ</orgName> แต่ยังไม่มีใครเดินทางเข้ามาทำงาน.</p></body>
</news>
