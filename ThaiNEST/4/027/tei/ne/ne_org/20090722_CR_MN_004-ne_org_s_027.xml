<teiHeader>
<fileDesc>
<titleStmt>
  <title>“พีระพันธุ์” ยังวางใจดีเอสไอ! เชิญ “ธานี” สอบใช้รถสางคดี “สนธิ” ได้ทันที  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-22 14:49:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000082864  </bibl>
</sourceDesc>
</fileDesc>
</teiHeader>
<news>
<headline>“พีระพันธุ์” ยังวางใจ<orgName>ดีเอสไอ</orgName>! เชิญ “ธานี” สอบใช้รถสางคดี “สนธิ” ได้ทันที</headline>
<lead>รมว.<orgName>ยุติธรรม</orgName> เผย ยินดีให้ความร่วมมือพนักงานสอบสวนคดียิง “สนธิ” ตรวจสอบพยานหลักฐาน และรถอีซูซุ สศ 1785 ที่<orgName>ดีเอสไอ</orgName>ได้ทันที หากต้องการหลักฐานเพิ่มให้แจ้งได้ทุกเมื่อ ส่วนการทำงานในดีเอสไอของ “ส.ต.ท.วรวุฒิ” ให้เวลาตรวจสอบถึงสิ้นเดือนต้องรายงานผลให้ทราบ</lead>
<neck></neck>
<body><p>วันนี้ (22 ก.ค.) ผู้สื่อข่าวรายงานว่า จากกรณีที่ พล.ต.อ.ธานี สมบูรณ์ทรัพย์ รอง ผบ.ตร. ฐานะหัวหน้าทีมพนักงานสอบสวนคดียิง นายสนธิ ลิ้มทองกุล แกนนำ<orgName>พันธมิตรประชาชนเพื่อประชาธิปไตย</orgName> มีหนังสือถึงอธิบดี<orgName>ดีเอสไอ</orgName> เพื่อขอตรวจสอบรถยนต์กระบะอีซูซุ ดีแมคซ์ สีดำ หมายเลขทะเบียน สศ 1785 กรุงเทพมหานคร กทม.นั้น</p>
       
     <p> นายพีระพันธุ์ สาลีรัฐวิภาค รัฐมนตรีว่าการ<orgName>กระทรวงยุติธรรม</orgName> กล่าวว่า พนักงานสอบสวนทำหนังสือขอตรวจสอบรถยนต์คันดังกล่าวจุดประสงค์เพื่อต้องการหาหลักฐานบางอย่างที่เกี่ยวข้องกับคดี ซึ่งสมมติมีใครเบิกรถยนต์ไปใช้ก็ต้องมีบันทึกที่ตรวจสอบได้ ซึ่งตนให้นโยบายไปว่าดีเอสไอจะต้องให้ความร่วมมือทุกอย่าง ดังนั้น ทางพนักงานสอบสวนชุดคลี่คลายคดีนี้สามารถเดินทางไปตรวจสอบพยานหลักฐานต่างๆ ที่ดีเอสไอได้ทันที ไม่จำเป็นต้องรอให้ระยะเวลานานออกไป</p>
       
       <p>“ตำรวจต้องการหลักฐานบางอย่างเกี่ยวกับการเบิกใช้รถยนต์ ซึ่งเป็นการตรวจสอบการกระทำของบุคคลคนนั้น ไม่ได้มาตรวจสอบองค์กร หรือหมายความว่า <orgName>กรมสอบสวนคดีพิเศษ</orgName>จะทำผิดไปด้วย จึงให้เดินทางมาได้เลย ไม่ต้องรอ ต้องการหลักฐานอะไรก็ให้บอกมา ถือว่าเป็นการตรวจสอบร่วมกัน หลังจากนั้น หากพนักงานสอบสวนต้องการอะไรเพิ่มเติม ก็สามารถประสานอีกครั้งได้” รมว.<orgName>ยุติธรรม</orgName> กล่าว</p>
       
       <p>รมว.<orgName>ยุติธรรม</orgName> กล่าวถึงกรณีสั่งให้อธิบดี<orgName>ดีเอสไอ</orgName>รายงานข้อเท็จจริงการปฏิบัติงานของ ส.ต.ท.วรวุฒิ มุ่งสันติ สังกัด บช.ปส.ช่วยราชการ<orgName>ดีเอสไอ</orgName> รวมถึงการเบิกใช้เครื่องมืออุปกรณ์ของ<orgName>ดีเอสไอ</orgName>ว่า ตนให้ระยะเวลาจนถึง 31 ก.ค.นี้ ขณะนี้อธิบดี<orgName>ดีเอสไอ</orgName> ยังไม่ได้ทำหนังสือรายงานมา</p>
       
       <p>อย่างไรก็ตาม ก่อนหน้านี้ อธิบดี<orgName>ดีเอสไอ</orgName>เคยรายงานให้ตนทราบด้วยวาจาแล้ว แต่เห็นว่าเรื่องนี้เป็นคดีสำคัญ การเบิกใช้เครื่องมือ อุปกรณ์ทุกชนิดต้องมีระเบียบการใช้ที่ถูกต้อง ชัดเจนจึงให้ทำรายงานข้อเท็จจริงอีกครั้ง</p></body>
</news>
