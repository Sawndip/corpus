<teiHeader>
<fileDesc>
<titleStmt>
  <title>ซัลโวปลิดชีพทายาทหมื่นล.จินตนาพลาซ่า  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-22 07:11:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=9583  </bibl>
</sourceDesc>
</fileDesc>
</teiHeader>
<news>
<headline>ซัลโวปลิดชีพทายาทหมื่นล.<orgName>จินตนาพลาซ่า</orgName></headline>
<lead></lead>
<neck></neck>
<body><p>ดับทายาทเศรษฐีหมื่นล้าน!!! 4 มือปืนยกกำลังมาเจรจาลูกชายเจ้าของโครงการ “<orgName>จินตาพลาซ่า</orgName>”ก่อนที่ทั้ง 2 ฝ่ายจะเปิดฉากยิงถล่มสนั่นหาดป่าตอง กระสุนปลิวว่อนนักท่องเที่ยววิ่งหนีตายจ้าละหวั่น หลังเสียงปืนสงบพบคนติดตามลูกชายคนดังถูกยิงร่วงเจ็บ 3 ราย ส่วนฝ่ายตรงข้ามบาดเจ็บ 1 คน เพื่อนเห็นท่าไม่ดีเลยหามขึ้นรถเผ่นหนี ตำรวจระบุสาเหตุน่าจะเกิดจากความขัดแย้ง</p>

<p>เหตุการณ์คนร้ายเปิดฉากยิงถล่มทายาทเศรษฐีหมื่นล้าน<orgName>เมืองภูเก็ต</orgName>เสียชีวิตรายนี้เกิดขึ้นเมื่อเวลา 13.20 น. วันที่ 21 ก.ค. ร.ต.ท.จักรพงษ์ เหลืองอ่อน ร้อยเวร <orgName>สภ.กะทู้</orgName> จ.ภูเก็ต ได้รับแจ้งมีคนถูกยิงบริเวณหน้าออฟฟิศ ภายในโครงการจินตนาพลาซ่า ตั้งอยู่ริมหาดป่าตอง ถนนทวีวงศ์ 3 แยกสวนสาธารณะโลมา ต.ป่าตอง  จึงนำกำลังเดินทางไปตรวจสอบพร้อมด้วย พ.ต.อ. กฤษศักดิ์ สงมูลนาค ผกก. เดินทางไปตรวจสอบที่เกิดเหตุ พบเพียงกองเลือด ส่วนคนเจ็บถูกนำตัวส่งโรงพยาบาลเมืองป่าตองรวม 4 ราย ทราบชื่อภายหลังนายดรุวัตร หรือ แบงก์ บุรินทรโกษฐ์ อายุ 24 ปี อยู่บ้านเลขที่ 70/1 ต.ฉลอง อ.เมือง จ.ภูเก็ต ผู้ดูแลโครงการดังกล่าว ถูกยิงด้วยปืนไม่ทราบชนิดที่หน้าอก 1 นัด และทนพิษบาดแผลไม่ไหวเสียชีวิตในเวลาต่อมา รายที่ 2 ร.ต.อ. สุนันท์ พศวัตสวัสดิ์ไพโรจน์ อายุ 62 ปี ถูกยิงที่น่องซ้าย 2 นัด รายที่ 3 นายอินรอน ยีบู อายุ 35 ปี ถูกยิงที่คางทำให้กรามหัก และรายที่ 4 นายอ๊อด เอกแก้ว อายุ 29 ปี ถูกยิงที่ขาอ่อน ทั้งหมดอยู่ฝ่ายเดียวกัน</p>
    
<p>จากการสอบสวนผู้เห็นเหตุการณ์ระบุว่า ทราบว่าก่อนเกิดเหตุ นายดรุวัตร ผู้เสียชีวิตซึ่งเป็นลูกชายของ นายสุวัฒน์ บุรินทรโกษฐ์ เศรษฐีหมื่นล้าน เจ้าของโครงการจินตนาพลาซ่า พร้อมคนติดตามที่ได้รับบาดเจ็บ กำลังยืนเจรจาอยู่กับกลุ่มชายฉกรรจ์อีกฝ่ายหนึ่งที่มีอยู่ด้วยกันจำนวน 4 คน แต่ไม่ทราบว่าทั้งสองฝ่ายคุยกันเรื่องอะไร จากนั้นทั้งสองฝ่ายได้มีการผลักอกกันไปมา แล้วเหตุการณ์ที่ไม่คาดคิดก็เกิดขึ้น เมื่อทั้งสองฝ่ายชักปืนยิงใส่กันแหลกเหมือนภาพยนตร์แอ๊คชั่น </p>
    
<p>พยานระบุอีกว่า ขณะเกิดเหตุยิงกันนั้นกระสุนปืนทั้งสองฝ่ายได้พุ่งเจาะกำแพงของโครงการฯ รวมทั้งหลังคาร้านอาหารจนทะลุ ทำให้นักท่องเที่ยวที่กำลังนั่งกินอาหารอยู่นั้นต่างพากันวิ่งหาที่หลบวิถีกระสุนกันจ้าละหวั่น หลังเสียงปืนสงบลงฝ่ายนายดรุวัตรที่เสียชีวิต ถูกยิงบาดเจ็บรวม 3 คน ส่วนฝ่ายตรงข้ามถูกยิงได้รับบาดเจ็บ 1 คน ก่อนเพื่อนที่มาด้วยกันจะพาขึ้นรถยนต์ยี่ห้อฮอนด้า รุ่นซีอาร์วี สีแดง ทะเบียน กธ 2099 ภูเก็ต หลบหนีไป</p>
    
<p>เบื้องต้นเจ้าหน้าที่สันนิษฐานว่า สาเหตุ น่าจะเกิดจากการตกลงกันไม่ได้เกี่ยวกับการดูแลธุรกิจโครงการจินตนาพลาซ่า เนื่องจากที่ผ่านมาได้มีปัญหาฟ้องร้องกันในกลุ่มญาติ ทำให้เกิดการยิงถล่มกันขึ้นในครั้งนี้ส่งผลให้นายดรุวัตร ถูกยิงเสียชีวิต ส่วนผู้ติดตามได้รับบาดเจ็บ 3 คน  อย่างไรก็ตามขณะนี้เจ้าหน้าที่ทราบตัวกลุ่มมือปืนที่ลงมือก่อเหตุยิงนายดรุวัตรแล้ว ขณะนี้รอเพียงการรวบรวมพยานหลักฐาน เพื่อขออนุมัติออกหมายจับมาดำเนินการตามขั้นตอนต่อไป.</p></body>
</news>
