<teiHeader>
<fileDesc>
<titleStmt>
  <title>ตร.เอาจริงสถานบริการใช้เด็กสาววาบหวิวเชิญแขก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-24 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.komchadluek.net/detail/20090724/21646/%e0%b8%95%e0%b8%a3.%e0%b9%80%e0%b8%ad%e0%b8%b2%e0%b8%88%e0%b8%a3%e0%b8%b4%e0%b8%87%e0%b8%aa%e0%b8%96%e0%b8%b2%e0%b8%99%e0%b8%9a%e0%b8%a3%e0%b8%b4%e0%b8%81%e0%b8%b2%e0%b8%a3%e0%b9%83%e0%b8%8a%e0%b9%89%e0%b9%80%e0%b8%94%e0%b9%87%e0%b8%81%e0%b8%aa%e0%b8%b2%e0%b8%a7%e0%b8%a7%e0%b8%b2%e0%b8%9a%e0%b8%ab%e0%b8%a7%e0%b8%b4%e0%b8%a7%e0%b9%80%e0%b8%8a%e0%b8%b4%e0%b8%8d%e0%b9%81%e0%b8%82%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>ตร.เอาจริงสถานบริการใช้เด็กสาววาบหวิวเชิญแขก</headline>
<lead>"<orgName>นครบาล</orgName>" เอาจริง "สถานบริการ" ดึงหญิงสาวแต่งชุดเซ็กซี่วาบหวิว ยั่วยวนเชิญชวนแขก นั่งหน้าร้านติดถนน สั่งตรวจสอบข้อกฎหมาย หากพบมีความผิด "ตักเตือน-จับกุม" ดำเนินคดีเฉียบ</lead>
<neck></neck>
<body><p>เมื่อวันที่ 23 กรกฎาคม พล.ต.ท.จุมพล มั่นหมาย รอง ผบ.ตร. กำกับดูแล<orgName>กองบัญชาการตำรวจนครบาล</orgName> สั่งการมายัง พล.ต.ท.วรพงษ์ ชิวปรีชา ผู้บัญชาการ<orgName>ตำรวจนครบาล</orgName> ให้นายตำรวจระดับ รองผู้บัญชาการ<orgName>ตำรวจนครบาล</orgName> และผู้บังคับการ<orgName>ตำรวจนครบาล 1-9</orgName> ผู้บังคับการ<orgName>ตำรวจปฏิบัติการพิเศษ (191)</orgName> ผู้บังคับการ<orgName>ศูนย์สืบสวนนครบาล</orgName>และ<orgName>ศูนย์ปราบปรามการกระทำผิดต่อเด็กเยาวชนและสตรี</orgName> เข้มงวดกวดขันร้านอาหาร สถานบริการในพื้นที่รับผิดชอบให้ปฏิบัติตามกฎหมายอย่างเคร่งครัด รวมถึงตรวจสอบสถานบริการในพื้นที่ที่จัดให้มีหญิงสาวแต่งกายวาบหวิวไม่เหมาะสมมานั่งเชียร์ลูกค้าบริเวณหน้าร้านซึ่งตั้งอยู่ริมถนนเป็นที่อุจาดตาต่อผู้พบเห็น  </p>

 <p>คำสั่งดังกล่าวสืบเนื่องจากต้นเดือนที่ผ่านมา พล.ต.อ.จุมพล ประชุมหารือร่วมกับ<orgName>คณะอนุกรรมการ</orgName>กำหนดแนวทางการปราบปรามสื่อไม่เหมาะสมครั้งที่ 1/2552 กำหนดแนวทางการทำงานวางกรอบปฏิบัติงานในทุกหน่วยงานที่รับผิดชอบให้เป็นไปแนวทางเดียวกัน โดยที่ประชุมมีความเห็นให้แต่ละหน่วยจัดทำแผนการปราบปรามสื่อที่ไม่เหมาะสมของแต่ละหน่วยเสนอต่อ<orgName>คณะอนุกรรมการสารสนเทศ</orgName> <orgName>สำนักงานตำรวจแห่งชาติ</orgName> ใช้ประกอบเป็นแนวทางพิจารณาและจัดทำร่างแผนการปราบปรามสื่อไม่เหมาะสมนำเสนอที่ประชุมครั้งต่อไป</p>

 <p>พร้อมยกกรณีตัวอย่างที่เกิดขึ้นในพื้นที่ บช.น. โดย พล.ต.อ.จุมพล ให้ตรวจสอบดำเนินการตามหน้าร้านอาหารและสถานบริการที่มีหญิงสาวแต่งกายไม่เหมาะสมบริเวณหน้าร้าน 2 แห่ง คือ ร้านอาหารไม่ทราบชื่อบริเวณปากทางเข้าหมู่บ้านเศรษฐกิจ ถนนเพชรเกษม พื้นที่ สน.หลักสอง และร้านอาหารไม่ทราบชื่อจำนวนหลายร้านบนถนนลาดพร้าว ช่วงบริเวณห้างสรรพสินค้าบิ๊กซีลาดพร้าวใน บก.น.4 ว่า การที่มีหญิงสาวแต่งกายไม่เหมาะสมนั่งบริเวณหน้าร้านเป็นวิธีการที่ผิดระเบียบปฏิบัติอนุญาตประกอบการหรือไม่ และให้ บช.น.ศึกษาอำนาจหน้าที่และกฎหมายที่รองรับตามความเหมาะสมด้วย</p>

 <p>ด้าน พล.ต.ท.วรพงษ์ กล่าวว่า หลังจากได้รับคำสั่งดังกล่าวได้สั่งการทุกหน่วยที่เกี่ยวข้องตรวจสอบพื้นที่รับผิดชอบในทันทีพร้อมตักเตือนสถานบริการที่ดำเนินการลักษณะที่ไม่เหมาะสมให้อยู่ในกรอบระเบียบอย่างเคร่งครัด และมอบหมายผู้เกี่ยวข้องตรวจสอบด้านกฎหมายว่า การดำเนินการดังกล่าวผิดกฎหมายหรือไม่ และสามารถเอาผิดกับสถานบริการที่กระทำการดังกล่าวได้หรือไม่อย่างไร หากพบเข้าข่ายผิดกฎหมายก็ให้ดำเนินการจับกุมทันที และในทางปฏิบัติขณะนี้ได้สั่งการให้ท้องที่เข้าไปตรวจสอบแล้ว และกวดขันให้ดูแลให้เรียบร้อย</p></body>
</news>
