<teiHeader>
<fileDesc>
<titleStmt>
  <title>รวบ “สกัด พรทวี” อดีตนักมวยดังมั่วปาร์ตี้ยาอี  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 13:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000065172  </bibl>
</sourceDesc>
</fileDesc>
</teiHeader>
<news>
<headline>รวบ “สกัด พรทวี” อดีตนักมวยดังมั่วปาร์ตี้ยาอี</headline>
<lead>ตร.<orgName>คลองตัน</orgName>บุกรวบอดีตนักมวยชื่อดัง “สกัด พรทวี” แชมป์ OPBF รุ่นไลต์เวท ปี 2529 ร่วมปาร์ตี้ยาอีคาโรงเเรมย่านรัชดาฯ พร้อมพวก 6 คน พบฉี่ม่วงส่งตัวดำเนินคดี</lead>
<neck></neck>
<body><p>วันนี้ (10 มิ.ย.) เมื่อเวลา 03.00 น. พ.ต.ต.ชัยพันธุ์ เพ็ชรสดศิลป์ สว.สส.<orgName>สน.คลองตัน</orgName> ร.ต.อ.อัครพล มณีวรรณ รอง สว.สส.<orgName>สน.คลองตัน</orgName> นำกำลังเจ้าหน้าที่ฝ่ายสืบสวน <orgName>สน.คลองตัน</orgName> เข้าตรวจค้นภายในห้องสูทหมายเลข 3 ของโรงแรมปี๊ปอินน์ ถนนเทียนร่วมมิตร แขวงและเขตห้วยขวาง หลังได้รับแจ้งจากสายว่า ภายในห้องดังกล่าวมีการลักลอบจัดปาร์ตี้มั่วสุมเสพยาเสพติดกันอยู่จำนวนหลายคน</p>
       
       <p>เมื่อไปถึงที่บริเวณหน้าห้องดังกล่าว เจ้าหน้าที่ได้ให้สายลับทำการเคาะประตูห้องเป็นสัญญาณติดกันสามครั้ง จากนั้นก็ได้มีผู้ที่อยู่ในห้องดังกล่าวมาเปิดประตูให้ ก็พบชายหญิงกำลังนั่งล้อมวงเสพยาเสพติดกันอย่างเมามัน และบางคนยังอยู่ในอาการสลึมสลือ เจ้าหน้าที่จึงแสดงตัวเข้าจับกุมทันที ทำเอาทั้งหมดถึงกับหน้าถอดสี โดยเจ้าหน้าที่สามารถควบคุมตัวไว้ทั้งหมด 7 คน ประกอบด้วยนายมงคล หรือวิรุฬ ผลพิมาย อายุ 51 ปี หรือที่รู้จักกันนาม “สกัด พรทวี” อดีตแชมป์เปี้ยนมวยไทย และนักมวยสากลชื่อดัง นายอะห์หมัด อัชไซยิดอับดุรซาฟีมูฮำหมัด อายุ 19 ปี นายชัยณรงค์ เกิดสมบุญ อายุ 43 ปี นายไชยวัฒน์ พวงลำเจียก อายุ 42 ปี น.ส.ภัทรจารินทร์ ปัญโญ อายุ 23 ปี นางสรัญญา เปลี่ยนวิถี อายุ 31 ปี น.ส.รุ่งลาวัลย์ ตระการอมรัตน์ อายุ 31 ปี พร้อมของกลาง ยาไอซ์ บุรรจุอยู่ในถุงพลาสติก จำนวน 6 ถุงเล็ก น้ำหนักประมาณ 6 กรัม ยาอี จำนวน 1 เม็ด ยา ไฟว์-ไฟว์ จำนวน 2 เม็ด ยาไวอากร้า จำนวน 12 เม็ด และอุปกรณ์เสพยาเสพติดอีกจำนวนหนึ่ง</p>
       
      <p> หลังจากนั้นจึงได้ควบคุมตัวผู้ต้องหามาทำการตรวจปัสสาวะที่ สน.คลองตัน ก็พบว่าทั้ง 7 คนมีสารเสพติดอยู่ในร่ายกาย โดยผู้ต้องหาได้ทั้งหมดให้การรับสารภาพว่า นัดกันมาเสพยาเสพติดที่ห้องดังกล่าวจริง เจ้าหน้าที่จึงแจ้งข้อหา ร่วมกันมียาเสพติดให้โทษประเภท 1 (ยาไอซ์และยาอี) ไว้ในครอบครอง โดยผิดกฎหมาย และร่วมกันเสพยาเสพติดให้โทษประเภท1 (ยาไอซ์และยาอี) โดยผิดกฎหมาย ก่อนควบคุมตัวผู้ต้องหาทั้งหมดส่ง พ.ต.ท.บรรหาญ นิติอมรกุล พงส.(สบ 3) <orgName>สน.ห้วยขวาง</orgName> ดำเนินคดีตามกฎหมาย</p>
       
       <p>ผู้สื่อข่าวรายงานว่า นายมงคล หรือวิรุฬ ผลพิมาย "สกัด พรทวี" เป็นชาว จ.นครราชสีมา เริ่มชกมวยไทยครั้งแรกในชื่อ สกัด พรทวี และเปลี่ยนมาเป็น สกัด เพชรยินดี หลังจากชกมวยไทยจนอิ่มตัว จึงได้เบนเข็มมาชกมวยสากล จนได้แชมป์ ABC รุ่นไลท์เวท เมื่อปี 2529 ในครั้งแรกที่ขึ้นชก</p>
       
      <p> สำหรับประวัติการชกมีดังนี้คือ แชมป์ ABC รุ่นไลต์เวท (2529) ชิง 22 กุมภาพันธ์ 2529 ชนะน็อก บอย โรมีโร (ฟิลิปปินส์) ยก 2 ที่คูเวต สละแชมป์เพราะสถาบันหยุดดำเนินการ แชมป์ประเทศไทยรุ่นไลต์เวท ชิง 27 สิงหาคม 2529 ชนะน็อก พันศักดิ์น้อย เกียรติเกรียงไกร ยก 1 สละแชมป์ แชมป์ OPBF รุ่นไลต์เวท (2529-2530) ชิง 28 ตุลาคม 2529 ชนะน็อก เดล อาร์ทังโก (ออสเตรเลีย) ยก 8 ป้องกันแชมป์ครั้งที่ 1, ชนะน็อก มูฮัมหมัด จูฮารี (อินโดนีเซีย) ยก 6 ที่เวทีลุมพินี ป้องกันแชมป์ครั้งที่ 2, ชนะน็อก บิเซนติ ซานโตโซ (อินโดนีเซีย) ยก 1 ที่อินโดนีเซีย เสียแชมป์ 28 กุมภาพันธ์ 2531 แพ้คะแนน ปาร์ค บองชุน (เกาหลีใต้) ที่เกาหลีใต้ เคยชิงแชมป์ต่อไปนี้แต่ไม่สำเร็จ ชิงแชมป์โลกรุ่นซูเปอร์แบนตัมเวท WBC เมื่อ 2 มิ.ย. 2521 แพ้น็อก วิลเฟรโด โกเมซ (เปอร์โตริโก) ยก 3 ที่ จ.นครราชสีมา</p>
       
       <p>นอกจากนี้ "สกัด พรทวี" ยังเป็นต้นแบบของตัวละครนักมวยไทยในเกม และภาพยนตร์สตรีทไฟเตอร์ ชื่อ สกัด เมื่อครั้งหนึ่ง สกัด พรทวี เดินทางไปชกมวยไทยที่ประเทศญี่ปุ่น และชกได้ดีเป็นที่สนใจของทีมงานสร้างเกมที่นั่น จนนำไปเป็นตัวละครในเกม แต่เจ้าตัวก็ยังมีประวัติเคยถูกจับกุมดำเนินคดีในท้องที่ สน.ลุมพินี เมื่อปี 2545 ข้อหาเป็นธุระจัดหาให้มีการค้า ประเวณี และลักลอบจำหน่ายยาเสพติด (ยาเลิฟ) และถูกเจ้าหน้าที่ <orgName>สน.สุทธิสาร</orgName> จับกุมยาเค และยาเลิฟ เมื่อปี 2547</p></body>
</news>
