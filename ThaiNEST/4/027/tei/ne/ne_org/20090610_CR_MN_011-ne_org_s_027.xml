<teiHeader>
<fileDesc>
<titleStmt>
  <title>ตร.สเกตช์ภาพล่า 2 คนร้าย หิ้วระเบิดซุกร้านก๋วยเตี๋ยว!  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 15:36:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000065240  </bibl>
</sourceDesc>
</fileDesc>
</teiHeader>
<news>
<headline>ตร.สเกตช์ภาพล่า 2 คนร้าย หิ้วระเบิดซุกร้านก๋วยเตี๋ยว!</headline>
<lead>ตำรวจ<orgName>บางกอกน้อย</orgName> เร่งสอบพยานแวดล้อม พร้อมสเกตช์ภาพชายสองคนที่เป็นคนนำกระเป๋าบรรจุระเบิดซุกร้านก๋วยเตี๋ยวชื่อดัง เพื่อแกะรอยหาเบาะแสคนร้าย ชี้เป็นคดีอุกฉกรรจ์ละเอียดอ่อน ยังไม่สรุปสาเหตุต้องรอผลที่ชัดเจนก่อน</lead>
<neck></neck>
<body><p>วันนี้ (10 มิ.ย.) พ.ต.อ.เฉลิมชัย ปานพิทักษ์พันธ์ ผกก.<orgName>สน.บางกอกน้อย</orgName> เปิดเผยถึงความคืบหน้ากรณีเจ้าหน้าที่พบระเบิดสังหารชนิด M-26 และ M-61 รวม 4 ลูก และระเบิดซีโฟร์ จำนวน 2 ก้อน น้ำหนัก 1 1/4 ปอนด์ พร้อมฝักแค ซุกซ่อนอยู่ภายในกระเป๋าจำนวน 2 ใบที่ช่องเก็บบันไดทางขึ้นหอพักชั้นบนร้านก๋วยเตี๋ยวเนื้อวัดดงมูลเหล็ก เมื่อวานนี้ว่า ทางพนักงานสอบสวนได้ทำการสอบปากคำผู้ที่พบกระเป๋าและพยานแวดล้อมภายในอาคารดังกล่าวไปหลายปากแล้ว โดยในวันนี้ทางพนักงานสอบสวนได้นำพยานจำนวนหนึ่งมาทำการสเกตช์ภาพชายทั้งสองคนที่เป็นคนนำกระเป๋ามาไว้ในอาคารดังกล่าวแล้ว</p>
       
       <p>พ.ต.อ.เฉลิมชัย กล่าวต่อว่า สำหรับคดีนี้ถือเป็นคดีอุกฉกรรจ์ เนื่องจากวัตถุระเบิดที่พบเป็นระเบิดชนิดร้ายแรง ซึ่งได้สั่งการให้เจ้าหน้าที่ฝ่ายสืบสวนออกติดตามคนร้าย พร้อมทั้งตรวจสอบกล้องวงจรปิดตามแยกต่างๆ เพื่อแกะรอยหาเบาะแสของคนร้าย รวมทั้งภาพสเกตช์จากพยานที่เห็นคนร้ายด้วย</p>
       
       <p>“ส่วนด้านรายละเอียดต่างๆ ยังไม่สามารถระบุได้ว่า คนร้ายนำระเบิดมาวางไว้เพื่อสาเหตุใด ซึ่งจะนำรายละเอียดเสนอผู้บังคับบัญชาเป็นระยะ เพราะคดีนี้ละเอียดอ่อนยังไม่สามารถระบุได้ทันที คงต้องรอสรุปผลจากผู้บังคับบัญชาอีกครั้ง” พ.ต.อ.เฉลิมชัย กล่าว</p>
       
       <p>ต่อมาเมื่อเวลา 13.00 น.พล.ต.ท.วรพงษ์ ชิวปรีชา ผู้บัญชาการตำรวจนครบาล กล่าวในเรื่องเดียวกันว่าจากการตรวจสอบคาดว่าคนร้ายเตรียมจะนำไปส่งมอบ เพื่อก่อเหตุแต่ไม่ทราบว่าพื้นที่ใด แต่คงยังไม่สามารถระบุได้ว่ามีการลักลอบขนมาจากพื้นที่ใด หรือจากภาคใต้หรือไม่</p></body>
</news>
