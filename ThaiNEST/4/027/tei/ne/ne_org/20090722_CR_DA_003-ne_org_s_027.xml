<teiHeader>
<fileDesc>
<titleStmt>
  <title>แฉมอมเมาเด็กทำขนมทองพับยัดสลากรางวัล  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-07-22 07:15:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://dailynews.co.th/newstartpage/index.cfm?page=content&categoryID=419&contentID=9585  </bibl>
</sourceDesc>
</fileDesc>
</teiHeader>
<news>
<headline>แฉมอมเมาเด็กทำขนมทองพับยัดสลากรางวัล</headline>
<lead></lead>
<neck></neck>
<body><p>แฉผู้ประกอบการเห็นแก่ได้ ทำ “ขนมทองพับ” สอดไส้สลากรางวัล ขายตรงถึงในโรงเรียน มอมเมาเด็กและเยาวชน “<orgName>เดลินิวส์</orgName>” ตีแผ่ปัญหา แฉพ่อค้า-แม่ค้าหัวใส ไปติดต่อร้านค้า สหกรณ์ในโรงเรียน ขอวางขายขนมทองพับเป็นปี๊บคราวละ 10-20 ปี๊บ โดยไม่ต้องลงทุน ขายหมดให้กำไรปี๊บละ 60 บาท เด็กแห่ซื้อชิ้นละ 2 บาท คราวละ 5-10 ชิ้นหวังรางวัล ส่งผลให้กลายเป็นทาสพนันโดยไม่รู้ตัว</p>

<p>หลังจาก “<orgName>เดลินิวส์</orgName>” ตีแผ่ปัญหาสลากพนันซึ่งมอมเมาเด็กและเยาวชนให้กลายเป็น ทาสการพนันและอบายมุขโดยไม่รู้ตัว เนื่องจาก เด็กและเยาวชนที่ยังขาดวุฒิภาวะ อาจมองว่าเสียเงินเพียง 4-5 บาทเพื่อแลกสลาก หากโชคดีถูกรางวัลจะได้ทั้งเหล้า บุหรี่ ที่มีมูลค่ามากกว่าเป็นสิบเท่า หรือไม่ก็นำไปแลกเงินสดได้ ซึ่งถือว่าเป็นการละเมิดสิทธิเด็กและเยาวชนในอีกรูปแบบหนึ่ง และจากการนำเสนอถึงปัญหาอย่างต่อเนื่อง ทำให้เจ้าหน้าที่กวาดล้างร้านค้าที่ให้บริการอย่างจริงจัง จนสลากพนันเริ่มลดน้อยลง แต่ล่าสุดกลับพบว่า ผู้ประกอบการได้หาทางหลีกเลี่ยง ด้วยการเสริมการพนันแฝงในขนม โดยขายตรงให้กลุ่มเด็กและเยาวชนถึงในโรงเรียน </p>
    
<p>เกี่ยวกับเรื่องนี้ เมื่อเวลา 10.00 น. วันที่ 21 ก.ค. ผู้สื่อข่าวได้รับหนังสือร้องเรียนมายัง<orgName>กองบรรณาธิการหนังสือพิมพ์เดลินิวส์</orgName>ว่า ได้มีกลุ่มแม่ค้าหัวใสแอบลักลอบนำสลากพนันสอดไส้ในขนมทองพับมาหลอกขายมอมเมาเยาวชนตามโรงเรียนต่าง ๆ ทางภาคเหนือ จนทำให้ เด็กนักเรียนติดกันงอมแงม หลังรับแจ้งผู้สื่อข่าวประจำ<orgName>ศูนย์เดลินิวส์ภาคเหนือตอนล่าง</orgName> จึงเดินทางลงพื้นที่ไปตรวจสอบข้อเท็จจริง และพบว่าขณะนี้ได้มีกลุ่มพ่อค้าแม่ค้าหัวใสได้นำสินค้าที่มีลักษณะคล้ายกับสลากพนัน แอบแฝงมาในรูปแบบขนมบรรจุปี๊บมาวางขายตามโรงเรียนในพื้นที่ ในจังหวัดสุโขทัย และจังหวัดใกล้เคียงเป็นจำนวน มาก แต่กลับมีความรุนแรงกว่าสลากพนัน เพราะ เด็กนักเรียนสามารถไปซื้อเสี่ยงโชคได้ง่ายกว่า</p>
    
<p>ผู้สื่อข่าวรายงานว่า กลุ่มพ่อค้าแม่ค้าหัวใสจะนำขนมทองพับ ซึ่งมีลักษณะคล้ายกับขนมทองม้วน แต่เป็นรูปสามเหลี่ยม ซึ่งขนมทุกแผ่นจะมีสลากรางวัลห่อไว้ภายในขนมทุกชิ้น  เช่น สติกเกอร์ทำเป็นรูปตัวการ์ตูนโดราเอม่อน อุลตร้าแมน หรือหมีพูห์ คิตตี้ สไปเดอร์แมน รูปการ์ตูนชื่อดังที่เด็ก ๆ รู้จัก รวมทั้งห่อเหรียญ 5 บาท และ 10 บาทบรรจุอยู่ภายในขนมด้วย  โดยจะห่อสติกเกอร์ลงไปในขนมทองพับขณะอบขนม ซึ่งอาจทำให้สารพิษในสติกเกอร์ละลายปนเปื้อนติดกับขนมได้ จากนั้นจะนำไปบรรจุปี๊บ ปี๊บละ 130 ชิ้น โดยกลุ่มพ่อค้าแม่ค้าจะนำขนม   ดังกล่าวส่งขายเฉพาะในโรงเรียนอย่างเดียว มีกลุ่ม เป้าหมายหลักคือนักเรียนตั้งแต่ระดับอนุบาลไปจนถึงระดับประถม โดยจะเน้นจำหน่ายในโรงเรียน ที่อยู่นอกตัวเมือง ตามอำเภอรอบนอกเท่านั้น</p>
    
<p>“บรรดาพ่อค้าแม่ค้าจะนำขนมซึ่งมีสลากพนันสอดไส้ ส่งขายฝากให้กับพ่อค้าแม่ค้ารายย่อยตามโรงเรียนต่าง ๆ ที่ประมูลขายของภายในโรงเรียนได้โดยไม่ต้องลงทุนก่อน หรือ บางโรงเรียนที่มีสหกรณ์ของโรงเรียนก็จะให้ครูเป็นคนขายเอง หากโรงเรียนไหนมีจำนวนนักเรียนมากผู้ผลิตก็จะนำขนมไปส่งขายฝากให้ครั้งละ 10-20 ปี๊บโดยส่งในราคาปี๊บละ 200 บาท คนขายจะได้กำไรปี๊บละ 60 บาท โดยไม่ต้องลงทุน เมื่อขายไม่หมดก็สามารถส่งคืนได้ ส่วนรางวัลจะห่อพับไว้ข้างในขนมทองพับกระจายอยู่ทั่วปี๊บ หากถูกรางวัลสามารถรับกับคนขายได้เลย เช่น ตุ๊กตา สร้อยคอ นาฬิกา ทั้งนี้ ขนม 1 ปี๊บบรรจุขนมทองพับได้ 130 แผ่น จำหน่ายในราคาแผ่นละ 2 บาท ดังนั้นคนขายจะได้ 260 บาทต่อปี๊บ แต่จะส่งต้นทุนให้ผู้ผลิต 200 บาทต่อปี๊บ และได้กำไรปี๊บละ 60 บาท พอขายได้ 1 สัปดาห์ก็จะสับเปลี่ยนรางวัลจนกว่าเด็กจะเริ่มเบื่อ จากนั้นทางพ่อค้าแม่ค้าหัวใสก็จะย้ายไปขายตามโรงเรียนต่าง ๆ เพื่อหลอกลวงเด็กต่อไป” ผู้สื่อข่าวรายงาน</p>
    
<p>ผู้สื่อข่าวรายงานด้วยว่า สลากพนันรูปแบบใหม่ที่แอบแฝงมาในรูปสอดไส้ในขนมทองพับนี้จะเป็นการส่งเสริมให้เด็กติดการพนันโดยมีสิ่งของที่เป็นรางวัลต่าง ๆ มาล่อใจแทนเด็กบางคนจะไม่บริโภคขนม แต่จะซื้อครั้งละ 5-10 ชิ้น เพื่อลุ้นรางวัล หากไม่ได้จะโยนขนมทิ้งทันที โดยพบว่าในนักเรียนบางคนเมื่อไม่ได้รางวัลถึงกับร้องไห้และขอเงินผู้ปกครองมาซื้อขนมดังกล่าวต่อเพื่อให้ได้รางวัล นอกจากนี้ยังเป็นการปลูกฝังให้เด็กหัดโกง คือเด็กจะหยิบขนมทองพับที่บรรจุอยู่ในปี๊บมาส่องดู ถ้าไม่มีรางวัลใหญ่จะสลับเปลี่ยนแผ่นใหม่ ซึ่งผู้ผลิตจะเจาะตลาดขายเฉพาะในโรงเรียนอย่างเดียว เพราะพ่อแม่ให้เงินลูกไปโรงเรียนทุกวัน จึงนับว่าเป็นการ มอมเมาเยาวชนให้ติดการพนันอย่างรุนแรง.</p></body>
</news>
