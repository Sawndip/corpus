<teiHeader>
<fileDesc>
<titleStmt>
  <title>จับผัวอดีตนักแสดง7สีหนีคดีจากอเมริกาก่อเหตุในไทยอีก  </title>
  <author>สยามรัฐ  </author>
</titleStmt>
<publicationStmt>
  <publisher>สยามรัฐรายวัน  </publisher>
  <pubPlace>http://www.siamrath.co.th  </pubPlace>
  <date>2009-06-02 00:00:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.siamrath.co.th/UIFont/NewsDetail.aspx?cid=103&nid=39279  </bibl>
</sourceDesc>
</fileDesc>
</teiHeader>
<news>
<headline>จับผัวอดีตนักแสดง7สีหนีคดีจากอเมริกาก่อเหตุในไทยอีก</headline>
<lead></lead>
<neck></neck>
<body><p>พ.ต.อ.มานัด ศรีวงษา ผกก.2 ศสส.สตม.พร้อมด้วย พ.ต.ท.ประสาธน์ เขมะประสิทธิ์ รอง ผกก.2 ศสส.และ ร.ต.อ.ถิรภัทร จิรศรีสกุล รอง สว.ศสส.นำกำลังเข้าจับกุมนายดิเรก วอห์น สเตท อายุ 52 ปี สัญชาติอเมริกา ผู้ต้องหาหลบหนีหมายจับ<orgName>มลรัฐฮาวาย ประเทศสหรัฐอเมริกา</orgName> ในข้อหาคดีอาญาเกี่ยวกับทรัพย์ ปฏิบัติมิชอบต่อมาตรการรักษาความปลอดภัยด้านการเงินและการลงทุน และกระทำผิดกฎหมายฟอกเงิน ซึ่ง<orgName>ทางการประเทศสหรัฐอเมริกา</orgName>ได้ยกเลิกหนังสือเดินทางแล้ว โดยสามารถจับกุมได้บริเวณด้านหน้าสำนักงานอัยการจังหวัดพระโขนง ถ.สรรพวุธ แขวงและเขตบางนา กทม. </p>
                <p>พ.ต.ท.ประสาธน์ กล่าวว่า สืบเนื่องจาก<orgName>สถานเอกอัครราชทูตสหรัฐอเมริกา ประจำประเทศไทย</orgName> ได้ประสานมายัง พล.ต.ท.ชัชวาลย์ สุขสมจิตร์ ผบช.สตม.ให้ช่วยจับกุมตัวนายดิเรก วอห์น สเตท ผู้ต้องหาหลบหนีหมายจับในข้อหาเกี่ยวกับทรัพย์รวม 3 ข้อหาและถูกยกเลิกหนังสือเดินทาง โดยเบื้องต้นทราบว่าเข้ามาประกอบธุรกิจและแต่งงานในประเทศไทย เจ้าหน้าที่จึงวางแผนเข้าจับกุม กระทั่งสืบทราบว่านายดิเรก วอห์น สเตท จะเดินทางมาที่สำนักงานอัยการจังหวัดพระโขนง จึงแสดงตัวเข้าจับกุมพร้อมเพิกถอนการอยู่ในราชอาณาจักร เบื้องต้นให้การรับสารภาพ จึงควบคุมตัวมากักไว้ที่ สตม.ก่อนประสานไปยัง<orgName>สถานเอกอัครราชทูตสหรัฐอเมริกา</orgName>ดำเนินคดี นอกจากนี้เมื่อตรวจสอบข้อมูลทั่วไปแล้วยังพบว่า นายดิเรก วอห์น สเตท ยังถูกพนักงานสอบสวน <orgName>สน.คลองตัน</orgName> สั่งฟ้องในข้อหาฉ้อโกง โดยมีพฤติกรรมหลอกให้ผู้เสียหายร่วมลงทุนในบริษัทผลิตอุปกรณ์ไฟฟ้าเป็นจำนวนเงินประมาณ 1 ล้านบาทอีกด้วย</p>

               <p> ผู้สื่อข่าวรายงานว่า สำหรับผู้หญิงไทยที่นายดิเรก วอห์น สเตท แต่งงานด้วยคือ นางวรรณชนก สว่างโลก อายุ 43 ปี อดีตนักแสดงช่อง 7 เคยมีผลงานการแสดงมาแล้วหลายเรื่อง</p></body>
</news>
