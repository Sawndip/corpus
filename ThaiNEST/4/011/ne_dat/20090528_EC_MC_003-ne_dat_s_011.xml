<teiHeader>
<fileDesc>
<titleStmt>
  <title>รมว.อุตฯ สั่งอุตสาหกรรมจังหวัดยกระดับผลิตภัณฑ์ชุมชนสู่สากล  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-28 11:58:02  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk1ODIzJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>รมว.อุตฯ สั่งอุตสาหกรรมจังหวัดยกระดับผลิตภัณฑ์ชุมชนสู่สากล</headline>
<lead></lead>
<neck></neck>
<body><p>นายชาญชัย  ชัยรุ่งเรือง  รัฐมนตรีว่าการกระทรวงอุตสาหกรรม  มอบนโยบายให้เจ้าหน้าที่สำนักงานอุตสาหกรรมจังหวัด 75 จังหวัด  จำนวน  275  คน  ในการสัมมนาเชิงปฏิบัติการเรื่อง “การเสริมสร้างศักยภาพและขีดความสามารถในการดำเนินงานด้านการรับรองคุณภาพมาตรฐานผลิตภัณฑ์ชุมชน (มผช.)”  ว่า  ได้ให้อุตสาหกรรมจังหวัดทั่วประเทศหาของดีแต่ละจังหวัดมาเป็นผลงาน โดยให้เน้นสินค้าเกษตรและผลไม้ด้วยการพัฒนายกระดับจากผลิตภัณฑ์ชุมชนเป็นไปตามมาตรฐานอุตสาหกรรม (มอก.) เพื่อไปแข่งขันในตลาดโลก </p>
<p>นอกจากนี้ รัฐมนตรีว่าการกระทรวงอุตสาหกรรมยังให้อุตสาหกรรมจังหวัดพัฒนาการบรรจุหีบห่อให้มีความสะอาด  ปราศจากเชื้อโรคและเป็นสุญญากาศ เพื่อสามารถเก็บสินค้าได้นานโดยเฉพาะผลไม้ไทยที่ขณะนี้ราคากำลังตกต่ำมาก โดยให้คิดโครงการแปรรูปและทางกระทรวงอุตสาหกรรมจะจับมือกับกระทรวงเกษตรและ สหกรณ์และกระทรวงพาณิชย์ จัดหานักลงทุนทั้งในประเทศและต่างประเทศเข้าไปร่วมลงทุนโครงการสินค้าเกษตรแปรรูปในพื้นที่ที่มีผลไม้จำนวนมากทั้งภาคเหนือ ภาคตะวันออก ภาคใต้  เพื่อแก้ปัญหาราคาผลไม้ตกต่ำและจะเป็นการเพิ่มมูลค่าผลิตภัณฑ์ มผช.จากที่ทำรายได้ปีละ 70,000  ล้านบาท เป็น 100,000  ล้านบาท</p>
<p>นายชาญชัย ยังย้ำให้อุตสาหกรรมจังหวัดประสานกับธนาคารพัฒนาวิสาหกิจขนาดกลางและขนาดย่อมแห่งประเทศไทย (อสเอ็มอีแบงก์) เพื่ออำนวยความสะดวกให้ผู้ผลิตชุมชนเข้าถึงแหล่งเงินกู้ โดยเอสเอ็มอีแบงก์ มีวงเงินปล่อยกู้ตั้งแต่ 50,000 บาท ถึง 200  ล้านบาทต่อราย  โดยกำหนดเงินกู้ไม่เกิน 50,000 บาท ไม่ต้องใช้หลักทรัพย์ค้ำประกันใช้เพียงบุคคล ค้ำประกัน วงเงิน 50,000 บาท แต่ไม่เกิน 500,000 บาท ใช้กลุ่มอาชีพค้ำ ประกัน หากเกิน 500,000  บาทใช้หลักทรัพย์  คิดอัตราดอกเบี้ยร้อยละ 5  ต่อปี หากผู้ผลิตชุมชนไม่มีแหล่งเงินทุนจะประสบปัญหาสภาพคล่อง  ดังนั้น  เรื่องเงินกู้จึงเป็นสิ่งสำคัญในการพัฒนาผลิตภัณฑ์ให้ได้มาตรฐานยิ่งขึ้น.-สำนักข่าวไทย
 </p></body>
</news>
