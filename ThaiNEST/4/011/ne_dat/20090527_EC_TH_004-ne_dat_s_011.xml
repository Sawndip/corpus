<teiHeader>
<fileDesc>
<titleStmt>
  <title>ชูโมเดลหยวน นิด้าเสนอ ลดพึ่งพิงสหรัฐ  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-27 19:36:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/8904  </bibl>
</sourceDesc>
</fileDesc>
</teiHeader>
<news>
<headline>ชูโมเดลหยวน นิด้าเสนอ ลดพึ่งพิงสหรัฐ</headline>
<lead>คณบดีคณะบริหารธุรกิจ  นิด้า เผย การเงินโลกขณะนี้ได้เริ่มเปลี่ยนมหาอำนาจเศรษฐกิจ ของโลกจาก สหรัฐฯ และกลุ่มยุโรป เป็นกลุ่มประเทศในเอเชีย ชี้จะทำให้จีดีพีของไทยสามารถโตได้ถึง 6%</lead>
<neck></neck>
<body><p>นายเอกชัย นิตยาเกษตรวัฒน์  คณบดีคณะบริหารธุรกิจ  สถาบันบัณฑิตพัฒนบริหารศาสตร์ (นิด้า) กล่าว<date>วันนี้</date> (<date when="25520527">27 พ.ค.</date>) ในงานเสวนา "Economic Reshape : Shift to Asia & Asean"   ที่ตลาดหลักทรัพย์แห่งประเทศไทย ว่า การเงินโลกขณะนี้ได้เริ่มเปลี่ยนมหาอำนาจเศรษฐกิจ ของโลกจากประเทศสหรัฐอเมริกาและกลุ่มประเทศตะวันตก กลายเป็นกลุ่มประเทศในเอเชียแทนเช่น  สาธารณรัฐประชาชนจีนและ อินเดีย จะเข้ามาแทนที่ โดยประเมินว่าสาธารณรัฐประชาชนจีนจะขึ้นมาเป็นมหาอำนาจทางเศรษฐกิจของโลกภายใน 1 ทศวรรษหรืออีก10ปีข้างหน้าดังนั้นประเทศไทยควรปรับตัวเองเพื่อให้ได้รับประโยชน์จากการเปลี่ยนแปลงครั้งนี้  "นิด้าเห็นว่าประเทศไทยควรลดการพึ่งพิงรายได้ส่งออกที่มาจากกลุ่มประเทศตะวันตก และหันไปส่งเสริมการค้ากับจีน และอินเดียที่ยังมีความต้องการสูงอยู่ หรือสนับสนุนการค้ากับกลุ่มประเทศในเอเชียด้วยกันเองให้มากขึ้น เช่นกลุ่มประเทศตะวันออกกลาง และอาเซียนด้วยกัน"คณบดีคณะบริหารธุรกิจ  สถาบันบัณฑิตพัฒนบริหารศาสตร์ กล่าว  </p>
<p>คณบดีคณะบริหารธุรกิจ  สถาบันบัณฑิตพัฒนบริหารศาสตร์ กล่าวต่อว่า จากการทำแบบจำลองกรณี ประเทศไทยไม่ได้พึ่งพิงเศรษฐกิจสหรัฐอเมริกาและกลุ่มประเทศตะวันตกโดยมีการค้าระหว่างกันต่ำหรืออยู่ในระดับศูนย์ โดยหันมาพึงพิงการค้าในเอเชียและสาธารณรัฐประชาชนจีน ภายใต้สมมติฐานที่ว่าโตระดับ 8% จะทำให้เศรษฐกิจหรือจีดีพีของไทยสามารถโตได้ถึง 6%  ขณะเดียวกันภายใต้แบบจำลองนี้ ควรมีการสร้างสกุลเงินหลักของเอเชีย โดยระดับความร่วมมืออาจไม่ถึงขั้นสร้างสกุลเงินใหม่ เหมือน กรณีเงินยูโรของกลุ่มประเทศยุโรป เพียงแต่เชิดชูเงินหยวน  สกุลเงินหลักของ 3 ชาติ คือ สาธารณรัฐประชาชนจีน ฮ่องกงและไต้หวันขึ้นมา เพื่อให้เป็นอัตราแลกเปลี่ยนหลักที่ใช้ในการค้าระหว่างกลุ่มประเทศเอเชียด้วยกันเอง </p>
<p>นายเอกชัย กล่าวต่อว่า นโยบายดังกล่าวมีข้อดีคือจะเป็นการลดความเสี่ยงของอัตราแลกเปลี่ยน เพราะเมื่อลดการค้ากับสหรัฐอเมริกาแล้ว ความจำเป็นในการใช้เงินดอลลาร์สหรัฐฯก็จะลดลง จึงไม่จำเป็นต้องใช้เงินดอลลาร์สหรัฐฯเป็นเงินสกุลกลางในการค้าขาย โดยให้ใช้หยวนแทน ทำให้ลดขั้นตอนของการแลกเปลี่ยนลง และลดความเสี่ยงจากอัตราแลกเปลี่ยนด้วย อย่างไรก็ตาม มองว่าค่าเงินบาทที่ระดับปัจจุบันเมื่อเทียบกับค่าเงินดอลลาร์สหรัฐฯถือว่าแข็งค่าเกินไป โดยระดับที่เหมาะสมกับเศรษฐกิจของประเทศขณะนี้ควรจะอยู่ที่ 36 บาทต่อดอลลาร์สหรัฐฯ เพราะจะช่วยสร้างความสามารถในการแข่งขันได้ แต่ระดับเงินบาทที่แข็งค่าในปัจจุบันนี้สะท้อนให้เห็นว่าธนาคารกลางแห่งประเทศไทย(ธปท.) ไม่ได้เข้ามาบริหารจัดการเท่าที่ควร ทั้งที่ทุนสำรองของประเทศในขณะนี้มีมากเพียงพอที่จะทำได้ โดยมาตรการที่จะนำมาใช้เพื่อสนับสนุนให้เงินบาทอ่อนค่านั้นควรเกิดจากการร่วมมือของหลายฝ่ายทั้งธปท. และรัฐบาลด้วย เพราะต้องดำเนินนโยบายการเงินและการคลังควบคู่กันไป
</p></body>
</news>
