<teiHeader>
<fileDesc>
<titleStmt>
  <title>รัฐขาดทุนยับโรงสีจี้ล้มประมูลข้าว  </title>
  <author>ทีมข่าวเศรษฐกิจ  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-19 05:26:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thairath.co.th/content/eco/6906  </bibl>
</sourceDesc>
</fileDesc>
</teiHeader>
<news>
<headline>รัฐขาดทุนยับโรงสีจี้ล้มประมูลข้าว</headline>
<lead></lead>
<neck></neck>
<body><p>ผู้สื่อข่าวรายงานจากกระทรวงพาณิชย์ว่า สมาคมโรงสีข้าวไทยต้องการให้คณะรัฐมนตรี (ครม.) ยกเลิกผลการประมูลข้าวสารในสต๊อกรัฐบาล 2.6 ล้านตัน ซึ่งกระทรวงพาณิชย์เปิดประมูลเมื่อวันที่ 6 พ.ค.ที่ผ่านมา และมีผู้ชนะการประมูล 8 ราย คิดเป็นปริมาณข้าวที่ประมูลได้ประมาณ 2 ล้านตัน เพราะราคาข้าวที่อนุมัติขายต่ำกว่าราคาตลาดมาก สร้างความเสียหายให้กับประเทศ และต้องการให้เปิดประมูลใหม่ เช่น ข้าวขาว 5% อนุมัติขายตันละ 14,000 บาท เมื่อแปลงเป็นข้าวเปลือกอยู่ที่ตันละ 7,000 บาท จากราคารับจำนำ 12,000-14,000 บาท ข้าวหอมมะลิอนุมัติขาย 26,000-27,000 บาท แปลงเป็นข้าวเปลือกอยู่ที่ 14,000 บาท จากราคารับจำนำ 15,000-16,000 บาท ข้าวเหนียวขายต่ำกว่าราคาจำนำตันละกว่า 4,000 บาท จากราคารับจำนำ 9,000 บาท</p>
<p>นายประพล มิลินทจินดา เลขานุการ รมว. พาณิชย์ กล่าวว่า จะรายงานผลการประมูลข้าวให้คณะกรรมการนโยบายข้าวแห่งชาติ (กขช.) ที่มีนายอภิสิทธิ์ เวชชาชีวะ นายกรัฐมนตรี เป็นประธาน ก่อนรายงาน ครม. แต่ระหว่างนี้องค์การคลังสินค้า (อคส.) สามารถทำสัญญาซื้อขายกับเอกชนได้เลย ไม่ต้องรอการอนุมัติ เพราะเป็นเพียงการแจ้งให้ กขช. และ ครม. รับทราบเท่านั้น "ที่ประชุม ครม. เมื่อวันที่ 13 พ.ค. มีมติให้การระบายสินค้าเกษตรทุกชนิดแล้วขาดทุน ต้องแจ้งให้ ครม.ทราบก่อนอนุมัติขาย เพื่อรับผิดชอบร่วมกันนั้น เข้าใจว่าอาจเป็นหลักเกณฑ์ใหม่ในการระบายสินค้าเกษตรครั้งต่อไป ไม่ใช่ครั้งนี้ เพราะการระบายข้าวทำอย่างถูกต้อง ได้รับการอนุมัติหลักเกณฑ์ การระบายจาก กขช.แล้ว"</p>
<p>นางพรทิวา นาคาศัย รมว.พาณิชย์ กล่าวว่า ในวันที่ 22 พ.ค.นี้ จะประชุมเพื่อพิจารณาแนวทางเปิดตลาดข้าวภายใต้เขตการค้าเสรีอาเซียน (อาฟตา) ที่จะเปิดเสรีเดือน ม.ค.53 โดยจะพิจารณามาตรการนำเข้า เพื่อไม่ให้กระทบข้าวไทย จากนั้นจะนำข้อสรุปไปรับฟังความคิดเห็นจากผู้เกี่ยวข้องก่อนเสนอ ครม. ด้านผู้สื่อข่าวรายงานว่า กระทรวงกำลังตรวจสอบคุณภาพข้าวสารรัฐบาลในโกดังทั่วประเทศ เพราะการประมูลที่ผ่านมา เอกชนเสนอซื้อต่ำกว่าราคาตลาดตันละหลายพันบาท ซึ่งอาจมีการปลอมปน รวมถึงตรวจสอบขบวนการซื้อสิทธิ์ใบประทวนล่วงหน้าโครงการรับจำนำระหว่างชาวนากับนายทุนท้องถิ่น เพื่อเก็งกำไรตันละ 2,000 บาท.</p></body>
</news>
