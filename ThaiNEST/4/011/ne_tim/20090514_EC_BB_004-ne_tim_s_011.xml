<teiHeader>
<fileDesc>
<titleStmt>
  <title>รัฐอนุมัติกฟผ.เอ็มโอยูซื้อไฟลาว  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-14 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/05/14/news_28738701.php?news_id=28738701  </bibl>
</sourceDesc>
</fileDesc>
</teiHeader>
<news>
<headline>รัฐอนุมัติกฟผ.เอ็มโอยูซื้อไฟลาว</headline>
<lead>ครม.ไฟเขียว กฟผ.เซ็นเอ็มโอยู 3 ฉบับร่วมพัฒนาโครงการซื้อขายไฟฟ้าระหว่างไทย-ลาว ประเดิมโครงการหงสาลิกไนต์ พร้อมอนุมัติกระทรวงพลังงานเช่าพื้นที่อาคารศูนย์รวมการจัดการด้านพลังงานประเทศเป็นที่ตั้งหน่วยงาน</lead>
<neck></neck>
<body><p>นายวัชระ กรรณิการ์ รองโฆษกประจำสำนักนายกรัฐมนตรี แถลงผลการประชุมครม.วานนี้ (13 พ.ค.) ว่า ที่ประชุมอนุมัติร่างบันทึกความเข้าใจ (เอ็มโอยู) 3 ฉบับเรื่องการซื้อไฟฟ้าระหว่างการไฟฟ้าฝ่ายผลิตแห่งประเทศไทย (กฟผ.) และรัฐวิสาหกิจไฟฟ้า ประเทศลาว ตามมติคณะกรรมการนโยบายพลังงานแห่งชาติ (กพช.) ได้แก่</p>
<p>1. ร่างบันทึกความเข้าใจระหว่างกฟผ. และ ลาว เรื่องความร่วมมือเชื่อมต่อระบบไฟฟ้า 115 KV จุดใหม่ระหว่างสถานีไฟฟ้าท่าลี่ (ไทย) กับ สถานีไฟฟ้าปากลาย (ลาว)</p>
<p>2. ร่างบันทึกความเข้าใจระหว่าง กฟผ.และลาว เรื่องความร่วมมือรับซื้อไฟฟ้าส่วนเกินตามความต้องการของลาว จากโครงการโรงไฟฟ้าน้ำเทิน 2 โดย กฟผ.ยินดีรับซื้อไฟฟ้าส่วนที่เกินความต้องการจากโครงการโรงไฟฟ้าน้ำเทิน 2 ซึ่งทั้งสองฝ่ายจะตกลงราคาและเงื่อนไขซื้อขายไฟฟ้าต่อไป</p>
<p>3. ร่างบันทึกความเข้าใจการรับซื้อไฟฟ้า (TARIFF MOU) โครงการหงสาลิกไนต์ และมอบให้ กฟผ.นำร่างบันทึกความเข้าใจที่ได้รับความเห็นชอบไปลงนามกับผู้ลงทุน
นอกจากนั้น ครม. ยังเห็นชอบหลักการให้กฟผ.สามารถปรับปรุงเงื่อนไขบันทึกความเข้าใจรับซื้อไฟฟ้าโครงการหงสาลิกไนต์ได้ เนื่องจากโครงการหงสาลิกไนต์ เป็นโรงไฟฟ้าพลังงานพลังงานความร้อน แห่งแรกที่ตั้งในต่างประเทศ เพื่อให้ใช้ในทางปฏิบัติได้เหมาะสม แต่ต้องไม่กระทบอัตราค่าไฟฟ้า</p>
<p>นายวัชระ กล่าวว่า ครม.ยังอนุมัติให้กระทรวงพลังงานเช่าพื้นที่อาคารศูนย์รวมการจัดการด้านพลังงานของประเทศเพื่อใช้เป็นอาคารสถานที่ตั้งกระทรวงพลังงานและหน่วยงานในสังกัด รวมพื้นที่ 2.7 หมื่นตารางกิโลเมตร ค่าเช่าและค่าใช้จ่ายส่วนกลางปีงบประมาณ 2553 จำนวน 114.21 ล้านบาท งบปี 2554 จำนวน 162 ล้านบาท และ งบปี 2555 จำนวน 171.72 ล้านบาท รวม 447.93 ล้านบาท</p>
<p>นายวิรัช กาญจนพิบูลย์ รองผู้ว่าการกิจการสังคมและสิ่งแวดล้อม ในฐานะโฆษก กฟผ.กล่าวว่า มติคณะกรรมการนโยบายพลังงานแห่งชาติ (กพช.) เมื่อวันที่ 6 พ.ค. ที่ผ่านมาอนุมัติข้อตกลงรับซื้อไฟฟ้าจากประเทศเพื่อนบ้านโครงการหงสาลิกไนต์ นั้น วานนี้ (13 พ.ค.) ได้มีการลงนามเอ็มโอยูระหว่างคู่สัญญา คือ กฟผ. กับ บริษัท บ้านปู จำกัด (มหาชน) และ บริษัท ผลิตไฟฟ้าราชบุรี จำกัด (มหาชน) ในฐานะผู้ได้รับสิทธิในการพัฒนาโครงการจากลาว ทั้งนี้การเจรจาเป็นไปตามเงื่อนไขคณะอนุกรรมการประสานความร่วมมือด้านพลังงานไฟฟ้าระหว่างไทยกับประเทศเพื่อนบ้าน</p>
<p>ทั้งนี้ โครงการหงสาลิกไนต์ เป็นโครงการพัฒนาโรงไฟฟ้าถ่านหินร่วมทุนระหว่าง บ้านปูฯ บริษัท ราชบุรีฯ และ รัฐวิสาหกิจผลิตไฟฟ้าลาว โดยมี กฟผ. เป็นผู้รับซื้อไฟฟ้า กำลังผลิต 1,473 เมกะวัตต์ ราคารับซื้อเฉลี่ย 2.275 บาทต่อหน่วย อายุสัญญา 25 ปี โดยเริ่มขายไฟฟ้าเข้าระบบในปี 2558</p></body>
</news>
