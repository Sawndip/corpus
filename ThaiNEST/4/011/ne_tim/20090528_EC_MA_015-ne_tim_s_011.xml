<teiHeader>
<fileDesc>
<titleStmt>
  <title>กทช.อนุมัติร่างหลักเกณฑ์วิทยุชุมชนแล้วดีเดย์ก.ค.นี้  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco07280552&sectionid=0103&day=2009-05-28  </bibl>
</sourceDesc>
</fileDesc>
</teiHeader>
<news>
<headline>กทช.อนุมัติร่างหลักเกณฑ์วิทยุชุมชนแล้วดีเดย์ก.ค.นี้</headline>
<lead></lead>
<neck></neck>
<body><p>นายสุรนันท์ วงศ์วิทยกำจร เลขาธิการคณะกรรมการกิจการโทรคมนาคมแห่งชาติ (กทช.) เปิดเผยภายหลังการประชุมเมื่อวันที่ 27 พฤษภาคมว่า ที่ประชุมได้อนุมัติร่างหลักเกณฑ์และวิธีการอนุญาตประกอบกิจการบริการชุมชนชั่วคราว (วิทยุกระจายเสียง) เป็นที่เรียบร้อยแล้ว โดยจะนำขึ้นเว็บไซต์ของ กทช.เพื่อให้ประชาชนรับทราบเป็นเวลา 15 วัน และคาดว่าจะมีผลบังคับใช้ต้นเดือนกรกฎาคมนี้ หลังจากนั้นจะเปิดให้ลงทะเบียนภายใน 30 วัน ทั้งนี้ สำหรับเนื้อหาที่มีการปรับแก้มีเพียงบางส่วน อาทิ มาตรฐานทางเทคนิคการติดตั้งวิทยุชุมชน และการทดลองออกอากาศจากเดิม 90 วัน เป็น 300 วัน </p>
<p>นายสุรนันท์กล่าวว่า สำหรับความคืบหน้าการออกใบอนุญาต (ไลเซ่นส์) 3 จีนั้น สิ้นเดือนนี้น่าจะได้ข้อสรุปบริษัทที่ปรึกษา 3 จี โดยขณะนี้อยู่ระหว่างการต่อรองราคา คาดว่าประมาณเดือนมิถุนายนนี้น่าจะสามารถเซ็นสัญญากับบริษัทที่ปรึกษา 3 จี ได้ </p>
<p>รายงานข่าวแจ้งว่า สำหรับบริษัทผู้เชี่ยวชาญที่ กทช.อยู่ระหว่างการเจรจาต่อรองราคาค่าจ้างที่ปรึกษา 3 จี มี 3 บริษัท แบ่งเป็นบริษัทที่จะเข้ามาทำร่างหลักเกณฑ์ 3 จี 2 บริษัท คือ บริษัท เนรา และ บริษัท ดอทอีคอน และบริษัทที่จะเข้ามาทบทวนด้านเศรษฐศาสตร์ มีบริษัท เนรา และบริษัท เทเลคอมมูนิเคชั่น เมเนจเม้นท์ กรุ๊ป จากรายชื่อทั้งหมด 14 บริษัทที่ได้เสนอแผนงานให้ กทช.พิจารณา  </p></body>
</news>
