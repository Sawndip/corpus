<teiHeader>
<fileDesc>
<titleStmt>
  <title>มังคุดราคาตก เกษตรกรร้องรัฐเร่งช่วยด่วน  </title>
  <author>สำนักข่าวแห่งชาติ กรมประชาสัมพันธ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-05-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://61.90.152.171/view.php?m_newsid=255205180301&tb=N255205&return=ok&news_headline='%c1%d1%a7%a4%d8%b4%c3%d2%a4%d2%b5%a1  </bibl>
</sourceDesc>
</fileDesc>
</teiHeader>
<news>
<headline>มังคุดราคาตก เกษตรกรร้องรัฐเร่งช่วยด่วน</headline>
<lead></lead>
<neck></neck>
<body><p>เกษตรกรผู้ปลูกมังคุดในจังหวัดจันทบุรี ประสบปัญหาราคาตกต่ำ วอนรัฐบาลเร่งหาแนวทางช่วยด่วน ก่อนที่ผลไม้ทุกตัวจะออกมาประดังในช่วงปลายเดือนนี้ ในขณะนี้ผลไม้ของจังหวัดจันทบุรี กำลังออกสู่ตลาดอย่างต่อเนื่อง ทั้งทุเรียน เงาะ มังคุด ลองกอง สละ โดยราคาของผลไม้เป็นไปตามกลไกการตลาด ในส่วนของทุเรียน และเงาะ ที่ให้ผลผลิตออกสู่ตลาดแล้วประมาณ 50 เปอร์เซ็นต์ พบว่าราคายังไม่มีปัญหา ส่วนมังคุดเริ่มส่อเค้า ราคาตกต่ำ โดยนายสุเทพ นพพันธ์ เกษตรกรชาวสวน ตำบลมาบไพ อำเภอขลุง กล่าวว่า มังคุดที่เก็บได้ในวันนี้( 18 พ.ค.52 ) ขายได้เพียงกิโลกรัมละ 9 บาท ไม่มีการแยกขนาด ไซด์ ซึ่งต้นทุนการผลิต ชาวสวนต้องจ้างแรงงานในการเก็บเกี่ยว กิโลกรัมละ 3 บาท ทำให้รายได้ไม่คุ้มทุน แต่โชคดีที่สวนของตนเอง มีการปลูกผลไม้หลากหลาย มีมังคุดน้อยกว่าทุเรียน และเงาะ ทำให้พอมีรายได้จุนเจือครอบครัว ขณะที่นายจำนง เขมะระตะ เกษตรกรชาวสวนมังคุด ตำบลคลองนารายณ์ ที่ทำสวนมังคุดเพียงอย่างเดียว ในพื้นที่ 10 ไร่ บอกว่า ปีนี้มังคุดในสวน เพิ่งเริ่มจะเก็บเกี่ยวได้ แต่ราคาไม่ดีเท่าที่ควร เมื่อวานนี้ ขายได้กิโลกรัมละ 8 บาท เป็นการขายแบบรวม ส่วนผิวมันส่งออกนอก ทางล้งรับซื้อกิโลกรัมละ 16 บาท อยากให้ราคาแบบรวมอยู่ที่กิโลกรัมละ 13 บาทขึ้นไป ซึ่งเป็นราคาที่พออยู่ได้ อย่างไรก็ตาม นายจำนง เขมะระตะ เกษตรกรชาวสวนมังคุด ตำบลคลองนารายณ์ อยากให้ส่วนราชการที่เกี่ยวข้อง ภาครัฐ เร่งหาแนวทางแก้ปัญหา ในช่วงนี้ เนื่องจากอีกระยะ เงาะที่กำลังเริ่มทยอยให้ผลผลิต จะออกสู่ตลาดและจะส่งผลกระทบทำให้ราคามังคุดแย่ลงไปอีก ด้านนายเจริญ ยินทสูตร เจ้าของโกดังรับซื้อมังคุดส่งออก กล่าวคาดการณ์ว่า ปัญหามังคุดราคาตกต่ำในช่วงนี้ น่าจะส่งผลกระทบเพียงแค่ระยะเวลาสั้น ๆ เนื่องจากในช่วงสัปดาห์ที่ผ่านมา และ ต้นสัปดาห์นี้ เป็นช่วงที่มังคุดของเกษตรกร เกือบทุกสวนให้ผลผลิตออกสู่ตลาด หรือที่เรียกกันว่าช่วง พีกซ์ จึงทำให้ผลผลิตมีมาก ราคาตกต่ำ ขณะที่แรงงานลูกจ้างที่จ้างมาคัดแยกเกรดมังคุดตามล้ง ต่าง ๆ ในจังหวัดจันทบุรี ปีนี้หาแรงงานยาก จึงทำให้ขาดแคลนแรงงาน อันเป็นเหตุปัจจัยหนึ่งที่มังคุดราคาดิ่งลง คาดการณ์ว่าภายในอาทิตย์หน้าสถานการณ์จะคลี่คลายลง ด้านนายพูลศักดิ์ ประณุทนรพาล ผู้ว่าราชการจังหวัดจันทบุรี ได้สั่งการให้หน่วยงานที่เกี่ยวข้อง จับตาดูอย่างใกล้ชิด พร้อมทั้งหาแนวทางพยุงราคาช่วยเหลือเกษตรกรอย่างเร่งด่วนเบื้องต้นได้ประสานองค์กรปกครองส่วนท้องถิ่น เตรียมแก้ปัญหาแล้ว </p></body>
</news>
