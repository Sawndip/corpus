<teiHeader>
<fileDesc>
<titleStmt>
  <title>"อภิสิทธิ์"มั่นใจเศรษฐกิจไทยจะกลับมาเป็นบวกได้ปลายปีนี้  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-28 12:07:07  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk1ODI3Jm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>"อภิสิทธิ์"มั่นใจเศรษฐกิจไทยจะกลับมาเป็นบวกได้ปลายปีนี้</headline>
<lead>นายอภิสิทธิ์ เวชชาชีวะ นายกรัฐมนตรี กล่าวภายหลังมอบวุฒิบัตรผู้สำเร็จหลักสูตรผู้บริหารระดับสูงด้านการค้าและการพาณิชย์ รุ่นที่ 1 จำนวน 37 คน ว่า ผู้ที่ได้รับวุฒิบัตรถือเป็นผู้มีความรู้และประสบการณ์ด้านการค้าการลงทุนค่อนข้างมาก</lead>
<neck></neck>
<body><p>นายอภิสิทธิ์ กล่าวว่า ประเด็นการค้าถือเป็นเรื่องท้าทาย ซึ่งจากปัญหาวิกฤติเศรษฐกิจโลกขณะนี้กระทบการค้าการเงิน การลงทุน  แต่มีการมองว่า ผู้ประกอบการจะมีการปรับบทบาทรองรับสถานการณ์ผันผวนที่เกิดขึ้นได้อย่างไร  ซึ่งประเทศไทยเจ็บปวดตั้งแต่ปี  2540  ในเรื่องการลดค่าเงินบาท  ถูกชาวโลกมองว่าทำให้เศรษฐกิจทั่วโลกตกต่ำ อย่างไรก็ตาม ได้มีการแก้ไขทำให้ทุกอย่างกลับสู่ภาวะปกติ  จนถึงขณะนี้แม้เศรษฐกิจโลกจะตกต่ำ แต่ประเทศไทยยังแข็งแกร่งผ่านวิบากกรรมมาแล้ว </p>
<p>อย่างไรก็ตาม นายกรัฐมนตรียอมรับว่า ปัญหาเศรษฐกิจโลกทำให้การค้ากับประเทศมหาอำนาจได้รับผลกระทบ  ส่งผลให้การส่งออกครึ่งปีแรกติดลบ การท่องเที่ยวมีปัญหา  แต่หากเปรียบเทียบกับประเทศเพื่อนบ้านไทยยังติดลบน้อยกว่า  เพราะไทยมีพื้นฐานเข้มแข็งมีการปรับตัวได้ดี  ซึ่งได้รับการแก้ไขจากทุกหน่วยงาน  โดยเฉพาะมาตรการดูแลรักษาเสถียรภาพการเงินการคลังและการท่องเที่ยว  </p>
<p>อย่างไรก็ตาม  แม้การค้าจะมีปัญหา  แต่ไทยมีศักยภาพในการหาตลาดใหม่ และมองว่าเศรษฐกิจจะกลับมาเป็นบวกปลายปีนี้ หรือต้นปีหน้า
ส่วนการดูแลในประเทศ กระทรวงพาณิชย์ก็ทำหน้าที่ดูแลราคาสินค้า  แต่อยากจะบอกว่ารัฐบาลไม่ได้เป็นผู้กำหนดราคาสินค้า  การแก้ไขปัญหาราคาสินค้าขึ้นอยู่กับผู้ประกอบการจะต้องปรับลดต้นทุนเพื่อความอยู่รอด  จึงเชื่อว่าไทยมีศักยภาพและความพร้อมเหนือกว่าประเทศอื่นโดยเฉพาะการเกษตร  อุตสาหกรรม  สิ่งทอ  อัญมณี  ซึ่งกลุ่มเหล่านี้มีศักยภาพ  จึงเชื่อว่าประเทศไทยจะอยู่รอดปลอดภัย</p></body>
</news>
