<teiHeader>
<fileDesc>
<titleStmt>
  <title>โครงการ"มหานคร"โค่น"ใบหยก"  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco03280552&sectionid=0103&day=2009-05-28  </bibl>
</sourceDesc>
</fileDesc>
</teiHeader>
<news>
<headline>โครงการ"มหานคร"โค่น"ใบหยก"</headline>
<lead>"เตชะไกรศรี"ผนึก"ฟิชแมนกรุ๊ป" ทุ่ม1.8หมื่นล้านผุดตึกสูงที่สุด</lead>
<neck>กลุ่มเตชะไกรศรีผนึก"ฟิช แมน กรุ๊ป"จากอิสราเอลผุดโครงการแลนด์มาร์คแห่งใหม่ของกรุงเทพฯ"โครงการมหานคร"มูลค่าสูงถึง 18,000 ล้านบาท ผสมผสานระหว่างโรงแรม คอนโดมิเนียม ศูนย์การค้าระดับหรู ชูจุดขายตึกที่สูงสุดในกรุงเทพฯ</neck>
<body><p>นายสรพจน์ เตชะไกรศรี ประธานเจ้าหน้าที่บริหาร บริษัท เพซ ดีเวลลอปเมนท์ จำกัด เปิดเผยว่า บริษัทได้ร่วมกับ บริษัทอินดัสเทรียล บิลดิ้งส์ คอร์ปอเรชั่น (ไอบีซี) จำกัด (มหาชน) บริษัท พัฒนาอสังหาริมทรัพย์จดทะเบียนในตลาดหลักทรัพย์อิสราเอล ในเครือ ฟิช แมน กรุ๊ป บริษัทลงทุนอิสระทางด้านอสังหาริมทรัพย์ ศูนย์การค้า สื่อและโทรคมนาคม ขนาดใหญ่ที่สุดในประเทศอิสราเอล พัฒนาโครงการภายใต้ชื่อมหานคร เป็นโครงการที่มีการผสมผสานกันระหว่างโรงแรมบูติคระดับหรูภายใต้การบริหารงานของแมริออท กรุ๊ป คอนโดมิเนียม ระดับลักชัวรี่ เดอะริทซ์-คาร์ลตัน เรสซิเดนเซส บางกอก จำนวน 200 ยูนิต ราคาเริ่มต้นยูนิตละ 30 ล้านบาท หรือ 250,000 บาทต่อตารางเมตร (ตร.ม.) และศูนย์การค้าในลักษณะไลฟ์สไตล์ มูลค่าโครงการรวมประมาณ 18,000 ล้านบาท คาดว่าจะเริ่มต้นก่อสร้างได้ประมาณไตรมาส 3 ปีนี้</p>
<p>นายสรพจน์กล่าวว่า สำหรับรูปแบบในการลงทุนนั้นทางบริษัทเพซ และบริษัทไอบีซีจะจดทะเบียนตั้งบริษัทใหม่ขึ้นมาจำนวน 3 บริษัทคือเพซ โปรเจ็คต์ 1 สำหรับพัฒนาโรงแรม, เพซ โปรเจ็คต์ 2 พัฒนาคอนโดมิเนียม, และเพซ โปรเจ็คต์ 3 พัฒนาศูนย์การค้า ภายใต้ทุนจดทะเบียนรวม 4,500 ล้านบาท ฝ่ายไทยจะลงทุนในสัดส่วนร้อยละ 51 และกลุ่มนักลงทุนจากอิสราเอลลงทุนในสัดส่วนร้อยละ 49 เม็ดเงินที่จะใช้มาจากทุนจดทะเบียนส่วนหนึ่งและกู้จากธนาคารพาณิชย์ในลักษณะการปล่อยกู้ร่วมจำนวน 7,000-8,000 ล้านบาท ขณะนี้อยู่ระหว่างขั้นตอนการเจรจาเงินกู้จากธนาคารพาณิชย์ </p>
<p>นายสรพจน์กล่าวว่า จุดขายหลักของโครงการมหานครคือความเป็นแลนด์มาร์คของกรุงเทพฯ มีตึกที่สูงที่สุดในกรุงเทพมหานคร ในเบื้องต้นคาดว่าจะก่อสร้างสูงกว่าตึกใบหยกทาวเวอร์ มีความสูงที่ 304 เมตร นอกจากนี้ยังเป็นโครงการเดียวที่ชูจุดขายสินค้ากลุ่มลักชัวรี่ ในตลาดยังไม่มีสินค้ากลุ่มเดียวกันที่เป็นคู่แข่งอีกทั้งโครงการอยู่ในทำเลชั้นดี ติดกับรถไฟฟ้าช่องนนทรี จึงเชื่อว่าคอนโดมิเนียมจะได้รับความสนใจจากนักลงทั้งไทยและต่างชาติเป็นอย่างดี </p>
<p>"เราเชื่อว่าคอนโดมิเนียมจะได้รับความสนใจเพราะขณะนี้ดอกเบี้ยต่ำและตลาดหลักทรัพย์มีความผันผวนการลงทุนในอสังหาริมทรัพย์จึงเป็นทางเลือกที่ได้รับผลตอบแทนสูงกว่านอกจากนี้โครงการมหานครเป็นโครงการเดียวที่ทำตลาดลักชัวรี่ในเวลานี้" </p>
<p>นางดาลิท บราวน์ ประธานเจ้าหน้าที่บริหาร บริษัทไอบีซี จำกัด (มหาชน) กล่าวว่า โครงการมหานครต้องใช้เวลาในการก่อสร้างประมาณ 4 ปี ในระยะนี้จึงยังไม่มีนโยบายจะลงทุนในโครงการอื่นๆ ในประเทศไทยเพิ่ม </p></body>
</news>
