<teiHeader>
<fileDesc>
<titleStmt>
  <title>สภาสูงเปิดเวทีวิจารณ์โครงการเช่ารถเมล์ 4,000 คัน  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-27 16:10:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=200386&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>สภาสูงเปิดเวทีวิจารณ์โครงการเช่ารถเมล์ 4,000 คัน</headline>
<lead></lead>
<neck></neck>
<body><p>วันนี้ (27 พ.ค.) ที่รัฐสภา ผู้สื่อข่าวรายงานว่า คณะกรรมาธิการการพัฒนาการเมืองและการมีส่วนร่วมของประชาชน ร่วมกับคณะกรรมาธิการสิทธิมนุษยชน สิทธิเสรีภาพและการคุ้มครองผู้บริโภค วุฒิสภา ได้จัดเสวนา 'คำถามของประชาชน กับรถเมล์ NGV 4,000 คัน' โดยเปิดให้ประชาชนและกลุ่มองค์กรต่างๆ วิพากษ์วิจารณ์และเสนอความคิดเห็น อาทิ กลุ่มเครือข่ายป้องกันและปราบปรามการทุจริตภาคประชาชน ตัวแทนจากสมาพันธ์แรงงานรัฐวิสาหกิจสัมพันธ์(สรส.) สหภาพแรงงานขนส่งมวลชนกรุงเทพฯ ( ขสมก.) สำนักงานตรวจเงินแผ่นดิน(สตง.) โดยผู้เข้าร่วมเสวนาทั้งหมดแสดงความเห็นไปแนวทางเดียวกันว่า รัฐบาลไม่ควรปล่อยให้โครงการนี้ผ่านความเห็นชอบจากคณะรัฐมนตรี(ครม.)</p>
<p>นายอิทธิ ขวัญอุดมพร กรรมการป.ป.ช.ภาคประชาชน กล่าวว่า เงินที่รัฐบาลจะนำมาเช่าเป็นเงินของประชาชนทั้งนั้น หากขาดทุนใครจะรับผิดชอบ พร้อมทั้งแนะนำให้นายอภิสิทธิ์ เวชชาชีวะ นายกรัฐมนตรียกเลิกโครงการนี้</p>
<p>ด้านนายไพบูลย์ ซำศิริพงษ์ ส.ว.ปทุมธานี ประธานคณะกรรมาธิการพัฒนาการเมืองฯ กล่าวว่า ได้คัดค้านโครงการนี้มาตั้งแต่แรก เพราะตั้งราคาไว้สูงเกินจริง นอกจากนี้ยังระบุว่าเป็นเรื่องไม่ถูกต้องหากนำเงินภาษีของประชาชนไปเช่า แทนที่จะเป็นการจัดซื้อเพื่อให้รถตกเป็นมรดกของแผ่นดิน ซึ่งถ้ารัฐบาลยังมุ่งมั่นว่าจะเอาให้ได้ ก็เป็นห่วงว่า ครม. ทั้งคณะอาจถูกประชาชนจำนวน 20,000 คน เข้าชื่อถอดถอนให้พ้นจากตำแหน่งทั้งคณะได้</p>
<p>ด้าน น.ส.รสนา โตสิตระกูล ส.ว.กทม. ประธานคณะกรรมาธิการศึกษา ตรวจสอบเรื่องการทุจริต และเสริมสร้างธรรมาภิบาล กล่าวเชื่อมั่นว่าโครงการนี้ต้องมีค่าคอมมิชชั่น จึงอยากถามว่าได้กันกี่เปอร์เซ็นต์ เพราะเด็กยังรู้เลยว่าเป็นโครงการที่ไม่มีประโยชน์ แต่นักการเมืองได้ประโยชน์ ดังนั้น ประชาชนย่อมมีสิทธิทักท้วงและห้ามได้ เพราะเป็นเงินภาษีของพวกเรา อย่าคิดว่าประชาชนไม่รู้ว่ามีใครได้ค่าคอมมิชชั่นบ้าง เขาไม่ได้กินแกลบ พวกเราเข้าใจว่ารัฐบาลต้องอาศัยองค์ประกอบพรรคร่วมค้ำยัน แต่ขณะนี้บ้านเมืองเศรษฐกิจตกต่ำ กลับยังเดินหน้าจัดซื้อโครงการที่ไร้สาระ เห็นแก่ส่วนแบ่ง ตรงนี้ประชาชนรับไม่ได้.
</p></body>
</news>
