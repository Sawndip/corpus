<teiHeader>
<fileDesc>
<titleStmt>
  <title>"สุเทพ" มอบ รมว.พาณิชย์ ตั้งคณะทำงานพิเศษดูแลและกำหนดยุทธศาสตร์การระบายสินค้าเกษตร  </title>
  <author>สำนักข่าวแห่งชาติ กรมประชาสัมพันธ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255205270279&tb=N255205  </bibl>
</sourceDesc>
</fileDesc>
</teiHeader>
<news>
<headline>"สุเทพ" มอบ รมว.พาณิชย์ ตั้งคณะทำงานพิเศษดูแลและกำหนดยุทธศาสตร์การระบายสินค้าเกษตร</headline>
<lead></lead>
<neck></neck>
<body><p>คณะกรรมการยุทธศาสตร์ระบายสินค้าเกษตร มอบหมายให้ รัฐมนตรีว่าการกระทรวงพาณิชย์ ตั้งคณะทำงานพิเศษดูแลและกำหนดยุทธศาสตร์การระบายสินค้าเกษตรเพื่อช่วยเหลือเกษตรกร นายสุเทพ เทือกสุบรรณ รองนายกรัฐมนตรีฝ่ายความมั่นคง ในฐานะประธานคณะกรรมการยุทธศาสตร์ระบายสินค้าเกษตรตามโครงการรับจำนำของรัฐบาล กล่าวถึงข้อสรุปภายหลังการประชุมคณะกรรมการฯ นัดแรกว่า คณะกรรมการได้มอบหมายให้ นางพรทิวา นาคาศัย รัฐมนตรีว่าการกระทรวงพาณิชย์ ตั้งคณะทำงานพิเศษขึ้นมาดูแลการระบายสินค้าเกษตรโดยเฉพาะเพื่อช่วยเหลือเกษตรกร โดยให้อธิบดีกรมการค้าต่างประเทศ เป็นประธาน ส่วนกรรมการคนอื่นนั้นหากเห็นว่าใครมีความเหมาะสมก็ให้แต่งตั้งเข้ามาช่วยทำงาน ซึ่งคณะทำงานพิเศษดังกล่าวจะกำหนดยุทธศาสตร์ต่างๆ ในการระบายสินค้าทางการเกษตรของรัฐบาล ทั้งในเรื่องของราคากลางที่จะจำหน่าย ปริมาณในการจัดจำหน่ายที่เหมาะสม รวมถึงเวลาในการระบายสินค้าตามที่เห็นว่าเหมาะสม ซึ่งจะต้องนำเสนออนุกรรมการการตลาดพิจารณาเพื่อเสนอให้ประธานนโยบายสินค้าเกษตรรับทราบและดำเนินการตามแผน ทั้งนี้คณะทำงานพิเศษจะต้องเสนอแผนยุทธศาสตร์ก่อนว่าจะมีการประมูลขายตามภาวะการตลาดที่เหมาะสม ซึ่งจะต้องทำการตรวจสอบคุณภาพของสินค้าและจะต้องแยกเป็นประเภทก่อน ซึ่งกระทรวงพาณิชย์จะต้องนำไปพิจารณาตามหลักเกณฑ์ที่เกิดขึ้น นอกจากนี้ ยังให้ องค์การคลังสินค้า หรือ อคส.และ อตก. ดูแลรักษาสินค้าเพียงอย่างเดียว เพื่อให้เกิดความสะดวก รวดเร็ว และมีความโปร่งใส เพราะมีผู้รับผิดชอบและมียุทธศาสตร์ที่ชัดเจน สำหรับนโยบายในการระบายสินค้านั้น ด้าน นางพรทิวา นาคาศัย รัฐมนตรีว่าการกระทรวงพาณิชย์ กล่าวว่า ยอมรับหลักเกณฑ์ใหม่ที่คณะกรรมการฯ เสนอและจะรับไปดำเนินการให้สอดคล้องกับหลักเกณฑ์ใหม่ </p></body>
</news>
