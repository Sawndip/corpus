<teiHeader>
<fileDesc>
<titleStmt>
  <title>"กทช.-ลาว"ถกปัญหาคลื่นรบกวน หวั่นสถานีชายแดนกระทบการบิน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=161625  </bibl>
</sourceDesc>
</fileDesc>
</teiHeader>
<news>
<headline>"กทช.-ลาว"ถกปัญหาคลื่นรบกวน หวั่นสถานีชายแดนกระทบการบิน</headline>
<lead></lead>
<neck></neck>
<body><p>นายทศพร เกตุอดิศร รองเลขาธิการคณะกรรมการกิจการโทรคมนาคมแห่งชาติ(กทช.) กล่าวว่า เมื่อวันที่ 15 พฤษภาคม สำนักงาน กทช.ได้เป็นเจ้าภาพการจัดประชุมหารือร่วมกันระหว่าง กทช. กับองค์การไปรษณีย์และโทรคมนาคมแห่งชาติ(NAPT) ของลาว ซึ่งถือเป็นการจัดประชุมอย่างเป็นทางการครั้งแรกของผู้บริหารระดับสูงทั้ง 2 ประเทศ เพื่อหารือและแลกเปลี่ยนประสบการณ์ด้านการกำกับดูแลกิจการโทรคมนาคมของทั้ง 2 ประเทศ</p>
<p>ทั้งนี้ในการประชุมดังกล่าวได้มีการหารือ และพิจารณาร่วมกันเกี่ยวกับการจัดประชุมคณะกรรมการทางเทคนิคว่าด้วยการประสานและจัดสรรความถี่วิทยุ ตามแนวชายแดนไทย-ลาว(JTC) ครั้งที่ 2 ที่ลาวจะเป็นเจ้าภาพ เพื่อหน่วยงานทั้ง 2 ประเทศจะได้ร่วมมือกันในการแก้ไข และวางแผนร่วมกันในการบริหารความถี่วิทยุบริเวณชายแดน เพราะการตั้งสถานีวิทยุบริเวณชายแดนที่ผ่านมา พบว่า คลื่นความถี่ได้สร้างปัญหาให้ทั้ง 2 ประเทศ โดยเฉพาะการสร้างผลกระทบให้กับกิจการวิทยุการบิน รวมถึงได้มีการหารือถึงการให้บริการเทคโนโลยีระบบ 3จี ด้วย</p>
<p>ด้านนายคำลวด สิดลากอน รมต.สำนักนายกรัฐมนตรี และประธาน NAPT กล่าวว่า รายได้ด้านโทรคมนาคมถือเป็นรายได้อันดับ 2 ของลาว โดยลาวได้เปิดให้บริการระบบ 3จี มาตั้งแต่เดือนตุลาคม 2551 ใช้งบลงทุน 100 ล้านบาท โดยรัฐบาลลาวลงทุน 51% อีก 49% เป็นการลงทุนของภาคเอกชนจากต่างประเทศ ปัจจุบันมีผู้ให้บริการ 3 ราย โดย 1 ใน 3 ราย คือ ลาวเทเลคอม ซึ่งมีฐานลูกค้า 900,000 ราย ในจำนวนนี้เป็นผู้ใช้บริการ 3จี 13,000 ราย 
</p></body>
</news>
