<teiHeader>
<fileDesc>
<titleStmt>
  <title>สศช.ตีกลับแผนลงทุนร.ฟ.ท.1.5หมื่นล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>บอร์ด สศช.ตีกลับแผนลงทุนปรับปรุงเส้นทางรถไฟสายอีสานของ ร.ฟ.ท. สองเส้นทาง วงเงินกว่า 1.5 หมื่นล้านบาท จี้ทำ �แผนธุรกิจ� ให้เสร็จก่อนดำเนินการ หลังจากพบว่าจำนวนผู้โดยสารและปริมาณขนส่งสินค้าลดต่อเนื่อง 5 ปี ไฟเขียว กฟน.ลงทุน 6 พันล้าน นำสายส่งไฟฟ้าใต้ดิน  </bibl>
</sourceDesc>
</fileDesc>
</teiHeader>
<news>
<headline>สศช.ตีกลับแผนลงทุนร.ฟ.ท.1.5หมื่นล้าน</headline>
<lead></lead>
<neck></neck>
<body><p>นายอาคม เติมพิทยาไพสิฐ รองเลขาธิการคณะกรรมการพัฒนาการเศรษฐกิจและสังคมแห่งชาติ (สศช.) เปิดเผยหลังการประชุมคณะกรรมการพัฒนาการเศรษฐกิจและสังคมแห่งชาติ (สศช. )มี นายพนัส สิมะเสถียร ประธานคณะกรรมการ สศช. เป็นประธาน วานนี้ (18 พ.ค.) ว่า ที่ประชุมได้หารือข้อเสนอของการรถไฟแห่งประเทศไทย (ร.ฟ.ท.) เกี่ยวกับการลงทุนโครงการปรับปรุงเส้นทางรถไฟสายอีสาน 2 เส้นทาง 586 กิโลเมตร วงเงิน 15,287 ล้านบาท</p>
<p>ทั้งนี้ คณะกรรมการ สศช.เห็นว่า ร.ฟ.ท.ควรระงับดำเนินการโครงการนี้ไปก่อน จนกว่าจะปรับปรุงโครงสร้างและทำแผนฟื้นฟูเสร็จ นอกจากนี้ ร.ฟ.ท.จะต้องทำแผนดำเนินธุรกิจให้เสร็จ เพื่อให้รู้ว่ามีแผนเพิ่มจำนวนผู้โดยสารและปริมาณขนส่งสินค้าอย่างไร รวมทั้งจัดลำดับความสำคัญโครงการลงทุน</p>
<p>�ตั้งแต่ปี 2546-51 ผู้โดยสารที่ใช้บริการในเส้นทางอีสานลดลงต่อเนื่องจาก 54 ล้านคน ปี 2546 เหลือ 43 ล้านคน ปี 2551 เฉลี่ยปีละ 4.5% ขณะที่ปริมาณขนส่งสินค้าทางรถไฟก็ลดลงเฉลี่ย 5.4% ต่อปี ดังนั้นเพื่อให้การลงทุนมีประสิทธิภาพ ร.ฟ.ท. ต้องมีแผนธุรกิจที่ชัดเจนเพื่อเพิ่มรายได้ให้ ร.ฟ.ท.�</p>
<p>ส่วนโครงการปรับปรุงเส้นทางเดินรถไฟทั้ง 2 เส้นทาง ระยะเวลา 4 ปี (ปี 2552-2555 ) ได้แก่ 1.โครงการปรับปรุงเส้นทางเดินรถไฟช่วงแก่งคอย-แก่งเสือเต้น ช่วง สุรนารายณ์-บัวใหญ่ และช่วง จิระ-บัวใหญ่ ระยะทาง 380 กิโลเมตร วงเงิน 8,508 ล้านบาท และ 2.โครงการปรับปรุงเส้นทางเดินรถไฟช่วงบัวใหญ่-หนองคาย ระยะทาง 278 กม.วงเงิน 6,779 ล้านบาท</p>
<p>นายอาคม กล่าวอีกว่า คณะกรรมการ สศช. ยังเห็นชอบให้การไฟฟ้านครหลวง (กฟน.) เปลี่ยนสายอากาศเป็นสายส่งไฟฟ้าใต้ดินโครงการรัชดาภิเษก-อโศก ระยะทาง 10.1 กิโลเมตร และโครงการรัชดาภิเษก-พระราม 9 ระยะทาง 15.3 กิโลเมตร วงเงิน 6,057.15 ล้านบาท แบ่งเป็นเงินกู้ 3,900 ล้านบาท และรายได้ของ กฟน. 2,157.15 ล้านบาท ระยะเวลาปี 2552-2559 เพราะเห็นว่ามีประโยชน์รองรับความมั่นคงระบบไฟฟ้าในพื้นที่ย่านธุรกิจ แต่ผลศึกษาความคุ้มค่าลงทุนทำมาตั้งแต่ปี 2544 ดังนั้น จึงให้ กฟน.กลับไปทบทวนก่อนดำเนินการโครงการนี้และประสานบริษัท ทีโอที จำกัด (มหาชน) เพื่อบูรณาการแผนลงทุน</p></body>
</news>
