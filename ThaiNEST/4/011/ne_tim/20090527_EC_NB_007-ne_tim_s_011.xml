<teiHeader>
<fileDesc>
<titleStmt>
  <title>บีโอไอ หนุนผู้ประกอบการไทยขยายโอกาสทางธุรกิจในพม่า-กัมพูชา  </title>
  <author>สำนักข่าวแห่งชาติ กรมประชาสัมพันธ์  </author>
</titleStmt>
<publicationStmt>
  <publisher>สำนักข่าวแห่งชาติ กรมประชาสัมพันธ์  </publisher>
  <pubPlace>http://thainews.prd.go.th  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://thainews.prd.go.th/view.php?m_newsid=255205270242&tb=N255205&return=ok&news_headline=%ba%d5%e2%cd%e4%cd%20%cb%b9%d8%b9%bc%d9%e9%bb%c3%d0%a1%cd%ba%a1%d2%c3%e4%b7%c2%a2%c2%d2%c2%e2%cd%a1%d2%ca%b7%d2%a7%b8%d8%c3%a1%d4%a8%e3%b9%be%c1%e8%d2-%a1%d1%c1%be%d9%aa%d2  </bibl>
</sourceDesc>
</fileDesc>
</teiHeader>
<news>
<headline>บีโอไอ หนุนผู้ประกอบการไทยขยายโอกาสทางธุรกิจในพม่า-กัมพูชา</headline>
<lead></lead>
<neck></neck>
<body><p>สำนักงานคณะกรรมการส่งเสริมการลงทุน เตรียมจัดสัมมนาให้ความรู้ผู้ประกอบการไทยขยายโอกาสทางธุรกิจในสหภาพพม่าและกัมพูชา นางวาสนา มุทุตานนท์ ผู้อำนวยการสำนักความร่วมมือการลงทุนต่างประเทศ รักษาการในตำแหน่งที่ปรึกษาด้านการลงทุน สำนักงานคณะกรรมการส่งเสริมการลงทุน หรือ บีโอไอ เปิดเผยว่า ภายในเดือนมิถุนายนนี้ บีโอไอจะร่วมกับสถาบันเอเชียตะวันออกศึกษา มหาวิทยาลัยธรรมศาสตร์ จัดสัมมนาเพื่อให้ความรู้ สร้างความเข้าใจ แก่ผู้ประกอบการที่สนใจเข้าไปลงทุนในสหภาพพม่า และกัมพูชา สำหรับใช้เป็นปัจจัยประกอบการพิจารณาเข้าไปลงทุนใน 2 ประเทศ โดยรูปแบบการสัมมนาจะประกอบด้วยการให้ความรู้ และข้อมูลทางวิชาการ รวมถึงการรับฟังข้อมูลจากประสบการณ์จริงของผู้ที่ลงทุนจากทั้ง 2 ประเทศ ทั้งนี้จากข้อมูลระหว่างปี 2531-2551 ไทยมีมูลค่าการลงทุนในพม่าสูงที่สุด มีสัดส่วนในการค้าการลงทุนถึง 7,391.8 ล้านดอลลาร์สหรัฐฯ โดยอุตสาหกรรมพลังงาน ขุดเจาะก๊าชธรรมชาติ อุตสาหกรรมการผลิต การพัฒนาอสังหาริมทรัพย์ โรงแรมและการท่องเที่ยว ได้รับความสนใจลงทุนสูงสุด ในขณะที่ภาพรวมการลงทุนของไทยในประเทศกัมพูชา ในช่วงปี 2537-2551 มีมูลค่าการลงทุนประมาณ 318.07 ล้านดอลลาร์สหรัฐฯ เป็นการลงทุนในสาขาเกษตรกรรม อุตสาหกรรม สาขาสาธารณูปโภค และอุตสาหกรรมการท่องเที่ยว เป็นต้น </p></body>
</news>
