<teiHeader>
<fileDesc>
<titleStmt>
  <title>โพลล์ชี้นักธุรกิจห่วงปมขัดแย้งการเมือง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/05/28/news_28825647.php?news_id=28825647  </bibl>
</sourceDesc>
</fileDesc>
</teiHeader>
<news>
<headline>โพลล์ชี้นักธุรกิจห่วงปมขัดแย้งการเมือง</headline>
<lead>โพลล์มหาวิทยาลัยหอการค้าไทย ชี้นักธุรกิจ 65% ห่วงปัญหาการเมืองมากที่สุด ระบุปัญหาขัดแย้งสองฝ่าย ส่งผลให้การแก้ปัญหาเศรษฐกิจแย่ลง นักธุรกิจ 52% ชะลอการลงทุน ส่วนใหญ่คาดจีดีพีทั้งปีติดลบ 3-4% หนุนคนไทยสร้างสมานฉันท์ ธนวรรธน์ หวังเงินกู้ 4 แสนล้าน ช่วยฟื้นเศรษฐกิจไทยช่วงปลายปี</lead>
<neck></neck>
<body><p>นางสาวยาใจ ชูวิชา ประธานคณะจัดทำการสำรวจความคิดเห็นประเด็นธุรกิจ มหาวิทยาลัยหอการค้าไทย เปิดเผยผลการสำรวจทัศนะของผู้ประกอบการต่อสถานการณ์ทางการเมือง ธุรกิจและเศรษฐกิจของประเทศไทย ว่า ได้สำรวจผู้ประกอบการจำนวน 400 ราย ระหว่างวันที่ 22-25 พ.ค. โดยเมื่อสอบถามเกี่ยวกับทัศนคติต่อปัญหาที่ส่งผลกระทบต่อเศรษฐกิจโดยรวม ซึ่งมีผู้ประกอบการตอบว่าเกิดจากปัญหาความไม่สงบ หรือความขัดแย้งทางการเมือง 18.2% เกิดจากความเชื่อมั่นทางเศรษฐกิจ 16.3% และเกิดจากภาวะเศรษฐกิจชะลอตัว 15.9%</p>
<p>เมื่อถามความเห็นต่อปัญหา ที่ส่งผลกระทบต่อธุรกิจโดยตรง มีผู้ประกอบการตอบว่ามาจากความไม่สงบหรือความขัดแย้งทางการเมือง 17.1% มาจากภาวะเศรษฐกิจชะลอตัว 16.3% และมาจากความเชื่อมั่นทางเศรษฐกิจ 15.6%</p>
<p>เมื่อสอบถามเกี่ยวกับทัศนะต่อสถานการณ์ที่แบ่งเป็นสองฝ่ายอย่างชัดเจนส่งผลกระทบต่อการแก้ปัญหาเศรษฐกิจอย่างไร โดยมีผู้ประกอบการตอบว่าทำให้การแก้ปัญหาเศรษฐกิจแย่ลง 65.2% และมีผู้ประกอบการเห็นว่าภาพลักษณ์ของไทยในสายตาต่างประเทศแย่ลง 64.6% มีผู้ประกอบการเห็นว่าความเชื่อมั่นของผู้ประกอบการแย่ลง 59.8%
เมื่อสอบถามถึงกรณีที่สถานการณ์การเมืองไม่นิ่งและยังมีวิวาทะและแบ่งฝ่ายอย่างชัดเจนต่อการลงทุน พบว่ามีผู้ประกอบการตอบว่าทำให้ชะลอการลงทุน 52.3% มีผู้ประกอบการชะลอการขยายตลาด 30% และมีผู้ประกอบการชะลอการขอสินเชื่อเพื่อเพิ่มการลงทุน 24.9% โดยไม่มีผู้ประกอบการรายใดที่ตอบว่าจะมีการขยายการลงทุน การตลาดหรือขอสินเชื่อเพิ่ม</p>
<p>เมื่อสอบถามเกี่ยวกับการคาดการณ์อัตราการขยายตัวทางเศรษฐกิจปี 2552 ในกรณีสถานการณ์การเมืองไม่นิ่งพบว่ามีผู้ประกอบการส่วนใหญ่ 39.8% เห็นว่าเศรษฐกิจจะติดลบ 3-4% และปี 2553 มีผู้ประกอบการส่วนใหญ่ 49.8% เห็นว่าเศรษฐกิจจะขยายตัว 1-2%
</p>
<p>นายธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย กล่าวว่า จากผลการสำรวจชี้ให้เห็นว่าผู้ประกอบการห่วงปัญหาความขัดแย้งทางการเมืองมากที่สุด และเห็นว่าปัญหาดังกล่าวส่งผลกระทบต่อภาคธุรกิจเป็นอันดับหนึ่ง เพราะกระทบกับความเชื่อมั่นและการแก้ปัญหาเศรษฐกิจของรัฐบาล ซึ่งกังวลมากกว่าปัญหาเศรษฐกิจโลกชะลอตัวลง ทั้งที่นักเศรษฐศาสตร์ระดับโลกคาดการณ์ว่า ขณะนี้ผ่านจุดต่ำสุดของเศรษฐกิจแล้ว</p>
<p>นายธนวรรธน์ กล่าวว่า ศูนย์ฯ มองว่าปัจจัยทางการเมืองจะมีผลต่อการขับเคลื่อนเศรษฐกิจในปี 2552-2553 โดยถ้าการเมืองไม่นิ่งจะส่งผลให้ภาคธุรกิจชะลอตัวลง แต่ถ้าสถานการณ์คลี่คลายในไตรมาสที่ 2-3 จะทำให้ภาคธุรกิจพร้อมที่จะลงทุนเพิ่ม และทำให้เศรษฐกิจฟื้นตัวในไตรมาสที่ 3 ซึ่งทำให้เศรษฐกิจทั้งปีติดลบ 3.5% และถ้าการเมืองไม่นิ่งมีการปะทะนอกรัฐสภากันจนถึงไตรมาส 4 ปีนี้อาจส่งผลให้เศรษฐกิจติดลบถึง 5.3% โดยขณะนี้ศูนย์พยากรณ์เศรษฐกิจและธุรกิจยังคาดการณ์ว่าเศรษฐกิจปีนี้จะติดลบ 3.5-4.5%</p>
<p>นอกจากนี้ การกู้เงินของรัฐบาล 400,000 ล้านบาท จะเป็นปัจจัยสำคัญต่อการฟื้นตัวทางเศรษฐกิจของไทย โดยถ้ารัฐบาลสามารถกู้เงินได้ทันทีและนำมาใช้ในไตรมาสที่ 3 จะส่งผลต่อเศรษฐกิจไตรมาสที่ 4 ฟื้นตัวอย่างชัดเจนตามที่รัฐบาลคาดไว้ และเศรษฐกิจในครึ่งหลังของปีนี้ยังต้องพึ่งการขยายตัวของการส่งออกและการท่องเที่ยว ซึ่งจำเป็นที่ทีมเศรษฐกิจของรัฐบาล จะต้องทำงานให้บูรณาการของกระทรวงที่เกี่ยวข้อง เช่น กระทรวงการคลัง กระทรวงพาณิชย์ กระทรวงการท่องเที่ยวและกีฬา โดยถ้าหน่วยงานดังกล่าวมีการปรับเปลี่ยนในทางที่ดี จะส่งผลต่อเศรษฐกิจในครึ่งหลังปีนี้ ซึ่งการปรับคณะรัฐมนตรีหนึ่งตำแหน่งไม่มีผลมากนัก แต่ขณะนี้สังคมเริ่มเห็นความไม่ปกติของทีมเศรษฐกิจรัฐบาลแล้ว</p></body>
</news>
