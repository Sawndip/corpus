<teiHeader>
<fileDesc>
<titleStmt>
  <title>สศช.ยอมผ่อนเกณฑ์อบรมชะลอเลิกจ้าง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/05/15/news_28746919.php?news_id=28746919  </bibl>
</sourceDesc>
</fileDesc>
</teiHeader>
<news>
<headline>สศช.ยอมผ่อนเกณฑ์อบรมชะลอเลิกจ้าง</headline>
<lead>กระทรวงอุตสาหกรรม เตรียมเซ็นเอ็มโอยูอบรมชะลอการเลิกจ้าง เผย สศช.ผ่อนเกณฑ์ไม่กำหนดขั้นต่ำ 20% ของแรงงานทั้งบริษัทเข้าอบรม ขอความร่วมมือไม่เลิกจ้างแทนการบังคับ เล็งตั้งโต๊ะหน้านิคมฯ รับผู้ว่างงานอบรมมั่นใจ 90% มีงานทำ ด้าน ส.อ.ท.พอใจภาครัฐเข้าใจเอกชนมากขึ้น</lead>
<neck></neck>
<body><p>นายพสุ โลหารชุน รองอธิบดีกรมส่งเสริมอุตสาหกรรม เปิดเผยว่า กระทรวงอุตสาหกรรมมีเป้าหมายอบรมชะลอการเลิกจ้าง 14,000 คน และอบรมเพื่อสร้างแรงงานเข้าสู่ภาคอุตสาหกรรม 6,000 คน ซึ่งจะจัดให้มีการลงนามบันทึกข้อตกลง (เอ็มโอยู) ในการอบรมชะลอการเลิกจ้าง ระหว่างโครงการต้นกล้าอาชีพกับสภาอุตสาหกรรมแห่งประเทศไทย (ส.อ.ท.) และสภาหอการค้าแห่งประเทศไทยปลายเดือนพ.ค. 2552</p>
<p>ขณะนี้ สำนักงานคณะกรรมการพัฒนาการเศรษฐกิจและสังคมแห่งชาติ (สศช.) อนุมัติอบรมชะลอการเลิกจ้างให้ผู้ประกอบการแล้ว 50 ราย มีจำนวนแรงงาน 7,000 ราย ในอุตสาหกรรมเครื่องใช้ไฟฟ้า ยานยนต์และอาหาร โดยเอ็มโอยูกำหนดให้ผู้ประกอบการชะลอการเลิกจ้าง 1 ปี จากก่อนหน้านี้กำหนดว่าต้องไม่มีการเลิกจ้าง แต่มีการผ่อนคลายกฎเกณฑ์ลงเป็นการขอความร่วมมือ ไม่ให้มีการเลิกจ้างภายใน 1 ปีแทน</p>
<p>นอกจากนี้ การพิจารณาผู้ประกอบการเข้าร่วมโครงการ ยังได้ผ่อนคลายเกณฑ์ที่กำหนดให้ ส่งแรงงานมาอบรมได้เพียง 20% ของแรงงานที่มีอยู่ให้เกิน 20% ได้ซึ่งผู้ประกอบการสามารถส่งให้ สศช.พิจารณาตามความเหมาะสม</p>
<p>นายพสุ กล่าวว่า ในการรับสมัครแรงงานเข้าโครงการ พบว่าแรงงานไม่ถนัดสมัครผ่านเว็บไซต์ บางหลักสูตรเปิดอบรมไม่ได้ เพราะมีแรงงานไม่ถึง 50 คน กระทรวงอุตสาหกรรมจึงแก้ปัญหา ด้วยการตั้งโต๊ะรับสมัครผู้ว่างงาน หน้านิคมอุตสาหกรรมต่างๆ ซึ่งการอบรมแรงงานเข้าสู่อุตสาหกรรมเชื่อว่า จะทำให้ผู้ว่างงานมีงานทำไม่น้อยกว่า 90% ซึ่งผู้ประกอบการ พร้อมรับเข้าทำงานหลังผ่านการอบรม โดยสมาคมรองเท้าไทยพร้อมรับผู้ผ่านหลักสูตรช่างรองเท้า 3,000 คน</p>
<p>ส่วนแรงงานในอุตสาหกรรมเครื่องนุ่งห่ม ที่สมาคมอุตสาหกรรมเครื่องนุ่งห่มฯ ยังมีความต้องการแรงงานประมาณ 16,000 คน นั้น กระทรวงอุตสาหกรรม ได้ส่งให้กระทรวงแรงงานเป็นผู้ดำเนินการแล้ว เพราะกระทรวงแรงงานมีหลักสูตรการตัดเย็บอยู่แล้ว</p>
<p>นายทวีกิจ จตุรเจริญคุณ รองประธาน ส.อ.ท. กล่าวว่า ส.อ.ท.เห็นด้วยที่ สศช.ผ่อนเกณฑ์อบรมเพื่อชะลอการเลิกจ้าง โดยพิจารณาความเหมาะสม จากผลประกอบการ ค่าใช้จ่ายในโรงงานและการจ่ายภาษีหัก ณ ที่จ่ายแต่ละเดือน โดยโรงงานที่มีแรงงานไม่เกิน 50 คน สามารถส่งมาให้พิจารณาได้ทั้ง 100% จำนวนแรงงานที่ ส.อ.ท. ส่งไปให้ สศช.พิจารณาอยู่ที่ 50,000 คน หากอบรมได้ผลจะพิจารณาส่งแรงงานไปอบรมอีก</p>
<p>"การปรับเกณฑ์ แสดงว่ารัฐเข้าใจภาคอุตสาหกรรมมากขึ้น ส.อ.ท. เสนอหลักสูตรการอบรมเกี่ยวกับการสร้างคุณภาพงาน การพัฒนาบุคลิกภาพและนิสัยอุตสาหกรรม 5 ส.เพื่อเพิ่มผลผลิตและการเตรียมความพร้อมของแรงงานไปแล้ว" นายทวีกิจ กล่าว</p></body>
</news>
