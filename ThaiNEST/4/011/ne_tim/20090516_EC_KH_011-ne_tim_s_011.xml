<teiHeader>
<fileDesc>
<titleStmt>
  <title>ขนส่งทางอากาศเต้นหามาตรการล้อมคอก ฟ้าผ่าสุวรรณภูมิ-จนท.บินไทยเจ็บอื้อ  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObFkyOHdNakUyTURVMU1nPT0=&sectionid=TURNd05RPT0=&day=TWpBd09TMHdOUzB4Tmc9PQ==  </bibl>
</sourceDesc>
</fileDesc>
</teiHeader>
<news>
<headline>ขนส่งทางอากาศเต้นหามาตรการล้อมคอก ฟ้าผ่าสุวรรณภูมิ-จนท.บินไทยเจ็บอื้อ</headline>
<lead></lead>
<neck></neck>
<body><p>นายวุฒิชัย สิงหมณี รองอธิบดีกรมการขนส่งทางอากาศ เปิดเผยว่า ในที่ประชุมคณะกรรมการพัฒนาระบบความปลอดภัยท่าอากาศยาน ที่มีนางกรรณิการ์ เขมาวุฒานนท์ อธิบดีกรมการขนส่งทางอากาศ เป็นประธาน ได้มีการรายงานเรื่องพนักงานของ บริษัท การบินไทย จำกัด(มหาชน)ถูกฟ้าผ่าและได้รับบาดเจ็บขณะปฏิบัติงานบริเวณคองคอดซีสนามบินสุวรรณภูมิ จึงได้ขอให้บริษัท ท่าอากาศยานไทย จำกัด (มหาชน) หรือทอท. ไปตรวจสอบอุปกรณ์ป้องกันหรือสายล่อฟ้าว่า มีข้อบกพร่องหรือเสียหายหรือไม่ อย่างไร เนื่องจากถือเป็นการรักษาความปลอดภัยในท่าอากาศยาน รวมทั้งได้ให้ผู้ที่เกี่ยวข้องร่วมกันหามาตรการในการป้องกัน </p>
<p>"มีรายงานว่า เมื่อวันเสาร์ที่ 9 พ.ค.ที่ผ่านมา เกิดฟ้าผ่า ฟ้าร้อง และทำให้พนักงานการบินไทยที่โหลดกระเป๋า ฝ่ายช่าง และพนักงานขับรถได้รับบาดเจ็บ ดังนั้น จึงต้องหามาตรการในการป้องกันหรือเตือนผู้ที่เกี่ยวข้องหากเกิดฝนตก ฟ้าผ่า ฟ้าร้องเช่นนี้อีก ขณะเดียวกันได้ให้ทอท. ตรวจสอบว่ามีอุปกรณ์ เช่น สายล่อฟ้า หรือไฟเตือน เพื่อป้องกันความเสียหายที่อาจจะเกิดขึ้นหรือไม่" นายวุฒิชัย กล่าว </p>
<p>นายวุฒิชัย กล่าวถึงมาตรการในการป้องกันอุบัติเหตุจากนกในสนามบินสุวรรณภูมิ ว่า ทางคณะกรรมการได้มีโครงการติดตั้งเครื่องตรวจจับนก คาดว่าจะมีการสั่งซื้อจากสหรัฐ โดยทอท.จะเป็นผู้ดำเนินการเรื่องนี้ เนื่องจากได้มีการสำรวจพบว่าเดือนม.ค.52 มีนกอยู่ในบริเวณสนามบินสุวรรณภูมิมากที่สุดถึง 1,300 ตัว เป็นนกขนาดกลางมากที่สุด ซึ่งทางทอท.จะมีหน่วยปราบนกและขับไล่ รวมทั้งเก็บทำลายและกำจัด </p>
<p> "เครื่องตรวจจับนกจะมีลักษณะเดียวกับเครื่องตรวจจับนกในสนามบินนิวยอร์ก โดยจะมีการติดตั้งอุปกรณ์ตรวจจับนกหรือจานเรดาร์ในสนามบิน ซึ่งมีประสิทธิภาพครอบคลุมในรัศมีที่ป้องกันนกเพื่อไม่ให้ก่อให้เกิดอันตรายต่อเครื่องบิน โดยเครื่องมือดังกล่าวจะส่งข้อมูลรายงานให้หอบังคับการบินทราบเพื่อเตือนกัปตันและนักบินที่อยู่ในรัศมีเพื่อระมัดระวังนก" นายวุฒิชัย กล่าว</p>
<p>ด้านนายเสรีรัตน์ ประสุตานนท์ ผู้อำนวยการท่าอากาศยานสุวรรณภูมิ กล่าวว่า สาเหตุที่พนักงานการบินไทยได้รับบาดเจ็บจากฟ้าผ่า เนื่องจากในวันดังกล่าวเครื่องตรวจประจุไฟฟ้าของกรมอุตุนิยมวิทยาในสุวรรณภูมิเสีย จึงไม่ได้มีการแจ้งเตือน ประกอบกับบริเวณคองคอดซี ที่เกิดเหตุนั้น ไม่มีสายล่อฟ้า เพราะสายล่อฟ้าจะติดตั้งเฉพาะพื้นที่อาคารผู้โดยสาร อย่างไรก็ตาม ในส่วนของทอท. จะนำเรื่องนี้เข้าสู่ที่ประชุมคณะกรรมการรักษาความปลอดภัยเพื่อหามาตรการป้องกันเหตุการณ์ดังกล่าว เพราะแม้จะมีมาตรการในการปฏิบัติของพนักงานอยู่แล้ว แต่อาจลืมหรือไม่ได้เข้มงวดเท่าที่ควร ดังนั้นในช่วงหน้าฝนจะมีการเพิ่มความเข้มงวดเพื่อป้องกันอันตรายมากขึ้น  </p></body>
</news>
