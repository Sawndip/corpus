<teiHeader>
<fileDesc>
<titleStmt>
  <title>สมคิดชี้วิธีแก้วิกฤติศก.หนุนแบงก์ปล่อยกู้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090510/12363/%e0%b8%aa%e0%b8%a1%e0%b8%84%e0%b8%b4%e0%b8%94%e0%b8%8a%e0%b8%b5%e0%b9%89%e0%b8%a7%e0%b8%b4%e0%b8%98%e0%b8%b5%e0%b9%81%e0%b8%81%e0%b9%89%e0%b8%a7%e0%b8%b4%e0%b8%81%e0%b8%a4%e0%b8%95%e0%b8%b4%e0%b8%a8%e0%b8%81.%e0%b8%ab%e0%b8%99%e0%b8%b8%e0%b8%99%e0%b9%81%e0%b8%9a%e0%b8%87%e0%b8%81%e0%b9%8c%e0%b8%9b%e0%b8%a5%e0%b9%88%e0%b8%ad%e0%b8%a2%e0%b8%81%e0%b8%b9%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>สมคิดชี้วิธีแก้วิกฤติศก.หนุนแบงก์ปล่อยกู้</headline>
<lead>"สมคิด"แนะรัฐบาลสร้างพันธสัญญา ร่วมประคองประเทศฝ่าวิกฤติเศรษฐกิจช่วง 2 ปี จี้หามาตรการให้ความอุ่นใจนายแบงก์ปล่อยเงินกู้ กระชับสัมพันธ์กับรัฐบาลต่างประเทศสอดคล้องกับโครงสร้างธุรกิจ พร้อมหันมาเน้นตลาดในประเทศ แทนพึ่งพาการส่งออก</lead>
<neck></neck>
<body><p>นายสมคิด จาตุศรีพิทักษ์ <name head="อดีต">อดีตรองนายกรัฐมนตรี</name> กล่าวปาฐกถาในหัวข้อ <name>ไทยแลนด์ นิว ดีล : พันธสัญญาใหม่ เพื่ออนาคตไทย</name> ซึ่งจัดโดยสถาบันบัณฑิตพัฒนบริหารศาสตร์ (นิด้า) ว่าขณะนี้มีความน่าเป็นห่วงว่าประเทศไทยยังไม่มีพันธสัญญาใหม่ร่วมกันที่จะนำพาประเทศให้ผ่านพ้นวิกฤติเศรษฐกิจครั้งนี้ไปได้ ต้องมาดูว่าจะทำอย่างไรที่จะประคองเศรษฐกิจในช่วง 2 ปีนี้ ตนจึงได้เสนอพันธสัญญาใหม่เพื่ออนาคตไทย</p>
<p>ข้อแรก รัฐบาลต้องมีมาตรการรองรับการปล่อยสินเชื่อของธนาคารพาณิชย์ ซึ่งในภาวะวิกฤติแน่นอนว่าธนาคารจะไม่ปล่อยสินเชื่อ แต่หากรัฐบาลสามารถทำให้นายธนาคารมั่นใจในการปล่อยสินเชื่อได้ สภาพคล่องก็จะเข้าสู่ระบบเศรษฐกิจ นอกจากนี้ รัฐจะต้องแก้ปัญหาเชิงรุกให้ภาคการส่งออก เพราะหากทำไม่ได้จะสร้างปัญหากลับมายังระบบเศรษฐกิจอีกรอบ</p>
<p>"เข้าใจว่าปัญหาการเมืองตอนนี้เหมือนมี<name>ทอร์นาโด</name> แต่เมื่อเศรษฐกิจไม่ดี สินค้าเกษตรขายไม่ได้ ก็จะกลับมาสร้างปัญหาการเมืองอีกรอบ และแม้ภารกิจของรัฐบาลจะหนักหนา แต่เชื่อว่าจะผ่านไปได้ภายใน 2-3 ปี ซึ่งต้องให้เกียรติแนวทางแก้ปัญหาของรัฐบาลนี้ และให้เวลารัฐบาลทำงานด้วย ส่วนโครงการลงทุน 1.56 ล้านล้านบาท ที่ต้องกู้เงินจำนวนมากจะสร้างหนี้สาธารณะให้เพิ่มขึ้นถึง 60% ได้ ดังนั้นรายละเอียดของโครงการอยากให้คิดใหม่ ต้องไม่ปัดฝุ่นโครงการเดิม" นายสมคิดกล่าว
</p>
<p>ต่อมาคือ ปัจจุบันโครงสร้างของธุรกิจโลกเปลี่ยนแปลงไป รัฐบาลของหลายประเทศเข้ามาครอบครองกิจการขนาดใหญ่ของเอกชน เช่น ธุรกิจน้ำมันและสถาบันการเงิน ทำให้การตัดสินใจทางธุรกิจจะมีรัฐบาลของหลายประเทศเข้ามามีส่วนร่วม ดังนั้นการดำเนินธุรกิจและความสัมพันธ์ของรัฐบาลกับรัฐบาลต่างประเทศจะต้องสอดคล้องกันกับทิศทางธุรกิจ และรัฐจะต้องประสานกับเอกชนมากขึ้น แต่หากทำอะไรไร้ทิศทางจะทำให้เอกชนลำบาก
</p>
<p> สุดท้ายคือ โครงการเศรษฐกิจโลกก็เปลี่ยนไป จากเดิมที่เคยพึ่งพาการส่งออก ก็จะหันมาเน้นตลาดภายในประเทศมากขึ้น เริ่มจากจีนที่ทำไปก่อนหน้านี้แล้ว ขณะที่ไทยก็สามารถทำได้ แต่จะต้องปฏิรูปการเกษตรทั้งระบบก่อน กระทรวงทั้งหลายต้องประสานการทำงานและมีการกระจายอำนาจ
</p>
<p> นายสมคิดกล่าวอีกว่า ไทยยังจำเป็นต้องฟื้นภาพลักษณ์ประเทศใหม่จากที่เสียหายไปมากช่วง 3-4 ปีมานี้ หลักๆ คือเรื่องกฎหมาย และคุณภาพของคนที่จะมาบริหารประเทศในอนาคต
</p>
<p> "สิ่งที่ผมเป็นห่วงขณะนี้คือเรื่องความสามัคคี อยากให้ทุกคนคิดถึงส่วนรวมเป็นหลัก ให้คิดว่าชีวิตสั้น ถ้ามีโอกาสขอให้ร่วมคิดร่วมกันทำ คิดถึงประโยชน์ส่วนรวมก่อนประโยชน์ส่วนตน ส่วนตนจะเล่นการเมืองอีกหรือไม่นั้น มองว่าที่ผ่านมา 6 ปี ทำมาพอแล้ว หากไม่มีความจำเป็น คิดว่าทำมามากพอแล้วสำหรับอายุขนาดนี้ อีกทั้ง หากต้องเข้าไปจริงแล้วพบว่าทำอะไรไม่ได้ หรือเข้าไปเห็นในสิ่งที่ไม่อยากเห็นก็ไม่อยากจะเข้าไป แต่ถ้าเข้าไปแล้วประเทศดีขึ้น ลูกหลานจะได้ประโยชน์ ก็ไม่แน่เช่นกัน" นายสมคิดกล่าว</p></body>
</news>
