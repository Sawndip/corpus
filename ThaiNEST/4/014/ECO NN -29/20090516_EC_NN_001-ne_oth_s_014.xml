<teiHeader>
<fileDesc>
<titleStmt>
  <title>คลอดกรมธรรม์"ภัยจลาจล" คุ้มครองเฉพาะต่างชาตินาน6เดือน  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=161630  </bibl>
</sourceDesc>
</fileDesc>
</teiHeader>
<news>
<headline>คลอดกรมธรรม์"ภัยจลาจล" คุ้มครองเฉพาะต่างชาตินาน6เดือน</headline>
<lead>นางจันทรา บูรณฤกษ์ <name head="เลขาธิการ">เลขาธิการสำนักงานคณะกรรมการกำกับและส่งเสริมการประกอบธุรกิจประกันภัย</name>(คปภ.) กล่าวว่า เพื่อเป็นการสร้างความเชื่อมั่นด้านการท่องเที่ยว และเป็นการให้ความร่วมมือกับรัฐบาลในการกระตุ้นเศรษฐกิจ สำนักงาน คปภ. จึงร่วมกับสมาคมประกันวินาศภัย จัดทำกรมธรรม์ประกันภัยคุ้มครองชาวต่างชาติจากภัยจลาจล โดยจ่ายเบี้ยประกันภัยเพียงคนละ 1 เหรียญสหรัฐ แต่ให้ความคุ้มครอง 6 เดือน หรือมีระยะเวลาคุ้มครองเริ่มตั้งแต่วันที่ 1 พฤษภาคม 2552 ถึงวันที่ 31 ตุลาคม 2552</lead>
<neck></neck>
<body><p>สำหรับกรมธรรม์ดังกล่าวจะให้ความคุ้มครองความสูญเสีย หรือความเสียหายที่เกิดกับชาวต่างชาติในกรณีดังนี้ 1.การเสียชีวิต สูญเสียอวัยวะ สายตา หรือทุพพลภาพถาวรสิ้นเชิง 10,000 เหรียญสหรัฐ 2.ค่ารักษาพยาบาลตามที่จ่ายจริง และถ้าต้องพักรักษาตัวในโรงพยาบาลเกินกว่า 10 วันขึ้นไปจะได้รับเงินชดเชยอีก 1,000 เหรียญสหรัฐ แต่รวมกันแล้วไม่เกิน 10,000 เหรียญสหรัฐ และ 3.ความสูญเสีย หรือความเสียหายจากการหยุดชะงักของการเดินทาง ชดเชยวันละ 100 เหรียญสหรัฐ แต่ไม่เกิน 10,000 เหรียญสหรัฐ โดยการชดเชยทั้ง 3 ข้อนี้ เมื่อรวมกันแล้วต้องไม่เกินคนละ 10,000 เหรียญสหรัฐ</p>
<p>สำหรับการจลาจลตามกรมธรรม์ประกันภัยนี้ หมายถึง 1.การกระทำของบุคคลใดๆ ซึ่งร่วมกับกลุ่มบุคคลอื่น เพื่อก่อกวนความสงบสุขแห่งสาธารณชน 2.การกระทำโดยเจตนาของผู้นัดหยุดงาน หรือคนงานที่ถูกห้ามเข้าทำงานเพื่อส่งเสริมการนัดหยุดงาน หรือการต่อต้านการห้ามเข้าทำงาน ไม่ว่าการกระทำดังกล่าวจะเป็นการก่อกวนความสงบสุขแห่งสาธารณชนหรือไม่ก็ตาม 3.การกระทำของเจ้าหน้าที่ผู้มีอำนาจตามกฎหมายในการปฏิบัติหน้าที่ เพื่อการระงับ หรือบรรเทาผลสืบเนื่องจากการกระทำตามข้อ 2</p>
<p> 4.การก่อความวุ่นวายของประชาชน อันเข้าลักษณะถึงขั้นลุกฮือขึ้นต่อต้านรัฐบาล 5.การประท้วง หรือการเดินขบวนของบุคคลใดๆ และ 6.สงคราม สงครามกลางเมือง การปฏิวัติ กบฏ การยึดอำนาจทางการทหาร การก่อความวุ่นวายของประชาชน อันเข้าลักษณะการจลาจลถึงขนาดลุกฮือขึ้นต่อต้านรัฐบาล 
</p></body>
</news>
