<teiHeader>
<fileDesc>
<titleStmt>
  <title>พาณิชย์กระตุ้นผู้ประกอบการไทยใช้ประโยชน์จาก AJCEP  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-28 11:31:42  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk1ODExJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>พาณิชย์กระตุ้นผู้ประกอบการไทยใช้ประโยชน์จาก AJCEP</headline>
<lead>นางนันทวัลย์ ศกุนตนาค <name head="รักษาการ">รักษาการอธิบดีกรมเจรจาการค้าระหว่างประเทศ</name> เปิดเผยว่า ความตกลงหุ้นส่วนเศรษฐกิจอาเซียน-ญี่ปุ่น หรือ AJCEP (ASEAN-Japan Comprehensive Economic Partnership) จะมีผลใช้บังคับในวันที่ 1 มิ.ย.นี้ ขณะที่ความตกลงดังกล่าวมีผลใช้บังคับแล้วกับประเทศอื่น ๆ ที่เป็นภาคีความตกลงฯ ตั้งแต่วันที่ 1 ธ.ค. 2551 ได้แก่ ญี่ปุ่น สิงคโปร์ เวียดนาม ลาว พม่า มาเลเซีย และบรูไน</lead>
<neck></neck>
<body><p>สำหรับความตกลงดังกล่าว เป็นความตกลงการค้าเสรีฉบับแรกที่ผ่านกระบวนการมาตรา 190 ในรัฐสภา หลังจากไทยมีรัฐธรรมนูญฉบับปัจจุบัน โดยลงนามเมื่อเดือน เม.ย. 2551 และผ่านความเห็นชอบจากรัฐสภาเมื่อเดือน ต.ค. 2551 ล่าสุดกระทรวงการต่างประเทศได้มีหนังสือแจ้งความพร้อมในการมีผลใช้บังคับความตกลงฯ ต่อประเทศภาคีแล้ว  ญี่ปุ่นเป็นประเทศคู่ค้าและนักลงทุนที่สำคัญสำหรับไทยและอาเซียน นอกเหนือจากความตกลงทวิภาคีไทย-ญี่ปุ่น หรือ JTEPA แล้ว ความตกลง AJCEP จะเป็นอีกทางเลือกหนึ่งสำหรับเอกชนไทย โดยเปิดโอกาสให้สามารถสะสมถิ่นกำเนิดสินค้าในภูมิภาคได้ ทำให้สินค้าไทย เช่น สิ่งทอ ได้รับความสนใจจากอาเซียน  เช่น เวียดนาม เพื่อนำไปใช้เป็นวัตถุดิบในการส่งออกภายใต้ AJCEP ขณะเดียวกันเอกชนไทยสามารถหันมาใช้วัตถุดิบทดแทนในอาเซียนเพื่อสะสมถิ่นกำเนิดสินค้าในกรณีที่ไม่สามารถส่งออกไปภายใต้ JTEPA ได้เช่นกัน</p>
<p>นางนันทวัลย์  กล่าวอีกว่า  ความตกลงนี้จะก่อให้เกิดเครือข่ายการผลิตขนาดใหญ่ที่มีแหล่งวัตถุดิบร่วมกันนำมาซึ่งผลประโยชน์ของทั้ง  2  ฝ่าย ทั้งในด้านการค้าและการลงทุน และเป็นเขตการค้าเสรีขนาดใหญ่ที่มีมูลค่าการค้าระหว่างกันสูงถึง 152,000 ล้านดอลลาร์สหรัฐ ทันทีที่ความตกลงฯ มีผลใช้บังคับ<name head="ภาษี">ภาษีนำเข้าสินค้า</name>ร้อยละ 90 ของมูลค่าการนำเข้าของญี่ปุ่นจากอาเซียนจะลดเป็นร้อยละ 0 นอกจากนี้ ไทยและอาเซียนยังได้ประโยชน์จากความร่วมมือในสาขาต่าง ๆ จำนวนไม่ต่ำกว่า 14 สาขา เช่น การอำนวยความสะดวกทางการค้า สภาพแวดล้อมทางธุรกิจ พลังงาน สารสนเทศและการสื่อสาร และการพัฒนาทรัพยากรบุคคล ซึ่งการเปิดตลาดของญี่ปุ่นภายใต้ AJCEP จะมีบางรายการที่ญี่ปุ่นลดภาษีมากกว่าภายใต้ JTEPA จึงขอให้ภาคเอกชนเร่งศึกษารายละเอียดของความตกลงฯ จากเว็บไซต์ <name>www.thaifta.com</name> เพื่อใช้ประโยชน์จากความตกลง AJCEP</p></body>
</news>
