<teiHeader>
<fileDesc>
<titleStmt>
  <title>TFEX เผย ธปท. ไฟเขียวให้ผู้ดูแลสภาพคล่องโกลด์ฟิวเจอร์สามารถซื้อขายล่วงหน้าในต่างประเทศ  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-27 17:16:57  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk1NzQwJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>TFEX เผย ธปท. ไฟเขียวให้ผู้ดูแลสภาพคล่องโกลด์ฟิวเจอร์สามารถซื้อขายล่วงหน้าในต่างประเทศ</headline>
<lead></lead>
<neck></neck>
<body><p>นางเกศรา มัญชุศรี <name>กรรมการผู้จัดการ</name> บริษัท ตลาดอนุพันธ์ (ประเทศไทย) จำกัด (มหาชน) หรือ TFEX เปิดเผยว่า ธนาคารแห่งประเทศไทยได้อนุมัติในหลักการให้ Market Maker โกลด์ฟิวเจอร์สของ TFEX ที่ทำหน้าที่เสริมสภาพคล่องในโกลด์ฟิวเจอร์สสามารถซื้อขายสัญญาซื้อขายล่วงหน้าที่อ้างอิงกับทองคำและกองทุนทองคำ (Gold ETF) ในตลาดต่างประเทศได้ เพื่อช่วยอำนวยความสะดวกให้ Market Maker สามารถบริหารจัดการความเสี่ยงที่เกิดขึ้นจากการทำหน้าที่ดูแลสภาพคล่องใน TFEX ได้อย่างมีประสิทธิภาพ ทั้งนี้ การซื้อขายในต่างประเทศนั้นต้องเป็นการซื้อขายในตลาดที่จัดตั้งขึ้นอย่างเป็นทางการ (Exchange Traded Derivatives) เท่านั้น โดยธนาคารแห่งประเทศไทยได้อนุมัติวงเงินเป็นการเฉพาะจำนวน 50 ล้านดอลลาร์สหรัฐ ให้แก่สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เป็นผู้พิจารณาและจัดสรรวงเงินให้กับ Market Maker ในการไปซื้อขายในต่างประเทศ</p>
<p>นอกจากนี้ ตลาดอนุพันธ์ได้แต่งตั้งบริษัทหลักทรัพย์ ธนชาต จำกัด (มหาชน) ซึ่งเป็นสมาชิกของตลาดอนุพันธ์เป็นผู้ดูแลสภาพคล่อง (Market Maker) สำหรับการซื้อขายโกลด์ฟิวเจอร์ส (Gold Futures) โดยเริ่มปฏิบัติหน้าที่ตั้งแต่วันจันทร์ที่ 1 มิถุนายน 2552 นี้ ร่วมกับผู้ดูแลสภาพคล่องเดิมอีก 2 ราย ได้แก่ บริษัทหลักทรัพย์ โกลเบล็ก จำกัด และบริษัทหลักทรัพย์ ทรีนีตี้ จำกัด</p>
<p>“TFEX เชื่อว่าการสนับสนุนจากธนาคารแห่งประเทศไทย และสำนักงาน ก.ล.ต. ในครั้งนี้ เป็นปัจจัยสำคัญที่จะช่วยทำให้ Market Maker สามารถปฏิบัติหน้าที่ดูแลสภาพคล่องใน TFEX ได้ง่ายขึ้น เนื่องจากสามารถจัดการความเสี่ยงได้สะดวกขึ้น นอกจากนี้ การที่ธนชาตเข้ามาปฏิบัติหน้าที่เป็น Market Maker เพิ่ม น่าจะช่วยทำให้การซื้อขายโกลด์ฟิวเจอร์สมีสภาพคล่องและน่าสนใจมากขึ้น” นางเกศรา กล่าว</p></body>
</news>
