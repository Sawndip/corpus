<teiHeader>
<fileDesc>
<titleStmt>
  <title>ธปท. ชี้ส่วนต่างดอกเบี้ยเงินกู้กับเงินฝากลดลงแล้ว ชมแบงก์ลดดอกเบี้ยตอบรับ  </title>
  <author>สำนักข่าวไทย  </author>
</titleStmt>
<publicationStmt>
  <publisher>MCOT  </publisher>
  <pubPlace>http://news.mcot.net/  </pubPlace>
  <date>2009-05-27 18:29:03  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://news.mcot.net/economic/inside.php?value=bmlkPTk1NzUyJm50eXBlPXRleHQ=  </bibl>
</sourceDesc>
</fileDesc>
</teiHeader>
<news>
<headline>ธปท. ชี้ส่วนต่างดอกเบี้ยเงินกู้กับเงินฝากลดลงแล้ว ชมแบงก์ลดดอกเบี้ยตอบรับ</headline>
<lead></lead>
<neck></neck>
<body><p>นายเกริก วณิกกุล <name head="ผู้ช่วยว่าการ">ผู้ช่วยว่าการ สายนโยบายสถาบันการเงิน</name> ธนาคารแห่งประเทศไทย (ธปท.) กล่าวว่า หลังจากที่ ธปท. ได้ทยอยปรับลดอัตราดอกเบี้ยนโยบายลง รวมแล้วร้อยละ 2.50 พบว่า ส่วนต่างของดอกเบี้ยระหว่างเงินกู้และเงินฝากที่แท้จริงในไตรมาส 1/52 ได้ลดลงมาแล้ว  แม้จะลดลงมาไม่มาก แต่ก็ทำให้ส่วนต่างของดอกเบี้ยทั้ง 2 ขาแคบลง ซึ่งการตอบรับด้วยการปรับลดอัตราดอกเบี้ยเงินกู้ลงตามของธนาคารพาณิชย์ในขณะนี้ ควรจะต้องให้เครดิตธนาคารพาณิชย์ที่ให้ความร่วมมือเป็นอย่างดี โดยที่ ธปท.ไม่ได้สั่งการ</p>
<p>อย่างไรก็ตามก็ยอมรับและเข้าใจด้วยว่า การปล่อยสินเชื่อในภาวะที่เศรษฐกิจมีปัญหา อาจจะขยายตัวได้ไม่มากนัก และเมื่อธนาคารพาณิชย์ปรับลดอัตราดอกเบี้ยเงินกู้ลง ขณะที่ธนาคารพาณิชย์ยังมีต้นทุนจากดอกเบี้ยเงินฝากประจำอีก เช่น  3 เดือน 6 เดือน และ 1 ปี ที่ยังไม่ครบกำหนดจ่ายอีก ที่คิดเป็นสัดส่วนสูงถึงร้อยละ 52-53 ก็ย่อมจะกระทบรายได้ของธนาคารพาณิชย์ให้ลดลงตามไปด้วย
นอกจากนี้  นายเกริก ยังกล่าวว่า  เมื่อวันที่ 26 พฤษภาคมที่ผ่านมา ธปท.ได้เชิญธนาคารพาณิชย์ต่างประเทศมาหารือ ใน 3 ประเด็นเดียวกับที่ได้หารือกับธนาคารพาณิชย์ไทยไปเมื่อช่วงต้นเดือนที่ผ่านมา  คือ  เรื่องแนวโน้มดอกเบี้ย  ยกเว้นค่ารีไฟแนนซ์ชั่วคราว  และความสนใจที่ร่วมโครงการค้ำประกันเงินกู้กับ บรรษัทประกันสินเชื่ออุตสาหกรรมขนาดย่อม (บสย.) ซึ่งเป็นเพียงการหารือเพื่อให้เป็นมาตรฐานเดียวกัน  แต่ขณะนี้ยังไม่มีการตอบรับมาจากธนาคารพาณิชย์ โดยต้องให้เวลา  เพราะ ธปท. ไม่ได้การกำหนดระยะเวลาในการตอบรับ</p></body>
</news>
