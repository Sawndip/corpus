<teiHeader>
<fileDesc>
<titleStmt>
  <title>มติไล่ศุภรัตน์หลุดปลัดคลังทันที  </title>
  <author>เดลินิวส์  </author>
</titleStmt>
<publicationStmt>
  <publisher>เดลินิวส์  </publisher>
  <pubPlace>http://www.dailynews.co.th  </pubPlace>
  <date>2009-05-19 09:18:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.dailynews.co.th/web/html/popup_news/Default.aspx?Newsid=199449&NewsType=1&Template=1  </bibl>
</sourceDesc>
</fileDesc>
</teiHeader>
<news>
<headline>มติไล่ศุภรัตน์หลุดปลัดคลังทันที</headline>
<lead>อ.ก.พ.มีมติไล่ “<name head="ปลัด">ปลัดกระทรวงการคลัง</name>” ออกจากราชการ ยืนยันผิดวินัยร้ายแรง เดินตามมติครม.ปี 36 ออกตัวไม่มีทางเลือกอื่น และไม่มีช่องทางลดหย่อนโทษ ทั้งที่เป็นคนมีประวัติดีตลอด ป.ป.ช.ยันมีความผิดวินัยอย่างร้ายแรง “กรณ์” ยันยังไม่คิดตั้งเป็นที่ปรึกษาเพื่อปลอบใจ พร้อมให้ “วิสุทธิ์” ขึ้นนั่งรักษาการแทน</lead>
<neck></neck>
<body><p>เมื่อเวลา 10.00 น. วันที่ 18 พ.ค.ที่กระทรวงการคลัง นายกรณ์ จาติกวณิช <name head="รมว.">รมว.คลัง</name> เปิดเผยภายหลังการประชุมคณะอนุกรรมการข้าราชการพลเรือน (อ.ก.พ.) ว่า ที่ประชุมมีมติไล่ นายศุภรัตน์ ควัฒน์กุล <name head="ปลัด">ปลัดกระทรวงการคลัง</name>ออกจากตำแหน่ง ซึ่งเป็นการดำเนินการตามมติครม. เมื่อปี 36 ที่มีมติว่า หากคณะกรรมการป้องกันและปราบปรามการทุจริตแห่งชาติ (ป.ป.ช.) มีมติกล่าวโทษร้ายแรงให้ไล่ออกจากราชการเท่านั้น ซึ่งป.ป.ช.ได้ยืนยันความผิดของ นายศุภรัตน์ ว่ามีความผิดทางวินัยอย่างร้ายแรงจากการแต่งตั้งตำแหน่ง<name head="รองอธิบดี">รองอธิบดีกรมสรรพากร</name>ทั้ง 4 คน เมื่อปี 44 โดยหลังจากนี้รอให้ อ.ก.พ.ทำหนังสืออย่างเป็นทางการ คาดว่าจะลงนามได้ภายใน 3 วันหรือภายในวันที่ 23 พ.ค.นี้ และจะส่งหนังสือไปยังสำนักงานข้าราชการพลเรือน (ก.พ.) และป.ป.ช. จากนั้นจึงจะรายงาน ครม.ภายใน 15 วัน</p>
<p>“ป.ป.ช.ได้กำหนดบทลงโทษตาม มาตรา 92 ใน <name head="พ.ร.บ.">พ.ร.บ.ว่าด้วยการป้องกันและปราบปรามการทุจริตแห่งชาติ</name> โดยพิจารณาโทษทางวินัยไว้ ซึ่งแม้ นายศุภรัตน์ จะมีประวัติการทำงานที่ดีและมีคุณประโยชน์ในการเป็นข้าราชการ แต่ อ.ก.พ.ไม่สามารถมีมติไปในทางอื่นได้ เพราะ ป.ป.ช.กำหนดแนวทางการลงโทษผู้กระทำผิดในข้อหาทุจริตทางวินัยอย่างร้ายแรงไว้แล้วว่าต้องไล่ออกจากราชการโดยไม่มีเหตุลดหย่อนโทษ และที่ประชุม อ.ก.พ.ไม่สามารถมีมติเป็นอย่างอื่นได้ ต้องยึดตามมติ ป.ป.ช.ที่ต้องไล่ออกจากราชการเท่านั้น แต่ทั้งนี้ ที่ประชุมได้พูดคุยกันถึงประวัติ และคุณประโยชน์ของ นายศุภรัตน์ ในฐานะเป็นข้าราชการระดับสูง จึงให้ระบุไว้เป็นบันทึกข้อมูลประวัติการทำงานและคุณประโยชน์ กรณีของนายศุภรัตน์นี้ เหมือนกับกรณีการไล่ นายศิโรตม์ สวัสดิ์พาณิชย์ <name head="อดีต">อดีตอธิบดีกรมสรรพากร</name> กรณีละเลยการเก็บภาษีการขายหุ้นบริษัท ชินคอร์ปอเรชั่น จำกัด (มหาชน) แต่ทั้งนี้ นายศุภรัตน์ เองยังมีสิทธิอุทธรณ์”</p>
<p><name head="รมว.">รมว.คลัง</name> กล่าวต่อว่า พร้อมกันนี้ได้แต่งตั้งนายวิสุทธิ์ ศรีสุพรรณ <name head="รองปลัด">รองปลัดกระทรวงการคลัง</name> ทำหน้าที่รักษาการไปจนกว่าจะมี<name head="ปลัด">ปลัดกระทรวงการคลัง</name>คนใหม่ เพราะถือว่าเป็นผู้ที่มีอาวุโสสูงสุด ส่วนจะใช้โอกาสนี้โยกย้ายข้าราชการตามความเหมาะสมหรือไม่นั้น ขอพิจารณาก่อน เพราะสิ้นปีนี้จะมีหลายตำแหน่งที่จะเกษียณอายุราชการ อาจต้องรอเวลาปรับในช่วงเวลาดังกล่าว ส่วนกรณีที่มีกระแสข่าวว่าจะแต่งตั้ง นายศุภรัตน์ เป็นที่ปรึกษาในการทำงานของตนเองนั้น ขณะนี้ตนยังไม่ได้พิจารณาและไม่ขอออกความเห็นเรื่องดังกล่าว และเห็นว่า นายศุภรัตน์ ถือเป็นผู้ที่มีความรู้ความสามารถที่จะนำไปใช้ประโยชน์ในวงการอื่น ๆ ได้ ซึ่งเรื่องนี้ต้องให้เวลา นายศุภรัตน์ ได้พิจารณาด้วยตัวเอง และจากที่ตนเป็น รมว.คลัง มา 4 เดือน มีความประทับใจในการทำงานร่วมกับนายศุภรัตน์ เพราะได้เห็นถึงความตั้งใจในการปฏิบัติหน้าที่อีกทั้งยังให้คำเสนอแนะในการทำงานมาโดยตลอด.</p></body>
</news>
