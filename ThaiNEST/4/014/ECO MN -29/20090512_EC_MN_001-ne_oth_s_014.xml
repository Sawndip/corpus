<teiHeader>
<fileDesc>
<titleStmt>
  <title>คลังกระทุ้งแบงก์ชาติสอบทุจริต ธอส.หวั่น 400 ล.ปลิวเข้ากลีบเมฆ  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-12 17:31:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000052948  </bibl>
</sourceDesc>
</fileDesc>
</teiHeader>
<news>
<headline>คลังกระทุ้งแบงก์ชาติสอบทุจริต ธอส.หวั่น 400 ล.ปลิวเข้ากลีบเมฆ</headline>
<lead>คดีพนักงาน ธอส.ทุจริต 400 ล้าน ยังไม่คืบ บิ๊กคลังสั่ง ธปท.ใส่เกียร์เดินหน้าตรวจสอบฐานะความมั่นคง และการบริหารความเสี่ยง อีกครั้ง พร้อมยอมรับ การตรวจสอบการทุจริต ยังไม่สามารถเข้าไปตรวจสอบให้ได้ เพราะเป็นเรื่องภายในองค์กรที่จะต้องตรวจสอบและกำกับดูแลกันเอง</lead>
<neck></neck>
<body><p>นายสรสิทธิ์ สุนทรเกศ <name head="ผู้ช่วยผู้ว่าการ">ผู้ช่วยผู้ว่าการสายกำกับสถาบันการเงิน</name> ธนาคารแห่งประเทศไทย (ธปท.) กล่าวว่า หลังจากเกิดกรณีพนักงานธนาคารอาคารสงเคราะห์ (ธอส.) ทุจริตเงินธนาคารไปกว่า 400 ล้านบาท ช่วง 1-2 สัปดาห์ที่ผ่านมา ทางกระทรวงการคลังก็ได้สั่งการเป็นวาจาให้ ธปท.เข้าไปตรวจสอบฐานะความมั่นคง และการบริหารความเสี่ยงของ ธอส.อีกครั้ง แต่ขณะนี้ยังไม่ได้รับหนังสืออย่างเป็นทางการจากกระทรวงการคลัง และจะต้องเข้าไปตรวจสอบในประเด็นใดบ้าง ดังนั้น ธปท.จึงไม่สามารถเข้าไปตรวจสอบภายในได้ตอนนี้        </p>
<p>อย่างไรก็ตาม ที่ผ่านมา ธปท.ได้เข้าไปตรวจสอบความมั่นคง ฐานะ หรือการบริหารความเสี่ยงของธนาคารเฉพาะกิจของรัฐ ได้แก่ ธนาคารออมสิน ธนาคารเพื่อการเกษตรและสหกรณ์ และธนาคารเพื่อการส่งออกและนำเข้าแห่งประเทศไทย (เอ็กซิมแบงก์) และ ธอส.เป็นประจำทุกปีอยู่แล้ว ซึ่งจากการได้ตรวจสอบเห็นว่า ธนาคารเฉพาะกิจของรัฐจะมีจุดอ่อนมากกว่าธนาคารพาณิชย์ เช่น ด้านเทคโนโลยีและบุคลากร ซึ่งก็ได้รายงานให้กระทรวงการคลังทราบไปแล้ว</p>
<p>นอกจากนี้ ยอมรับว่า กรณีการตรวจสอบการทุจริตนั้น ธปท.ไม่สามารถเข้าไปตรวจสอบให้ได้ เพราะ ธปท.ทำได้เพียงการตรวจสอบฐานะและการบริหารความเสี่ยง และรายงานผลการตรวจสอบให้กับกระทรวงการคลังเท่านั้น ส่วนเรื่องการตรวจสอบทุจริตเป็นเรื่องภายในองค์กรที่จะต้องตรวจสอบและกำกับดูแลกันเอง</p>
<p>นายสรสิทธิ์ กล่าวต่อว่า ต้องยอมรับว่าเรื่องการทุจริตของพนักงานเป็นที่ดูแลได้ยาก เนื่องจากเป็นเรื่องภายใน และความไว้ใจของบุคคล ต้องให้ธนาคารตรวจสอบและดูแลกันเอง อย่างไรก็ตาม ต้องยอมรับแม้ระบบการบริหารความเสี่ยงดี แต่บุคลากรไม่ปฏิบัติตาม ก็เป็นเรื่องที่ควบคุมและดูแลได้ยาก ทั้งนี้ เชื่อว่า กรณีทุจริตดังกล่าวคงไม่เกิดขึ้นกับธนาคารพาณิชย์ เนื่องจากธนาคารพาณิชย์มีประสบการณ์มาก่อน จึงมีการป้องกันและมีระบบดูแลได้ดี</p></body>
</news>
