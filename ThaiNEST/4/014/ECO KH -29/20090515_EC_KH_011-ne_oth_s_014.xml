<teiHeader>
<fileDesc>
<titleStmt>
  <title>แอล.พี.เอ็น.ผ่าทางตันรีเจกพุ่ง11%  </title>
  <author>ข่าวสด  </author>
</titleStmt>
<publicationStmt>
  <publisher>ข่าวสด  </publisher>
  <pubPlace>http://www.khaosod.co.th  </pubPlace>
  <date>2009-05-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/khaosod/view_news.php?newsid=TURObFkyOHdNekUxTURVMU1nPT0=&sectionid=TURNd05RPT0=&day=TWpBd09TMHdOUzB4TlE9PQ==  </bibl>
</sourceDesc>
</fileDesc>
</teiHeader>
<news>
<headline>แอล.พี.เอ็น.ผ่าทางตันรีเจกพุ่ง11%</headline>
<lead></lead>
<neck></neck>
<body><p>นายโอภาส ศรีพยัคฆ์ <name>กรรมการผู้จัดการ</name> บริษัท แอล.พี.เอ็น.ดีเวลลอปเมนท์ จำกัด (มหาชน) เปิดเผยว่า ในภาวะที่เศรษฐกิจมีความไม่แน่นอนสูง บริษัทจำเป็นต้องลดช่วงเวลาโอนคอนโดมิเนียมให้ลูกค้าให้ได้ภายใน 3 เดือน จากเดิม 6 เดือน นับตั้งแต่โครงการก่อสร้างแล้วเสร็จ โดยถือเป็นเป้าหมายแรกที่บริษัทต้องนำมาใช้ในการลดความเสี่ยงในการแบกสต๊อกคอนโดมิเนียมของลูกค้าถูกปฏิเสธสินเชื่อจากธนาคาร โดยบริษัทจะให้ลูกค้ายื่นกู้กับธนาคารพร้อมกันอย่างน้อย 3-4 แห่ง ซึ่งธนาคารต้องไปแข่งขันกันเอง รายที่อนุมัติสินเชื่อเร็วที่สุดก็ได้ลูกค้าไป แม้ว่าหลังดำเนินการดังกล่าว ทำให้ยอดลูกค้าถูกปฏิเสธสินเชื่อ (รีเจก) เพิ่มขึ้นเป็น 11% จากปีก่อนที่อยู่ในระดับแค่ 9% แต่ข้อดีทำให้บริษัทสามารถนำคอนโดฯกลับมาขายใหม่ได้ทันความต้องการกับตลาด </p>
<p>ขณะเดียวกันจากปริมาณลูกค้าที่เข้ามาดูโครงการของบริษัทในช่วง 18 สัปดาห์ของปีนี้ ซึ่งเฉลี่ยอยู่ที่สัปดาห์ละ 323 ราย โดย 25% สามารถปิดการขายได้ ซึ่งสะท้อนว่าตลาดยังมีความต้องการที่อยู่อาศัย ทำให้บริษัทรุกแผนเปิดโครงการเพิ่มเป็น 6 โครงการ จาก 4 โครงการ พร้อมปรับให้ขนาดห้องชุดเป็น 1 ห้องนอน เริ่มต้นที่ 25 ตร.ม. เพื่อรับกับกำลังซื้อที่ลดลง ซึ่งในไตรมาส 2 หรือวันที่ 6 เดือน 6 นี้ เตรียมเปิดขายโครงการลุมพินี ทาวน์ รามอินทรา-นวมินทร์ ก.ม.8 สูง 26 ชั้น 4 อาคาร รวม 2,500 ยูนิต ราคาเริ่มต้น 6.99 แสนบาท และในวันที่ 27 มิ.ย. จะเปิดตัวโครงการลุมพินีเพลส ราษฎร์บูรณะ-สุขสวัสดิ์ สูง 30 ชั้น 2 อาคาร 1,100 ยูนิต ราคาเริ่มต้น 1 ล้านบาทเศษ ส่วนกลางไตรมาส 3 จะเปิดขายโครงการลุมพินีวิลล์ ปิ่นเกล้า สูง 30 ชั้น 4 อาคาร 2,400 ยูนิต ราคา 1 ล้านบาทเศษเช่นกัน โดยมั่นใจว่าปีนี้บริษัทจะมีรายได้ 8 พันล้านบาท และมียอดขายตามเป้าหมายที่ 1 หมื่นล้านบาท หลังจากปัจจุบันมียอดขาย 2.2 พันล้านบาท และยอดรับรู้เกิน 2 พันล้านบาทแล้ว </p></body>
</news>
