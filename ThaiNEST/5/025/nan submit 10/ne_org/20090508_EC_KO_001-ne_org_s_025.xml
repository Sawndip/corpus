<teiHeader>
<fileDesc>
<titleStmt>
  <title>รัฐเตรียมนำเงินกองทุนฯอุ้มราคาน้ำมัน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-08 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090508/12201/%e0%b8%a3%e0%b8%b1%e0%b8%90%e0%b9%80%e0%b8%95%e0%b8%a3%e0%b8%b5%e0%b8%a2%e0%b8%a1%e0%b8%99%e0%b8%b3%e0%b9%80%e0%b8%87%e0%b8%b4%e0%b8%99%e0%b8%81%e0%b8%ad%e0%b8%87%e0%b8%97%e0%b8%b8%e0%b8%99%e0%b8%af%e0%b8%ad%e0%b8%b8%e0%b9%89%e0%b8%a1%e0%b8%a3%e0%b8%b2%e0%b8%84%e0%b8%b2%e0%b8%99%e0%b9%89%e0%b8%b3%e0%b8%a1%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>รัฐ</orgName>เตรียมนำเงินกองทุนฯอุ้มราคาน้ำมัน</headline>
<lead><orgName><prefix>คณะกรรมการ</prefix>พลังงานฯ</orgName>มีมติลดเก็บเงินเข้ากองทุนน้ำมันชั่วคราว 1 เดือน สกัดน้ำมันพุ่งช่วง<orgName>รัฐ</orgName>ขึ้นภาษีสรรพสามิต นายกฯ ยันใช้กลไก<orgName>กองทุนน้ำมัน</orgName>อุ้มประชาชนไม่ให้เดือดร้อน</lead>
<neck></neck>
<body><p>(8พ.ค.) นพ.วรรณรัตน์ ชาญนุกูล รัฐมนตรีว่าการ<orgName><prefix>กระทรวง</prefix>พลังงาน</orgName> กล่าวถึงการจัดเก็บภาษีสรรพสามิตน้ำมัน ซึ่งจะทำให้ราคาน้ำมันเพิ่มสูงขึ้นว่า จะมีการตราพระราชกำหนดแก้ไขเพิ่มเติม พระราชบัญญัติพิกัดอัตราภาษีสรรพสามิต ถ้าประกาศใช้แล้วก็มีผลให้ต้องปรับเพิ่มสรรพสามิตน้ำมันด้วย ดังนั้น ถ้าเราไม่ทำอะไรเลยก็จะทำให้ราคาน้ำมัน ทั้งเบนซิน และดีเซล ต้องปรับขึ้นทันที</p>
<p>นพ.วรรณรัตน์กล่าวว่า เพื่อเป็นการลดผลกระทบกับประชาชนผู้ใช้น้ำมันทั้งประเทศ รวมทั้งอาจจะส่งผลต่อการขึ้นราคาสินค้าอย่างหลีกเลี่ยงไม่ได้ <orgName><prefix>กระทรวง</prefix>พลังงาน</orgName>โดย<orgName><prefix>คณะกรรมการ</prefix>บริหารนโยบายพลังงาน</orgName> หรือ <orgName>กบง.</orgName> ซึ่งตนเป็นประธาน ได้ประชุมและมีมติอนุมัติในหลักการที่จะนำเงิน<orgName>กองทุนเชื้อเพลิง</orgName>มาใช้เป็นกลไกในการบรรเทาผลกระทบ ไม่ให้ประชาชนได้รับความเดือดร้อนตรงนี้ โดยจะปรับลดการจัดเก็บเงิน<orgName>กองทุนน้ำมันเชื้อเพลิง</orgName>ลงชั่วคราว เพื่อไม่ให้ราคาขายปลีกน้ำมันที่สถานบริการน้ำมันหรือปั๊มน้ำมันต่างๆ ทั่วประเทศมีราคาสูงขึ้น</p>
<p>ทั้งนี้ จากมาตรการดังกล่าวเท่ากับว่าราคาน้ำมันจะยังปกติเท่าเดิม ซึ่งจะทำชั่วคราวไปก่อน และจะทยอยลดภาระของ<orgName>กองทุนน้ำมันเชื้อเพลิง</orgName>ลงเป็นคราวๆ ไป จนกระทั่งราคาน้ำมันได้ปรับเข้าสู่ภาวะปกติตามที่มีการปรับเพิ่มอัตราภาษีสรรพสามิตที่<orgName><prefix>กระทรวง</prefix>การคลัง</orgName>ประกาศ จนครบจำนวนด้วยการทยอยปรับทีละเล็กทีละน้อยมิให้กระทบกระเทือนต่อผู้บริโภคทั้งประเทศ 
</p>
<p>รมว.<orgName>พลังงาน</orgName>ชี้แจงว่า เรื่องนี้จะมีผลทันที ฉะนั้นขอให้ประชาชนได้สบายใจได้ว่า ถึงแม้ว่า<orgName><prefix>กระทรวง</prefix>การคลัง</orgName>จะปรับขึ้นภาษีสรรพสามิตน้ำมัน ในระยะแรกเป็นการชั่วคราวนั้น ราคาน้ำมันขายปลีกตามปั๊มต่างๆ ทั่วประเทศจะไม่ขึ้นราคา และจะไม่ปรับสูงขึ้น แต่ถ้าหากจะปรับราคาน้ำมันขึ้นคงเป็นการปรับขึ้นตามกลไกของตลาดโลกเท่านั้น ไม่ใช่ปรับขึ้นเพราะว่ามีการขึ้นภาษีสรรพสามิต ซึ่งคิดว่าจะใช้บรรเทาความเดือดร้อนประมาณ 1 เดือน และจะค่อยๆ ขยับขึ้นเหมือนคราวที่แล้ว
</p>
<p>นายอภิสิทธิ์ เวชชาชีวะ นายกรัฐมนตรี กล่าวว่า การขึ้นภาษีสรรพสามิตน้ำมันนั้น ได้ให้<orgName><prefix>กระทรวง</prefix>พลังงาน</orgName>พิจารณา โดยจะใช้กลไก<orgName>กองทุนน้ำมัน</orgName> และจะไม่ให้กระทบกับราคาหน้าสถานีบริการ โดยขอให้แยกออกจากกันระหว่างเพดานกับการจัดเก็บจริง</p>
<p>ในส่วนของปรับภาษีเครื่องดื่มที่มีแอลกอฮอล์นั้น นายชวลิต หอประเสริฐวงศ์ ที่ปรึกษาด้านวิชาการ<orgName><prefix>เครือข่าย</prefix>เหล้าพื้นบ้านภาคเหนือ</orgName> กล่าวถึงผลกระทบที่ได้รับจากนโยบายการขึ้นภาษีเหล้าของ<orgName>รัฐบาล</orgName>ว่า เดิม<orgName><prefix>เครือข่าย</prefix>วิสาหกิจชุมชนผู้ผลิตสุราพื้นบ้าน</orgName> ได้ยื่นข้อเสนอต่อ<orgName>รัฐบาล</orgName>เพื่อเรียกร้องขอความเห็นใจจาก<orgName>รัฐบาล</orgName>หลายข้อ อาทิ การยกเว้นภาษีเงินได้ให้แก่ผู้กระทำและขายสุรากลั่นชุมชน ภายในระยะเวลาที่กำหนด ซึ่ง<orgName><prefix>กระทรวง</prefix>การคลัง</orgName>ขอเสนอปรับลดอัตราภาษีสุราขาว ตามมูลค่าร้อยละ 28 เป็นมูลค่าร้อยละ 25 ตามปริมาณจากลิตรละ 100 บาท ลดเหลือ 70 บาท แห่งแอลกอฮอล์บริสุทธิ์ เพื่อป้องกันความยุ่งยากในการบริหารจัดเก็บภาษี เพื่อเป็นการส่งเสริมการผลิตสุรากลั่นชุมชน แต่ปรากฏว่า<orgName>รัฐบาล</orgName>กลับมีมาตรการขึ้นภาษีเหล้า โดยขึ้นราคาแอลกอฮอล์บริสุทธิ์จากลิตรละ 70 บาท มาเป็น 110 บาท ล่าสุด 120 บาท ซึ่งส่งผลกระทบโดยตรงต่อเหล้าพื้นบ้าน เนื่องจากยังถูกบังคับใช้ในฐานภาษีเดียวกับบริษัทใหญ่ทั่วไป</p>
<p>นายชวลิตกล่าวต่อว่า ในการประชุมสมาชิก<orgName><prefix>เครือข่าย</prefix>เหล้าพื้นบ้านภาคเหนือ</orgName>และ<orgName><prefix>เครือข่าย</prefix>วิสาหกิจชุมชน ผู้ผลิตสุราพื้นบ้าน<suffix>แห่งประเทศไทย</suffix></orgName> จึงได้มีมติสร้างพันธมิตรกับ<orgName>เอ็นจีโอ</orgName> และนักกฎหมายเอกชน เพื่อร่วมกันต่อสู้และเรียกร้องให้<orgName>รัฐบาล</orgName>ดำเนินการช่วยเหลืออย่างเร่งด่วน โดยแนวทางการเรียกร้องจะมีทั้งเชิงนโยบายและการเคลื่อนไหวในพื้นที่ โดยจะมีการรวมตัวของบรรดาแกนนำในจังหวัดต่างๆ ของภาคเหนือยื่นหนังสือต่อ<orgName>รัฐบาล</orgName>ผ่านหน่วยงานภาค<orgName>รัฐ</orgName> แต่จะเป็นการต่อสู้เชิงสันติ
</p>
<p>พร้อมชี้ว่าการขึ้นภาษีครั้งนี้ผู้ผลิตสุราพื้นบ้านไม่สามารถซื้อแสตมป์จาก<orgName>สรรพสามิต</orgName>ในราคาเดิมตั้งแต่เวลา 24.00 น. วันที่ 6 พฤษภาคม ที่ผ่านมา แล้ว ทำให้เชื่อได้ว่า<orgName>รัฐ</orgName>กำลังกระทำการอันขัดต่อกฎหมายรัฐธรรมนูญ ปี 2550 มาตรา 84 (1) (5) (6) (8) และ (14) โดยเฉพาะ (6) ระบุว่า “ดำเนินการให้มีการกระจายรายได้อย่างเป็นธรรม คุ้มครอง ส่งเสริมและขยายโอกาสในการประกอบอาชีพของประชาชนเพื่อการพัฒนาเศรษฐกิจ รวมทั้งส่งเสริมและสนับสนุนการพัฒนาภูมิปัญญาท้องถิ่นและภูมิปัญญาไทย เพื่อใช้ในการผลิตสินค้า บริการ และการประกอบอาชีพ</p>
<p>ขณะที่ น.ส.รัตนาวดี แซ่โค้ว อายุ 40 ปี เจ้าของร้านจำหน่ายบุหรี่และเครื่องดื่มแอลกอฮอล์รายหนึ่งในตัวเมืองสุราษฎร์ธานี กล่าวว่า ยินดีปฏิบัติตามเงื่อนไขของ<orgName>รัฐ</orgName>ทุกอย่าง แต่ยอมรับว่ารายได้ลดลงแน่นอน เพราะภาวะเศรษฐกิจเช่นนี้คนที่นิยมดื่มเครื่องดื่มแอลกอฮอล์จะประหยัดกันมากขึ้น ส่วนคนที่สูบบุหรี่ก็จะสูบน้อยลง แต่ที่เป็นห่วงคือของปลอมจะระบาดกันมากขึ้น</p></body>
</news>
