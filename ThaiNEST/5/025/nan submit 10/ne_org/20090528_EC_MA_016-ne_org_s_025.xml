<teiHeader>
<fileDesc>
<titleStmt>
  <title>จี้พาณิชย์ขาย"แอลพีจี"เป็นธรรม  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-05-28 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco04280552&sectionid=0103&day=2009-05-28  </bibl>
</sourceDesc>
</fileDesc>
</teiHeader>
<news>
<headline>จี้<orgName>พาณิชย์</orgName>ขาย"แอลพีจี"เป็นธรรม</headline>
<lead>ทูตมะกันงงราคาสูงกว่าปท.เพื่อนบ้าน "อลงกรณ์"รับอุ้มครัวเรือนช่วยค่าครองชีพ</lead>
<neck>เมื่อวันที่ 27 พฤษภาคม นายอีริค จี. จอห์น เอกอัครราชทูตสหรัฐอเมริกา ประจำประเทศไทย ได้เดินทางเข้าพบนายอลงกรณ์ พลบุตร รัฐมนตรีช่วยว่าการ<orgName><prefix>กระทรวง</prefix>พาณิชย์</orgName> ที่กระทรวงพาณิชย์</neck>
<body><p>นายอลงกรณ์เปิดเผยว่า เอกอัครราชทูตสหรัฐหารือเรื่องมีบริษัทผลิตกระจกของ<orgName>สหรัฐ</orgName>ในไทยได้ร้องเรียนต่อทางการสหรัฐถึงการกำหนดราคาก๊าซธรรมชาติ (แอลพีจี) ของ<orgName><prefix>บริษัท</prefix> ปตท. <suffix>จำกัด (มหาชน)</suffix></orgName> ในโรงงานอุตสาหกรรมที่สูงกว่าก๊าซหุงต้ม (แอลพีจี) ที่ใช้ในภาคครัวเรือน นอกจากนี้ ยังเห็นว่าราคาจำหน่ายก๊าซแอลพีจีในประเทศไทยมีราคาสูงกว่าประเทศในกลุ่มอาเซียนด้วยกัน เช่น เวียดนาม ส่งจะส่งผลต่อต้นทุนการผลิตที่สูงขึ้น ความสามารถในการแข่งขัน และแรงจูงใจการเข้ามาลงทุนในไทยก็ลดลงด้วย </p>
<p>นายอลงกรณ์กล่าวว่า ได้ชี้แจงว่าเป็นนโยบายของ<orgName>รัฐบาล</orgName>ให้ราคาก๊าซแอลพีจีในครัวเรือนต่ำกว่าภาคอุตสาหกรรม เพราะต้องดูแลค่าครองชีพของประชาชนไทย อย่างไรก็ตาม ได้รับปากเอกอัครราชทูตสหรัฐว่าจะนำประเด็นดังกล่าวไปหารือกับ<orgName><prefix>คณะกรรมการ</prefix>นโยบายพลังงาน<suffix>แห่งชาติ</suffix></orgName> แต่ขอให้ฝ่าย<orgName>สหรัฐ</orgName>จัดทำหนังสือและรายละเอียดของเรื่องดังกล่าวมานำเสนออีกครั้ง </p>
<p>นายอลงกรณ์กล่าวว่า นอกจากนี้ เอกอัครราชทูตสหรัฐยังแจ้งด้วยว่าได้รับการร้องเรียนจากบริษัทผู้ผลิตเครื่องดื่มของสหรัฐในไทยว่าราคาน้ำตาลทรายไทยในภาคอุตสาหกรรมแพงมาก รวมถึง<orgName><prefix>กรม</prefix>สรรพสามิต</orgName>จัดเก็บอัตราภาษีที่แตกต่างกันระหว่างเครื่องดื่มที่มีส่วนผสมของคาร์บอเนต และเครื่องดื่มที่ไม่มีส่วนผสมของคาร์บอเนต จึงรับที่จะประสานไปยัง<orgName><prefix>กระทรวง</prefix>การคลัง</orgName>ในเรื่องของภาษีสรรพสามิตดังกล่าว "สำหรับผมได้ขอให้<orgName>สหรัฐ</orgName>ต่ออายุการให้สิทธิพิเศษทางภาษีศุลกากร (จีเอสพี) สำหรับสินค้าไทย 3,400 รายการ มูลค่า 3,500 ล้านเหรียญสหรัฐ ที่จะหมดอายุในวันที่ 31 ธันวาคมนี้ และ<orgName>สหรัฐ</orgName>จะมีการพิจารณาทบทวนในเดือนกรกฎาคมนี้" </p></body>
</news>
