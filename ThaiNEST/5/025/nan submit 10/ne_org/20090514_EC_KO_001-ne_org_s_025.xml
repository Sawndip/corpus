<teiHeader>
<fileDesc>
<titleStmt>
  <title>ยกไทยแหล่งเที่ยวคุ้มค่าเงินที่สุดก.ท่องเที่ยวฯคว้างบ 1.1 หมื่นล้าน-โครงการใหญ่ชะงัก  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-14 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090514/12847/%e0%b8%a2%e0%b8%81%e0%b9%84%e0%b8%97%e0%b8%a2%e0%b9%81%e0%b8%ab%e0%b8%a5%e0%b9%88%e0%b8%87%e0%b9%80%e0%b8%97%e0%b8%b5%e0%b9%88%e0%b8%a2%e0%b8%a7%e0%b8%84%e0%b8%b8%e0%b9%89%e0%b8%a1%e0%b8%84%e0%b9%88%e0%b8%b2%e0%b9%80%e0%b8%87%e0%b8%b4%e0%b8%99%e0%b8%97%e0%b8%b5%e0%b9%88%e0%b8%aa%e0%b8%b8%e0%b8%94%e0%b8%81.%e0%b8%97%e0%b9%88%e0%b8%ad%e0%b8%87%e0%b9%80%e0%b8%97%e0%b8%b5%e0%b9%88%e0%b8%a2%e0%b8%a7%e0%b8%af%e0%b8%84%e0%b8%a7%e0%b9%89%e0%b8%b2%e0%b8%87%e0%b8%9a1.1%e0%b8%ab%e0%b8%a1%e0%b8%b7%e0%b9%88%e0%b8%99%e0%b8%a5%e0%b9%89%e0%b8%b2%e0%b8%99%e0%b9%82%e0%b8%84%e0%b8%a3%e0%b8%87%e0%b8%81%e0%b8%b2%e0%b8%a3%e0%b9%83%e0%b8%ab%e0%b8%8d%e0%b9%88%e0%b8%8a%e0%b8%b0%e0%b8%87%e0%b8%b1%e0%b8%81.html  </bibl>
</sourceDesc>
</fileDesc>
</teiHeader>
<news>
<headline>ยกไทยแหล่งเที่ยวคุ้มค่าเงินที่สุด<orgName><prefix>ก.</prefix>ท่องเที่ยวฯ</orgName>คว้างบ 1.1 หมื่นล้าน-โครงการใหญ่ชะงัก</headline>
<lead><orgName><prefix>กระทรวง</prefix>ท่องเที่ยวฯ</orgName> คว้างบปี 53 วงเงิน 1.1 หมื่นล้านบาท ลดจากที่ยื่นขอไป 2.8 หมื่นล้าน รับปีนี้หมดสิทธิลงทุนโครงการใหญ่ พอใจงบ <orgName>ททท.</orgName> ได้รับเพิ่มจากปีก่อน <orgName>ซีเอ็นเอ็น</orgName>เผยผลสำรวจผ่านเว็บยก<orgName>ไทย</orgName>แหล่งท่องเที่ยวคุ้มค่าเงินที่สุดในเอเชียแปซิฟิก แซงหน้า<orgName>จีน</orgName>และ<orgName>อินเดีย</orgName></lead>
<neck></neck>
<body><p>น.ส.ศศิธารา พิชัยชาญณรงค์ ปลัด<orgName><prefix>กระทรวง</prefix>การท่องเที่ยวและกีฬา</orgName> กล่าวว่า <orgName>รัฐบาล</orgName>ได้อนุมัติงบประมาณสำหรับภาคการท่องเที่ยวประจำปี 2553 แล้ว โดยได้รับวงเงินรวม 11,622 ล้านบาท ซึ่งลดลงจากวงเงินที่ยื่นขอไป 2.8 หมื่นล้านบาท และลดลงจากงบประมาณปี 2552 ที่ได้รับมา 12,259 ล้านบาท ราว 5% หรือ 636 ล้านบาท จากงบประมาณดังกล่าว ส่งผลให้<orgName><prefix>สำนัก</prefix>พัฒนาการท่องเที่ยว (สพท.)</orgName> ไม่ได้รับงบประมาณในการพัฒนาแหล่งท่องเที่ยวในรูปแบบอาคารขนาดใหญ่ต่างๆ และมีการสั่งให้ทบทวนและศึกษาความเป็นไปได้ในโครงการศูนย์ประชุมภูเก็ต</p>
<p>นอกจากนี้ โครงการนำเด็ก เยาวชน และผู้สูงอายุเที่ยว ปีที่ 2 ของ<orgName><prefix>กระทรวง</prefix>การท่องเที่ยวและกีฬา</orgName> ซึ่งยื่นขอไป 200 ล้านบาท ก็ไม่ได้รับการอนุมัติเช่นกัน อย่างไรก็ตาม <orgName>สพท.</orgName>ยังได้รับงบประมาณในการพัฒนาแหล่งท่องเที่ยวใหม่ ซึ่งเป็นแหล่งท่องเที่ยวเชิงสุขภาพ จำนวน 18 ล้านบาท เพื่อพัฒนาแหล่งน้ำพุร้อนภาคเหนือ
</p>
<p>“งบหายไปจากที่ตั้งขอไปกว่าหมื่นล้านบาท ทำให้โครงการก่อสร้างอาคารใหม่ไม่สามารถทำได้ แต่การที่<orgName><prefix>การ</prefix>ท่องเที่ยว<suffix>แห่งประเทศไทย</suffix></orgName> หรือ <orgName>ททท.</orgName>ได้รับงบมากกว่าปีที่ผ่านมา โดยได้รับ 4,560 ล้านบาท เพิ่มขึ้น 2.2% จากปีที่ผ่านมา ถือว่าได้รับความสำคัญจาก<orgName>รัฐบาล</orgName>ในการส่งเสริมการท่องเที่ยว ในภาวะเศรษฐกิจเช่นนี้ที่ภาคส่วนต่างๆ ก็ต้องการความช่วยเหลือเช่นกัน จึงถือว่าน่าพอใจแล้วสำหรับภาคการท่องเที่ยว” น.ส.ศศิธารากล่าว
</p>
<p> <orgName>ซีเอ็นเอ็น อินเตอร์เนชั่นแนล</orgName> เผยผลสำรวจของออนไลน์ คอนซูมเมอร์ เซอร์เวย์ (โอซีเอส) เกี่ยวกับอุตสาหกรรมการท่องเที่ยวเดินทางว่า จากการสำรวจผ่านเว็บไซต์ของ<orgName>ซีเอ็นเอ็น</orgName> มีผู้เข้าร่วมแสดงความคิดเห็นกว่า 5,000 คนทั่วโลก เลือกให้ประเทศไทยเป็นสถานที่ท่องเที่ยวที่คุ้มค่าเงินที่สุด ในภูมิภาคเอเชียแปซิฟิก โดยอันดับสองและสามคือ จีนและอินเดีย ตามลำดับ</p>
<p>นอกจากนี้ ผลการสำรวจยังแสดงให้เห็นว่า ผู้คนยังคงมีความต้องการท่องเที่ยวอยู่แม้ในภาวะวิกฤติเศรษฐกิจ นักท่องเที่ยวตัดสินใจลดจำนวนเงินในการท่องเที่ยวลง แต่ไม่ถึงขั้นตัดงบด้านการท่องเที่ยวทิ้ง และนักธุรกิจมีแนวโน้มที่จะเดินทางท่องเที่ยวเพิ่มมากขึ้นเมื่อเทียบกับปีก่อน</p>
<p>ผลการสำรวจโดยรวมบ่งชี้ว่า ในปีนี้ผู้คนจะเดินทางท่องเที่ยวในช่วงวันหยุดมากกว่าปีที่แล้ว แต่หนึ่งในห้าจะลดจำนวนการเดินทางท่องเที่ยวลง และผู้ตอบแบบสอบถามมีแนวโน้มที่จะลดจำนวนการเดินทางลงมากกว่าที่จะเลือกพักในโรงแรมราคาถูก หรือเลือกเดินทางโดยสายการบินต้นทุนต่ำ (โลว์คอสต์) ที่ลดราคา</p></body>
</news>
