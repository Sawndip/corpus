<teiHeader>
<fileDesc>
<titleStmt>
  <title>สสว. ชี้สารพัดปัญหารุมฉุด GDP หด 2%  </title>
  <author>ASTVผู้จัดการรายวัน  </author>
</titleStmt>
<publicationStmt>
  <publisher>ผู้จัดการรายวัน  </publisher>
  <pubPlace>http://www.manager.co.th/daily  </pubPlace>
  <date>2009-04-29 13:59:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Daily/ViewNews.aspx?NewsID=9520000048022  </bibl>
</sourceDesc>
</fileDesc>
</teiHeader>
<news>
<headline><orgName>สสว.</orgName> ชี้สารพัดปัญหารุมฉุด GDP หด 2%</headline>
<lead><orgName>สสว.</orgName> ลั่นกลองดันแผนเสริมแกร่งเอสเอ็มอีไทยบุกตลาด<orgName>อาเซียน</orgName> หวังชิงเค้กตลาดใหม่โลก พร้อมปูทางสู่การเติบโตที่ยั่งยืน อัด 280 ล. เดินเครื่องกลางเดือนหน้า ขณะที่ผลสำรวจสถานการณ์ประจำ Q1 สารพัดปัญหายังรุม ทั้ง ศก.ชะลอ การเมืองป่วน ผู้บริโภคขาดเชื่อมั่น ฉุด GDP SMEs หดตัว 2% ชี้ปัญหายังลากยาวอีกอย่างน้อย 2 ปี</lead>
<neck></neck>
<body><p>นายภักดิ์ ทองส้ม รองผู้อำนวยการรักษาการแทนผู้อำนวยการ <orgName><prefix>สำนักงาน</prefix>ส่งเสริมวิสาหกิจขนาดกลางและขนาดย่อม (สสว.)</orgName> เปิดเผยว่า จากทิศทางเศรษฐกิจโลกที่จะเปลี่ยนศูนย์กลางจากยุโรปมาเป็นเอเชีย และตลาด<orgName>อาเซียน</orgName>ถือเป็นหนึ่งในตลาดใหม่ที่มีศักยภาพสูงพร้อมในทุกๆ ด้าน ที่ผ่านมา SMEs ไทยมีมูลค่าส่งออกไป <orgName>อาเซียน</orgName>กว่า 4 แสนล้านบาท คิดเป็นร้อยละ 25 ของการส่งออก อีกทั้งอันดับเติบโตเพิ่มขึ้นสูงทุกปี</p>
<p>นอกจากนั้น ที่สำคัญในอีก 6 ปีข้างหน้า จะเกิด<orgName>ประชาคมเศรษฐกิจอาเซียน (AEC)</orgName> ทำให้เกิดการค้าเสรีในภูมิภาค ส่งผลให้มูลค่าการเติบโตทางเศรษฐกิจจะเพิ่มขึ้นมหาศาล ดังนั้น <orgName>สสว.</orgName>ได้จัดทำโครงการพัฒนา SMEs ไทยให้มีศักยภาพพร้อมที่จะเป็นเจ้าตลาดในภูมิภาคนี้ สามารถแข่งขันและรับมือกับการเติบโตที่จะเกิดขึ้นได้</p>
<p>ทั้งนี้ โครงการดังกล่าว อยู่ภายในงบประมาณ 280 ล้านบาท ผ่านการอนุมัติของ<orgName><prefix>คณะกรรมการ</prefix>บริหาร สสว.</orgName> แล้ว รูปแบบโครงการจะเน้นเพิ่มขีดความสามารถของ SMEs ควบคู่สนับสนุนการตลาด เจาะจงเพื่อเปิดตลาด<orgName>อาเซียน</orgName>โดยเฉพาะ เช่น พี่เลี้ยงธุรกิจ จับคู่ธุรกิจ ช่วยงบออกงานแสดงสินค้า เป็นต้น คาดจะเริ่มดำเนินการได้ในกลางพฤษภาคมที่จะถึงนี้</p>
<p>ด้านดร.ณัฐพล นิมมานพัชรินทร์ ผู้อำนวยการโครงการศึกษาวิเคราะห์ และเตือนภัย SMEs รายสาขา <orgName>สสว.</orgName> เผยผลสำรวจกลุ่มตัวอย่าง SMEs เมื่อวันที่ 9 เมษายนที่ผ่านมา พบว่า สถานการณ์ SMEs ยังคงน่าเป็นห่วง และคาดปัญหาจะต่อเนื่องไม่น้อยกว่า 2 ปี โดยปัจจัยที่ SMEs กังวลมากที่สุด ร้อยละ 98.66 ด้านเศรษฐกิจไทย ขาดการลงทุน และขาดความเชื่อมั่น ร้อยละ 97.21 กังวลต่อสถานการณ์ทางการเมือง และร้อยละ 96.23 กังวลพฤติกรรมผู้บริโภค ลดการใช้จ่าย เพราะเหตุการณ์ทางการเมือง ทำให้ผู้บริโภคหันมาเก็บออมมากขึ้น</p>
<p> จากปัจจัยต่างๆ ดังกล่าส ทำให้ GDP ของ SMEs สิ้นปี 2552 จะปรับตัวลดลงร้อยละ 2 หรือมีมูลค่าเพียง 3.4 ล้านล้านบาท จำนวน SMEs ปรับตัวลดลงร้อยละ 0.06 แรงงานภาค SMEs ปรับตัวลดลงร้อยละ 2.74 มีอัตราถูกเลิกจ้างราว 2-3 แสนราย</p>
<p>สำหรับแนวโน้ม SMEs คาดว่า จะทรุดต่ำที่สุดในช่วงไตรมาส 2 และ3 ก่อนจะปรับตัวขึ้นบ้างในไตรมาสสุดท้ายของปี แต่เป็นการปรับตัวขึ้นแค่พอจะประคองตัวได้ และมีแนวโน้มจะฟื้นขึ้นอย่างจริงจังในช่วงไตรมาส 2 ของปี 2553</p></body>
</news>
