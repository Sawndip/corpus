<teiHeader>
<fileDesc>
<titleStmt>
  <title>บอร์ดกทช.ไฟเขียว เปิดเสรี"อินเตอร์เนต เกตเวย์"  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-07 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=160282  </bibl>
</sourceDesc>
</fileDesc>
</teiHeader>
<news>
<headline>บอร์ดกทช.ไฟเขียว เปิดเสรี"อินเตอร์เนต เกตเวย์"</headline>
<lead></lead>
<neck></neck>
<body><p><persName><roleName>นาย</roleName><forename>สุรนันท์</forename> <surname>วงศ์วิทยกำจร</surname></persName> เลขาธิการคณะกรรมการกิจการโทรคมนาคมแห่งชาติ หรือ กทช. เปิดเผยว่า ที่ประชุมคณะกรรมการ(บอร์ด)กทช. เมื่อวันที่ 6 พฤษภาคม ที่ผ่านมา ได้มีมติเห็นชอบให้มีการแข่งขันเสรีในบริการเชื่อมต่ออินเตอร์เนต ระหว่างประเทศ หรืออินเตอร์เนตเกตเวย์ ทั้ง 3 แบบ คือ ภาคพื้นดิน เคเบิลใต้น้ำ และดาวเทียม แต่ในเบื้องต้นจะออกใบอนุญาต(ไลเซ่นส์)ในส่วนของภาคพื้นดิน และเคเบิลใต้น้ำก่อน</p>
<p>อย่างไรก็ดีก่อนหน้านี้ กทช.ได้ออกไลเซ่นส์ทดลองการให้บริการอินเตอร์เน็ต เกตเวย์ระหว่างประเทศให้กับ 5 บริษัท ประกอบด้วย บริษัท ทรู อินเทอร์เน็ต เกตเวย์ จำกัด, บริษัท ทรู อินเตอร์เนชั่นแนล จำกัด, บริษัท จัสเทล เน็ทเวิร์ค จำกัด , บริษัท ซุปเปอร์ บรอดแบนด์ เน็ทเวอร์ค จำกัด (SBN) และบริษัท ทริปเปิลที โกลบอล เน็ต จำกัด ทดลองเปิดให้บริการเป็นเวลา 1 ปี </p>
<p><persName><roleName>นาย</roleName><forename>สุรนันท์</forename></persName>กล่าวว่า กทช.จะสามารถออกประกาศหลักเกณฑ์การออกใบอนุญาต ได้ภายในสัปดาห์หน้า ซึ่งเมื่อมีการเปิดเสรีอินเตอร์เนต เกตเวย์ระหว่างประเทศแล้ว จะส่งผลดีต่อผู้บริโภคอย่างมาก </p>
<p>"การเปิดเสรีบริการอินเตอร์เนต เกตเวย์ กทช. เชื่อว่าจะก่อให้เกิดประโยชน์ต่อประชาชนและประเทศโดยรวม อาทิ ก่อให้เกิดการขยายตัวของภาคอุตสาหกรรม มีการลงทุนและพัฒนาโครงข่ายที่เพียงพอต่อความต้องการบริการ กระตุ้นเศรษฐกิจการค้า และทำให้ค่าบริการลดลงมา" <persName><roleName>นาย</roleName><forename>สุรนันท์</forename></persName> กล่าว 
</p></body>
</news>
