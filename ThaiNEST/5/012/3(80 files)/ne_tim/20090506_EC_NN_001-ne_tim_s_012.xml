<teiHeader>
<fileDesc>
<titleStmt>
  <title>ท่าเรืออุ้มส่งออกอีกรอบ เตรียมออกมาตรการช่วยช่วงศก.ซบ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-05-06 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=160160  </bibl>
</sourceDesc>
</fileDesc>
</teiHeader>
<news>
<headline>ท่าเรืออุ้มส่งออกอีกรอบ เตรียมออกมาตรการช่วยช่วงศก.ซบ</headline>
<lead></lead>
<neck></neck>
<body><p>นายเกื้อกูล ด่านชัยวิจิตร รมช.คมนาคม เปิดเผยว่า ได้รับรายงานจาก การท่าเรือแห่งประเทศไทย (กทท.)ว่า ผลกระทบจากเศรษฐกิจโลกที่ชะลอตัว ส่งผลให้ขณะนี้ปริมาณการขนส่งสินค้าเข้า-ออกลดลงไปประมาณ 20 % ซึ่งคาดว่า จะกระทบต่อรายได้ของกทท. อย่างแน่นอน เนื่องจากรายได้ส่วนใหญ่ของกทท.มาจากปริมาณการขนส่งสินค้า ดังนั้นจึงได้สั่งการให้ กทท.พิจารณาแนวทางในการชดเชยรายได้ และหามาตรการจูงใจเอกชนให้เข้ามาใช้บริการขนส่งสินค้าเพิ่มขึ้น </p>
<p>   นอกจากนี้ทราบว่าผลกระทบทางเศรษฐกิจที่เกิดขึ้นทางผู้ประกอบการนำเข้า-ส่งออกได้ยื่นข้อเสนอมายังกทท.ให้มีการแก้ไขกฎระเบียบข้อบังคับใหม่โดยลดขั้นตอนการขนส่งลง ซึ่งทาง กระทรวงคมนาคม จะรับเรื่องดังกล่าวไว้พิจารณา ก่อนหารือกับหน่วยงานที่เกี่ยวข้องเพื่อดำเนินการแก้ปัญหาต่อไป </p>
<p>อย่างไรก็ดีที่ก่อนหน้านี้ คณะกรรมการ (บอร์ด) กทท. เคยมีมติช่วยเหลือผู้ประกอบการไปแล้วด้วยการงดเรียกเก็บอัตราค่าภาระควบคุมตู้สินค้าของท่าเรือกรุงเทพ(คลองเตย) ซึ่งเป็นค่าภาระที่เรียกเก็บจากผู้ส่งออกเป็นชั่วคราวมีกำหนด 6 เดือน เพื่อช่วยลดต้นทุนค่าใช้จ่าย และสร้างแรงจูงใจให้มีการใช้บริการขนส่งสินค้าทางน้ำเพิ่มขึ้น ซึ่งก็เป็นไปตามนโยบายของ กระทรวงคมนาคมที่ให้ กทท.พิจารณาหาแนวทางลดภาระค่าใช้จ่ายของผู้ประกอบการส่งออก </p>
<p>"ที่ผ่านมาได้มีการลดค่าภาระไปแล้วเป็นเวลา 6 เดือน แต่ในปีนี้เศรษฐกิจชะลอตัวเป็นอย่างมาก จึงต้องหามารตการมาสนับสนุนเอกชนให้มีการส่งออกเพิ่ม และคาดว่า หากเศรษฐกิจปรับตัวดีขึ้น รายได้ของกทท.ก็จะกลับมาดีขึ้นในช่วงไตรมาสที่ 3-4"นายเกื้อกูล กล่าว </p>
<p>   ผู้สื่อข่าวถามว่า ผลกระทบจากวิกฤตเศรษฐกิจในขณะนี้จะส่งผลกระทบต่อโครงการของกระทรวงคมนาคม หรือต้องมีการชะลอโครงการออกไปหรือไม่ นายเกื้อกูล กล่าวว่า โครงการทั้งหมดยังสามารถที่จะดำเนินการตามขั้นตอนต่อไป เช่น โครงการก่อสร้างท่าเรือชียงแสน 2 จ.เชียงราย และในช่วงเศรษฐกิจปัจจุบันทางรัฐบาลจำเป็นต้องเร่งการก่อสร้างให้เสร็จสิ้นอย่างรวดเร็ว เพื่อให้เกิดการจ้างงาน และเป็นการกระตุ้นเศรษฐกิจให้กลับมาดีขึ้น 
</p></body>
</news>
