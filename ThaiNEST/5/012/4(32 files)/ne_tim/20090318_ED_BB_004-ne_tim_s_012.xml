<teiHeader>
<fileDesc>
<titleStmt>
  <title>เทเลนอร์พึ่งศาลสูง ยันไม่ปรับแผนลงทุน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-18 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/03/18/news_28399542.php?news_id=28399542  </bibl>
</sourceDesc>
</fileDesc>
</teiHeader>
<news>
<headline>เทเลนอร์พึ่งศาลสูง ยันไม่ปรับแผนลงทุน</headline>
<lead>เทเลนอร์ เดินหน้าอุทธรณ์คดีวิมเปิลคอม หวังพึ่งความยุติธรรมจากศาลสูงรัสเซีย ยันไม่ส่งผลกระทบแผนลงทุน มั่นใจนักลงทุนทั่วโลกเข้าใจ</lead>
<neck></neck>
<body><p>นายแด็ก เมลการ์ด ผู้จัดการฝ่ายการสื่อสาร เทเลนอร์ เอเอสเอ กล่าวถึงความคืบหน้ากรณีศาลไซบีเรีย ของรัสเซีย มีคำสั่งอายัดหุ้น 29.9% ที่เทเลนอร์ ถืออยู่ในวิมเปิลคอม บริษัทผู้ให้บริการโทรศัพท์เคลื่อนที่ขนาดเล็กของรัสเซียว่า ล่าสุด เทเลนอร์ ได้ยื่นอุทธรณ์ต่อคำตัดสินของศาลโอมค์แล้ว โดยการพิจารณาจะมีขึ้นที่เมืองทิวแมน ที่ตั้งอยู่ทางไซบีเรียตะวันตก แต่ยังไม่มีการกำหนดวันแน่ชัด</p>
<p>พร้อมกันนี้ เทเลนอร์ ขอยืนยันว่า การตัดสินดังกล่าวไม่เป็นไปตามกฎหมายและไม่เป็นธรรม ดังนั้นจะไม่มีการจ่ายค่าเสียหายครั้งนี้ </p>
<p>"เราหวังว่านักลงทุนจะเห็นถึงข้อเท็จจริงว่า ศาลรัสเซียใช้อำนาจในทางที่ผิด และการตัดสินไม่ได้อยู่บนพื้นฐานของข้อเท็จจริง เรามั่นใจว่าการพิจารณาคดีในศาลสูงจะสามารถพลิกคดีนี้ได้"</p>
<p>เขายืนยันด้วยว่า กรณีที่เกิดขึ้นไม่ได้มีผลให้บริษัทจำเป็นต้องปรับงบประมาณใดๆ</p>
<p>รายงานข่าว กล่าวว่า เมื่อเดือนที่แล้ว ศาลของรัสเซีย ตัดสินให้เทเลนอร์จ่ายค่าเสียหายจำนวน 1,700 ล้านดอลลาร์ แก่ฟาริเม็กซ์ ซึ่งถือหุ้นอยู่ในวิมเปิลคอม จำนวน 0.002% ที่กล่าวหาว่าบริษัทขาดทุน จากการที่วิมเปิลคอม เลื่อนกำหนดเข้าทำธุรกิจในยูเครน จนนำมาซึ่งคำสั่งอายัดหุ้นดังกล่าว</p>
<p>ขณะที่ แหล่งข่าวนักวิเคราะห์ กล่าวว่า การแพ้คดีในรัสเซีย อาจส่งผลกระทบต่อการลงทุนทั่วโลกของเทเลนอร์ได้ โดยเฉพาะอย่างยิ่งการเข้าไปบุกตลาดอินเดีย ซึ่งการสู้คดีต้องใช้เงินจำนวนมาก โดยมองว่าทางออกในเบื้องต้น จำเป็นต้องลดต้นทุนส่วนการดำเนินงาน ของบริษัทที่เทเลนอร์เข้าไปถือหุ้นทั่วโลก</p>
<p>เนื่องจากการหาเงินจากการกู้ในสถานการณ์ปัจจุบันทำได้ลำบาก จากสภาพเศรษฐกิจโลก</p>
<p>ทั้งนี้มีนักวิเคราะห์หุ้นในรัสเซีย ประเมินเหตุการณ์ดังกล่าวว่า ในที่สุด เรื่องอาจสิ้นสุดที่การ สวอป โอเปอเรชั่นที่ยูเครน แลกกับหุ้นในวิมเปิลคอม ซึ่งเป็นการแก้ไขปัญหาในเชิงลึกและระยะยาว หากในแง่ของการพิจารณาคดีเป็นอีกกรณีหนึ่งที่เทเลนอร์ต้องดำเนินการไป</p>
<p>แหล่งข่าวนักกฎหมายโทรคมนาคม กล่าวว่า กรณีนี้อาจมีผลกระทบต่อการลงทุนของเทเลนอร์ อย่างไรก็ตาม เทเลนอร์มีความแข็งแกร่งที่จะต่อสู้ในเชิงคดีได้ เพราะมีเม็ดเงินพร้อมสู้</p>
<p>ด้านนายวิชัย เบญจรงคกุล กรรมการผู้จัดการ บริษัท เบญจจินดา โฮลดิ้งส์ จำกัด กล่าวว่า ปัญหาที่เกิดขึ้นไม่มีผลต่อการลงทุนในไทย เพราะเงินการลงทุนแยกกันในแต่ละประเทศ และคดีที่เกิดขึ้นเป็นเรื่องของศาลในแต่ละประเทศ เช่นกัน ส่วนการประหยัดค่าใช้จ่ายของดีแทค หรือบริษัทข้ามชาติเป็นผลจากที่ต้องเฝ้าระวังเศรษฐกิจโลกอยู่แล้ว</p></body>
</news>
