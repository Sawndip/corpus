<teiHeader>
<fileDesc>
<titleStmt>
  <title>จ้างที่ปรึกษาสรุปเงื่อนไข-วิธีประมูล3Gรอ4เดือนลุ้นทันปีนี้  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-03-16 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com05160352&day=2009-03-16&sectionid=0209  </bibl>
</sourceDesc>
</fileDesc>
</teiHeader>
<news>
<headline>จ้างที่ปรึกษาสรุปเงื่อนไข-วิธีประมูล3Gรอ4เดือนลุ้นทันปีนี้</headline>
<lead>ต้อง รอแน่อีก 4 เดือน "กทช." ลงมติจ้างที่ปรึกษาออกแบบวิธีและเงื่อนไขทั้งหมดในการประมูล 3 จี ให้เวลาทำงาน 3 เดือน คาดใช้เวลาจัดจ้างที่ปรึกษาอีก 1 เดือน ระบุสถานการณ์เศรษฐกิจเปลี่ยน แต่ยืนยันเปิดประมูลทันสิ้นปีนี้แน่นอน ทั้งออกคำสั่งห้ามค่ายมือถือเก็บค่าต่อคู่สายทุกกรณี ฟากยักษ์ "เอไอเอส" กระทุ้งอีกรอบเร่งเปิดประมูล ระบุถ้าไม่ทันปีนี้ต้องอธิบาย</lead>
<neck></neck>
<body><p>นายประเสริฐ อภิปุญญา รองเลขาธิการสำนักงานคณะกรรมการกิจการโทรคมนา คมแห่งชาติ (กทช.) กล่าวว่า กทช.มีมติเมื่อวันที่ 12 มี.ค.2552 ที่ผ่านมาว่าจะจัดจ้างที่ปรึกษาเพื่อช่วยออกแบบการประมูลคลื่น 2100 MHz โดยต่อยอดจากนโยบายที่ กทช.ให้ไว้ คือ มีใบอนุญาต 4 ใบ แบบ national license โดยที่ปรึกษาต้องช่วยออกแบบวิธีการประมูลที่เหมาะสมที่สุด เช่น ยื่นซองกี่ครั้ง ครั้งเดียวหรือเปิดให้ยื่นหลายครั้ง ให้ปรับราคาเพิ่มได้หลายรอบหรือไม่ เป็นต้น รวมทั้งวิเคราะห์ข้อมูลและจัดทำหลักเกณฑ์การประมูลทั้งในส่วนของสภาพ เศรษฐกิจโดยรวมที่ชะลอตัวลงจะมีผลกระทบต่อการประมูลอย่างไร ควรให้ ไลเซนส์ 4 ใบพร้อมกันหรือจำกัดจำนวนไว้ก่อน อายุใบอนุญาต วิธีการจ่ายเงินประมูล เอกสารประกอบการยื่นประมูล คุณสมบัติ ผู้เข้าประมูล ฯลฯ ซึ่งเมื่อที่ปรึกษาได้วิเคราะห์ข้อมูลเหล่านี้เสร็จแล้ว กทช.จึงจะนำมาวินิจฉัยกำหนดนโยบายอีกครั้ง</p>
<p>โดยหลังจากนี้จะเข้าสู่กระบวนการจัดซื้อจัดจ้างที่ปรึกษาใช้เวลา 30-45 วัน โดยจะออกหนังสือเชิญที่ปรึกษาใน shot list กทช.มาประกวดราคา ซึ่งนายประเสริฐกล่าวว่ามีเพียง 5 บริษัทที่มีประสบการณ์จัดประมูล โดยจะใช้เงินจัดจ้างประมาณ 5-15 ล้านบาท และเมื่อจัดจ้างเสร็จแล้วที่ปรึกษาจะมีเวลาอีก 3 เดือนในการวิเคราะห์ข้อมูลต่างๆ เสนอ กทช.ต่อไป</p>
<p>"ในภาพรวมก็ยังประมูลเสร็จทันปีนี้ ที่ปรึกษาต้องส่งงานเป็นระยะๆ ระหว่างนั้นสำนักงานก็สามารถเสนอให้ กทช.พิจารณาประเด็นต่างๆ ไปได้เรื่อยๆ"</p>
<p>ที่ผ?านมาสำนักงานวิเคราะห์ข้อมูลให้กทช.ตัดสินใจในสถานการณ์เศรษฐกิจเป็นแบบ หนึ่ง แต่ตอนนี้เปลี่ยนไป จึงอยากให? รอบคอบที่สุดให้ทันกับสถานการณ์ปัจจุบัน เช่น ลูกค้าในตลาดอาจลดลง ค่าไลเซนส์ก็ต้องเหมาะสม ไม่ใช่เศรษฐกิจแย่แต่ค่าประมูลสูง หรือบนฐานการวิเคราะห์เดิมจะออกไลเซนส์ 4 ใบพร้อมกัน จึงต?องดูด้วยว่าจะออกทั้ง 4 ใบ หรือจำกัดจำนวนไว้จัดสรรภายหลัง เป็นต้น</p>
<p>นอกจากเรื่องการจัดจ้างที่ปรึกษาแล้ว กทช.ยังมีมติให้ออกคำสั่งทางปกครองห้ามค่ายมือถือ และโทรศัพท์พื้นฐาน เก็บค่าเชื่อมต่อคู่สายในทุกกรณี (ดีแทค-เอไอเอส 107 บาท ทรูมูฟ 214 บาท) จากเดิมที่มี คำสั่งเฉพาะบริษัทดีแทค ผู้ถูกร้องเรียนโดยตรง และเพื่อให้เกิดความชัดเจนจึงออกคำสั่งบังคับใช้กับผู้ประกอบการทุกราย</p>
<p>ด้านนายวิเชียร เมฆตระการ กรรมการผู้อำนวยการ บริษัท แอดวานซ์ อินโฟร์ เซอร์วิส จำกัด (มหาชน) กล่าวว่า กทช.ยังไม่มีข้อมูลใหม่เกี่ยวกับการออกใบอนุญาต 3G โดยเฉพาะเรื่องเงื่อนไขการประมูล ซึ่งตนเห็นว่าจะประมูลรูปแบบไหนก็ได้ เพียงแต่ต้องเปิดโอกาสให้มีการแข่งขันราคาทุกราย เช่น อาจเป็นการประมูลหลายรอบ หากประมูลเสร็จในปีนี้ได้ก็จะทำให้เกิดการจ้างงาน และดึงเงินลงทุนเข้าประเทศด้วย</p>
<p>"ความจริงไลเซนส์ 3G น่าจะออกเมื่อ 2 ปีที่แล้ว ปีนี้คนจับตาดูการออกไลเซนส์ 3G มาก นายกรัฐมนตรีเองก็อยากเห็นเร็วๆ ดังนั้นหากปีนี้ออกไลเซนส์ไม่ได้ กทช.ก็ต้องอธิบายสังคมให้ได้ว่าทำไมถึงช้า"</p></body>
</news>
