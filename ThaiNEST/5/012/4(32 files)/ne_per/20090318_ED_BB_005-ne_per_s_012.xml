<teiHeader>
<fileDesc>
<titleStmt>
  <title>ศาลเลื่อนฟังคำสั่งผู้ทำแผนฟื้นฟูทีที&ที  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-03-18 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/03/18/news_28397991.php?news_id=28397991  </bibl>
</sourceDesc>
</fileDesc>
</teiHeader>
<news>
<headline>ศาลเลื่อนฟังคำสั่งผู้ทำแผนฟื้นฟูทีที&ที</headline>
<lead>เจ้าหนี้ทีทีแอนด์ทีเสียงแตก 2 ขั้ว "ทีโอที" โดดอุ้มลูกหนี้เสนอให้จัดทำแผนเอง ขณะที่เจ้าหนี้ต่างประเทศมั่นใจบริษัท พี แพลนเนอร์ ของ "<persName><forename>พิสิฐ</forename> <surname>ลี้อาธรรม</surname></persName>" มือเก๋าด้านการเงิน ฟากศาลล้มละลายเลื่อนนัดฟังคำสั่ง ตั้งผู้ทำแผนฟื้นฟูกิจการเป็น 8 เม.ย. นี้</lead>
<neck></neck>
<body><p><persName><roleName>นาย</roleName><forename>สุพจน์</forename> <surname>สัญญพิสิทธิ์กุล</surname></persName> กรรมการ บมจ. ทีทีแอนด์ที กล่าวว่า วานนี้ (17 มี.ค.) ศาลล้มละลายกลางสั่งให้เลื่อนฟังคำพิจารณา และตัดสินผู้บริหารแผนฟื้นฟูกิจการของบริษัท ไปเป็นวันที่ 8 เม.ย. 2552 หลังจากเสร็จสิ้นการไต่สวนคำร้องของเจ้าหนี้ส่วนน้อย ที่ยื่นคัดค้านกรณีที่บริษัทขอเป็นผู้จัดทำแผนฟื้นฟูฯ เอง </p>
<p>ด้านทนายฝ่ายผู้คัดค้านเจ้าหนี้รายใหญ่ กรณีการมอบอำนาจจัดทำแผนฟื้นฟูกิจการ บมจ.ทีทีแอนด์ที กล่าวว่า เจ้าหนี้ทีทีแอนด์ทีฝ่ายตน เช่น ธนาคารนครหลวงไทย, ธนาคารกรุงไทย และบริษัท อเวนิว จำกัด ได้ยื่นคัดค้านการลงคะแนนของเจ้าหนี้อีกฝ่าย ที่ให้ทีทีแอนด์ที จัดทำแผนฟื้นฟูกิจการเอง ต่อศาลล้มละลาย </p>
<p>เนื่องจากในการประชุมเจ้าหนี้ของทีทีแอนด์ที นั้น ตัวแทน บมจ.ทีโอที ได้นำหลักฐานมาแสดงสภาพการเป็นเจ้าหนี้รายใหญ่สุด โดยอ้างถึงมูลหนี้ทั้งสิ้นกว่า 29,000 ล้านบาท ซึ่งเจ้าหน้าที่พิทักษ์ทรัพย์ ได้ตรวจสอบในเบื้องต้นสรุปมีมูลหนี้ประมาณ 20,000 ล้านบาท ส่งผลให้มีสัดส่วนคะแนนเสียงสูงสุดในกลุ่มเจ้าหนี้ เพราะเป็นเจ้าหนี้รายใหญ่ที่สุด และได้ลงคะแนนให้ ทีทีแอนด์ที เป็นผู้ทำแผนฟื้นฟูเอง</p>
<p>ขณะที่ ตามบัญชีงบดุล มีการลงบันทึกว่า ทีโอที เป็นเจ้าหนี้มูลหนี้ 500 ล้านบาทเท่านั้น </p>
<p>อย่างไรก็ตาม เจ้าหนี้ฝ่ายผู้คัดค้าน เห็นว่า การที่ทีโอทีมีมูลหนี้เพิ่มมากขึ้น ทำให้กลายเป็นเจ้าหนี้รายใหญ่ มีผลต่อการลงคะแนนให้สิทธิ์ผู้ทำแผนฟื้นฟู เป็นเรื่องไม่เป็นธรรมกับเจ้าหนี้รายอื่น จึงยื่นคัดค้านต่อศาล และรอให้ศาลเป็นผู้ตัดสิน</p>
<p>ทั้งนี้ เจ้าหนี้ฝ่ายคัดค้านได้เสนอ บริษัท พี แพลนเนอร์ จำกัด ของ<persName><roleName>นาย</roleName><forename>พิสิฐ</forename> <surname>ลี้อาธรรม</surname></persName> อดีตกรรมการผู้จัดการใหญ่ของทีทีแอนด์ที และรัฐมนตรีช่วยว่าการกระทรวงการคลัง เป็นบริษัทภายนอกให้เข้ามาเป็นผู้ทำแผนฟื้นฟู </p>
<p>ด้านทนายความของ ทีทีแอนด์ที กล่าวว่า เรื่องนี้ เป็นมติจากการประชุมกลุ่มเจ้าหนี้ ที่สรุปให้ ทีทีแอนด์ที ทำแผนฟื้นฟูเอง แต่ก็มีเจ้าหนี้กลุ่มหนึ่งยื่นเรื่องคัดค้านก็ถือเป็นเรื่องธรรมดา จากนี้ต้องรอศาลพิจารณาว่า มูลหนี้เท่าไร เจ้าหนี้รายใดมีสัดส่วนเท่าใด และจะมีคำสั่งให้ทีทีแอนด์ทีเป็นผู้ทำแผนหรือไม่ จากนั้นจึงจะพิจารณามูลหนี้แท้จริงอีกครั้งเพื่อประกอบการทำแผน </p>
<p>แหล่งข่าวผู้เชี่ยวชาญทางการเงิน กล่าวว่า หนี้ตามบัญชีงบดุลกว่า 500 ล้านบาท เป็นหนี้จากค่าเช่าบริการต่างๆ ที่ทีทีแอนด์ที ค้างชำระ และยังมีหนี้จากการผิดสัญญาร่วมการงานอีกจำนวนหนึ่ง รวมแล้วเป็นหลักพันล้านบาท ยังไม่รวมข้อพิพาทต่างๆ ที่อยู่ระหว่างการพิจารณาของศาล แต่หนี้สำคัญคือ หนี้จากการดำเนินการ เพราะทีทีแอนด์ที มีภาระตามสัญญาร่วมการงาน ต้องนำส่งส่วนแบ่งรายได้ ให้ทีโอทีทุกปี </p>
<p>ทั้งนี้ เมื่อพิจารณาถึงข้อดีข้อเสีย หากทีทีแอนด์ที ทำแผนฟื้นฟูเอง อาจเลือกแนวทางการเลือกลดหนี้บางส่วน โดยเฉพาะหนี้ต่างประเทศ ดังนั้น เจ้าหนี้บางส่วน จึงยื่นคัดค้านการให้ทีทีแอนด์ทีเป็นผู้ทำแผนฟื้นฟู</p></body>
</news>
