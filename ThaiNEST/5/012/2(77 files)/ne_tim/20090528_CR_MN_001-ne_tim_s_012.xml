<teiHeader>
<fileDesc>
<titleStmt>
  <title>รวบหนุ่มชัยภูมิขับแท็กซี่พาสาวลาวส่งยาบ้า 1.6 หมื่นเม็ด  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-28 23:39:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000060217  </bibl>
</sourceDesc>
</fileDesc>
</teiHeader>
<news>
<headline>รวบหนุ่มชัยภูมิขับแท็กซี่พาสาวลาวส่งยาบ้า 1.6 หมื่นเม็ด</headline>
<lead>ตำรวจ 191 ตามรวบตัวหนุ่มชัยภูมิขับแท็กซี่พา 2 สาวชาวลาวขนยาบ้า 16,000 เม็ด ส่งลูกค้าภายในลานจอดรถห้างโรบินสัน รัชดา สารภาพรับจ้างขนยาบ้าจากลาวได้ค่าจ้าง 18,000 บาท</lead>
<neck></neck>
<body><p>วันนี้ (28 พ.ค.) เมื่อเวลา <time when="21:30:00">21.30 น.</time>ที่ บก.ตปพ. พล.ต.ต.ฉันทวิทย์ รามสูตร ผบก.ตปพ. พร้อมด้วย พ.ต.อ.สุทธิพงษ์ วงษ์ปิ่น รอง ผบก.ตปพ. พ.ต.อ.ภาณุรัตน์ หลักบุญ ผกก.1 บก.ตปพ. ร่วมกันแถลงผลการจับกุม นายอุทิศ นิสัยหาญ อายุ 38 ปี อยู่บ้านเลขที่ 13 หมู่ 14 ต.ผักบัง อ.ภูเขียว จ.ชัยภูมิ นางออน พันธวง อายุ 20 ปี สัญชาติลาว และนางน้อยอายุ 20 ปี สัญชาติลาว พร้อมของกลางยาบ้าจำนวน 16,000 เม็ด และรถแท็กซี่ยี่ห้อโตโยต้า โคโรลล่า สีชมพู ทะเบียน ทล 6456 กทม. โดยจับกุมได้ที่ลานจอดรถห้างสรรพสินค้าโรบินสัน รัชดา เมื่อเวลา <time when="17:00:00">17.00 น.</time>วันที่ 28 พ.ค.2552</p>
<p> พล.ต.ต.ฉันทวิทย์ กล่าวว่า การจับกุมครั้งนี้เจ้าหน้าที่ชุดจับกุมได้รับแจ้งจากสายลับว่าจะมีการส่งมอบยาบ้ากันที่บริเวณลานจอดรถห้างสรรพสินค้าโรบินสัน รัชดา จึงได้จัดกำลังซุ่มดูความเคลื่อนไหวอยู่บริเวณดังกล่าว กระทั่งได้มีรถแท็กซี่สีชมพู มีผู้ต้องหาทั้ง 3 คน อยู่ภายในรถซึ่ง ตรงกับรูปพรรณสัณฐานที่ได้รับแจ้งจากสายลับ จึงแสดงตัวเข้าขอตรวจค้น และพบกลางดังกล่าวบรรจุอยู่ในถุงพลาสติกสีฟ้า จึงได้ควบคุมตัวมาสอบปากคำที่ บก.ตปพ</p>
<p>จากการสอบสวนผู้ต้องหาให้การรับสารภาพว่า มีนายทุนเป็นคนลาว ว่าจ้างคนละ 18,000 บาท ให้ขนยาบ้าจากฝั่งลาวโดยนั่งเรือข้ามแม่น้ำโขงจากฝั่งลาวมาขึ้นที่ อ.เขมราฐ จ.อุบลราชธานี ก่อนเดินทางมาที่ กทม. ซึ่งมีรถกระบะพามาส่งที่ถนนรังสิตนครนายก ระหว่างคลอง 7 กับคลอง 8 โดยจะมีคนขับรถแท็กซี่คอยรับพาไปส่งยาบ้าตามจุดต่างๆที่มีการนัดหมายไว้ โดยในวันนี้จะต้องไปส่งยาบ้าให้ลูกค้าที่ อ.บางปะอิน จ.พระนครศรีอยุธยา แต่ก็ถูกเจ้าหน้าที่ตำรวจจับได้เสียก่อน</p>
<p>เบื้องต้นเจ้าหน้าที่แจ้งข้อหานายอุทิศ คนขับรถแท็กซี่ นางออน และนางน้อย สองสาวชาวลาว ร่วมกันมียาเสพติดไว้ในครอบครองเพื่อจำหน่ายโดยผิดกฎหมาย และแจ้งข้อหานางออนกับนางน้อย เป็นบุคคลต่างด้าวหลบหนีเข้ามาในราชอาณาจักรไทยโดยผิดกฎหมายก่อนควบคุมตัวส่ง บช.ปส.ดำเนินคดีและขยายผลต่อไป</p></body>
</news>
