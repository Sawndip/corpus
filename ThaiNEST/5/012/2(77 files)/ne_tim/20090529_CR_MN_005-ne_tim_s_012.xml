<teiHeader>
<fileDesc>
<titleStmt>
  <title>�DSI� บุกจับผู้นำท้องถิ่นตั้งแชร์ลูกโซ่ �ออมเงินสัจจะ� หลอกชาวบ้านสูญ 3 ล.  </title>
  <author>ทีมข่าวอาชญากรรม  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-29 11:27:00  </date>
</publicationStmt>
<notesStmt>
  <note>อาชญากรรม  </note>
</notesStmt>
<sourceDesc>
  <bibl>http://www.manager.co.th/Crime/ViewNews.aspx?NewsID=9520000060310  </bibl>
</sourceDesc>
</fileDesc>
</teiHeader>
<news>
<headline>�DSI� บุกจับผู้นำท้องถิ่นตั้งแชร์ลูกโซ่ �ออมเงินสัจจะ� หลอกชาวบ้านสูญ 3 ล.</headline>
<lead>�ดีเอสไอ� ตามรวบ 7 ผู้นำท้องถิ่น อ.เมืองอำนาจเจริญ ในนาม �ออมเงินสัจจะ� หลอกเชิญชวนให้เหยื่อนำเงินมาฝาก เสนอผลประโยชน์เป็นดอกเบี้ยร้อยละ 24 ต่อปี เหยื่อหลงเชื่อหลายร้อยคนนำเงินมาลงทุนเสียหายกว่า 3 ล้าน ตามล่าตัวอีก 5 ที่ยังหลบหนีการจับกุมมาดำเนินคดี</lead>
<neck></neck>
<body><p>วันนี้ (29 พ.ค.) พ.ต.อ.ทวี สอดส่อง อธิบดีกรมสอบสวนคดีพิเศษ หรือดีเอสไอ ได้มอบหมายให้ พ.ต.อ.ณรัชต์ เศวตนันทน์ รองอธิบดีกรมสอบสวนคดีพิเศษ และโฆษกกรมสอบสวนคดีพิเศษ พ.อ.ปิยะวัฒก์ กิ่งเกตุ ผู้อำนวยการสำนักคดีอาญาพิเศษ และ พ.ต.ท.ถวัล มั่งคั่ง ผู้อำนวยการส่วนคดีอาญาพิเศษ 2 พร้อมด้วยคณะพนักงานสืบสวนสอบสวนคดีพิเศษ สำนักคดีอาญาพิเศษ ร่วมกันสืบสวนสอบสวนเพื่อดำเนินคดีกับผู้ต้องหาคดีแชร์ลูกโซ่ และฉ้อโกงประชาชน จนสามารถออกหมายจับผู้ต้องหาได้จำนวน 12 คน เมื่อวันที่ 28 พฤษภาคม 2552 เหตุเกิดที่หมู่ 4 ต.ไก่คำ อ.เมืองอำนาจเจริญ จ.อำนาจเจริญ</p>
<p>พ.อ.ปิยะวัฒก์ กล่าวว่า คดีนี้คณะกรรมการคดีพิเศษ หรือ กคพ. มีมติเห็นชอบเมื่อวันที่ 20 พฤษภาคม 2552 ที่ผ่านมาให้คดีความผิดเกี่ยวกับการกู้ยืมเงินอันเป็นการฉ้อโกงประชาชนที่ จ.อำนาจเจริญ ซึ่งเกิดขึ้นตั้งแต่ พ.ศ.2543 จนถึงปัจจุบัน เป็นคดีพิเศษที่จะต้องดำเนินการสืบสวนสอบสวนตามพระราชบัญญัติการสอบสวนคดีพิเศษ พ.ศ.2547 พ.ต.ท.ถวัล มั่งคั่ง หัวหน้าพนักงานสืบสวนสอบสวนคดีพิเศษ ได้นำคณะพนักงานสืบสวนสอบสวนคดีพิเศษลงพื้นที่เกิดเหตุเพื่อสืบสวนสอบสวนรวบรวมพยานหลักฐานจนพบว่า กลุ่มผู้ต้องหาทั้ง12 คน ซึ่งเป็นผู้นำท้องถิ่นได้ประกาศเชิญชวนให้ประชาชนนำเงินมาฝากไว้กับกลุ่มผู้ต้องหา โดยเสนอผลประโยชน์ตอบแทนเป็นดอกเบี้ยเงินฝากร้อยละ 24 ต่อปี ปรากฏว่ามีประชาชนหลงเชื่อนำเงินไปฝากไว้กับกลุ่มผู้ต้องหาเป็นจำนวนมาก</p>
<p>พ.อ.ปิยะวัฒก์ กล่าวต่อว่า ต่อมากลุ่มผู้ต้องหาไม่สามารถนำเงินมาจ่ายดอกเบี้ยให้กับประชาชนที่นำเงินไปฝากไว้ได้ จนเป็นเหตุให้มีประชาชนได้รับความเสียหายจำนวนหลายร้อยคน รวมมูลค่าความเสียหายประมาณ 3 ล้านบาท จึงได้รวบรวมพยานหลักฐานไปยื่นคำร้องต่อศาลจังหวัดอำนาจเจริญ เพื่อขออนุมัติออกหมายจับผู้ต้องหา จำนวน 12 คน ซึ่งส่วนใหญ่เป็นกลุ่มผู้บริหารหรือกรรมการกลุ่มออมเงินสัจจะ เมื่อวันที่ 27 พฤษภาคม 2552 และศาลอนุมัติให้ออกหมายจับจำนวน 12 คน โดยเมื่อวันที่ 28 ที่ผ่านมาทางคณะพนักงานสืบสวนสอบสวนคดีพิเศษได้ร่วมกับ พ.ต.อ.วีระพงษ์ คงพุ่ม ผู้กำกับ สภ.อ.เมืองอำนาจเจริญ ทำการจับกุมผู้ต้องหาได้ 7 คน คือ 1.นายวิทยา สุขกาย 2.นายแสง บุรมย์ 3.นายตาล สุขเสริม 4.นายพรมมี โสภากันต์ 5.นายผาง สมสิน 6.นายอุทิศ เถาว์ทอง และ 7.นายเลียง พันธุ์สมบูรณ์ สำหรับผู้ต้องหาตามหมายจับที่เหลืออีก 5 คน คณะพนักงานสืบสวนสอบสวนคดีพิเศษจะได้เร่งติดตามจับกุมมาดำเนินคดีตามกฎหมายต่อไป</p></body>
</news>
