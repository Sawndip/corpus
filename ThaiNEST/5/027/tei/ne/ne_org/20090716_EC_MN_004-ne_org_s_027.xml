<teiHeader>
<fileDesc>
<titleStmt>
  <title>เจลล้างมือ-หน้ากากฯ ขาดตลาด "เจ๊วา" ว๊ากพ่อค้าโก่งราคาขายเกินจริง  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-16 12:35:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000080298  </bibl>
</sourceDesc>
</fileDesc>
</teiHeader>
<news>
<headline>เจลล้างมือ-หน้ากากฯ ขาดตลาด "เจ๊วา" ว๊ากพ่อค้าโก่งราคาขายเกินจริง</headline>
<lead><orgName>พาณิชย์</orgName> เร่งแก้ปัญหาเจลล้างมือ-หน้ากากอนามัย ขาดตลาด หลังได้รับการร้องเรียนสินค้าราคาแพงเกินจริง “เจ๊วา” เรียกผู้ประกอบการเข้าห้องเย็น วอนอย่าฉวยโอกาส พร้อมสั่งเช็กข้อมูลการผลิต เพื่อสกัดปัญหาโก่งราคาขาย ยันไม่ถึงขั้นประกาศเป็นสินค้าควบคุม</lead>
<neck></neck>
<body><p>นางพรทิวา นาคาศัย รัฐมนตรีว่าการ<orgName>กระทรวงพาณิชย์</orgName> กล่าวภายหลังการประชุมร่วมกับผู้ประกอบการผลิตเจลล้างมือและหน้ากากอนามัย หลังได้รับการร้องเรียนว่า สินค้าทั้งสองประเภทมีราคาแพงเกินจริง และขาดตลาด หลายแห่งมีการฉวยโอกาสโก่งราคาขาย</p>
       
      <p>นางพรทิวา กล่าวว่า <orgName>กระทรวงพาณิชย์</orgName>ขอความร่วมมือผู้ประกอบการทั้ง 2 กลุ่มที่มาเข้าร่วมประชุม 20 ราย เพื่อต้องการให้เอกชนตระหนักและรับทราบปัญหาไข้หวัดใหญ่ 2009 แม้ว่าจะมีการแพร่ระบาด แต่ไม่อยากให้ฉวยโอกาสเอาเปรียบผู้บริโภค จึงต้องการทราบกำลังการผลิตและความต้องการใช้มากน้อยเพียงใด เพื่อขอร้องให้กำหนดราคาขายตามปกติ เพราะ<orgName>กรมการค้าภายใน</orgName>จับตาเป็นพิเศษ นอกจากนี้ ยังขอให้อย่าเพิ่งส่งออก เพื่อใช้ในประเทศให้อย่างเพียงพอ</p>
       
       <p>รัฐมนตรีว่าการ<orgName>กระทรวงพาณิชย์</orgName> กล่าวอีกว่า แม้ขณะนี้ยังไม่ได้ดึงสินค้าทั้ง 2 ชนิดมาเป็นสินค้าควบคุม แม้จะมีการเรียกร้องให้สินค้าทั้ง 2 ชนิดเป็นสินค้าควบคุมชั่วคราว แต่เห็นว่าสามารถดูแลได้จึงไม่จำเป็นต้องดึงเป็นสินค้าควบคุม แต่ให้ติดตามราคาให้เป็นธรรม ไม่ทำให้ผู้บริโภคเดือดร้อน เชื่อว่า ผู้ประกอบการจะให้ความร่วมมืออย่างดี อย่างไรก็ตาม <orgName>กระทรวงพาณิชย์</orgName>ได้เพิ่มสินค้าทั้ง 2 รายการเข้าไปอยู่ในบัญชีสินค้าที่ดูแลอย่างใกล้ชิด ทำให้รายการสินค้าที่ดูแลใกล้ชิดเพิ่มจาก 200 รายการ เป็น 202 รายการ และจะเชิญชวนกลุ่มผู้ประกอบการมาร่วมขายสินค้าทั้ง 2 ชนิดผ่านโครงการธงฟ้าของ<orgName>กระทรวงพาณิชย์</orgName></p>
       
       <p>“อยากเตือนว่า ใครกระทำผิดขายสินค้าดังกล่าวเกินราคา จะมีความผิดตามกฎหมาย ปรับ 10,000 บาท แต่หากรายใดเอาเปรียบ ให้ประชาชนแจ้งสายด่วน 1569 จะดำเนินการทางกฎหมายขั้นเด็ดขาดให้ถึงที่สุด” นางพรทิวา กล่าว</p></body>
</news>
