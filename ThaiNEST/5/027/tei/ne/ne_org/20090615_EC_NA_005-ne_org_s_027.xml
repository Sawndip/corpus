<teiHeader>
<fileDesc>
<titleStmt>
  <title>กรุงไทยบุกสินเชื่อภาครัฐ ทั้งปีพุ่ง1.7แสนล.  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-15 13:16:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090615/51275/%e0%b8%81%e0%b8%a3%e0%b8%b8%e0%b8%87%e0%b9%84%e0%b8%97%e0%b8%a2%e0%b8%9a%e0%b8%b8%e0%b8%81%e0%b8%aa%e0%b8%b4%e0%b8%99%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%a0%e0%b8%b2%e0%b8%84%e0%b8%a3%e0%b8%b1%e0%b8%90-%e0%b8%97%e0%b8%b1%e0%b9%89%e0%b8%87%e0%b8%9b%e0%b8%b5%e0%b8%9e%e0%b8%b8%e0%b9%88%e0%b8%871.7%e0%b9%81%e0%b8%aa%e0%b8%99%e0%b8%a5..html  </bibl>
</sourceDesc>
</fileDesc>
</teiHeader>
<news>
<headline><orgName>กรุงไทย</orgName>บุกสินเชื่อภาครัฐ ทั้งปีพุ่ง1.7แสนล.</headline>
<lead><orgName>แบงก์กรุงไทย</orgName>เดินหน้าปล่อยกู้สินเชื่อภาครัฐ คาดทั้งปีกระฉูด 1.74 แสนล้านบาท เกินเป้าที่ตั้งไว้ที่ 8 หมื่นล้านบาท</lead>
<neck></neck>
<body><p>นายปรีชา ภูขำ รองกรรมการผู้จัดการ ผู้บริหารสายงาน สายงานธุรกิจภาครัฐ <orgName>ธนาคารกรุงไทย จำกัด (มหาชน)</orgName> กล่าวว่า ในช่วง 5 เดือนแรกของปีนี้ ธนาคารปล่อยสินเชื่อให้ภาครัฐได้กว่า 64,000 ล้านบาท ดังนั้น คาดว่าช่วง 7 เดือนที่เหลือธนาคารจะสามารถปล่อยสินเชื่อใหม่ได้อีก 110,000 ล้านบาท ทำให้ทั้งปีธนาคารปล่อยสินเชื่อใหม่ให้ภาครัฐจำนวน 174,000 ล้านบาท มากกว่าเป้าหมายที่ตั้งไว้ที่ 80,000 ล้านบาท และมากกว่าปีที่ผ่านมาที่ปล่อยสินเชื่อภาครัฐได้ 134,000 ล้านบาท</p>

<p>ทั้งนี้ ธนาคารมั่นใจว่าครึ่งหลังของปีนี้สินเชื่อที่ปล่อยกู้โดยตรงให้กับภาครัฐจะขยายตัวเพิ่มขึ้นอย่างมากจากครึ่งปีแรก เนื่องจากรัฐบาลจะเดินหน้าในการอัดฉีดเงินเข้าสู่ระบบเพื่อกระตุ้นเศรษฐกิจ และลงทุนในโครงการสาธารณูปโภคขั้นพื้นฐานของประเทศทั้งในระดับภาคและระดับจังหวัด</p>

<p>โดยเฉพาะตามแผนปฏิบัติการไทยเข้มแข็งรัฐปี 2555 ซึ่งรัฐบาลมีแผนกู้เงินจากธนาคารพาณิชย์ในวงเงินประมาณ 200,000 ล้านบาท โดยธนาคารคาดว่าจะสามารถประมูลได้ไม่ต่ำกว่า 35-50% </p>
 

<p>สำหรับสินเชื่อรายย่อย ธนาคารปล่อยกู้ให้กับข้าราชการ พนักงานรัฐวิสาหกิจและ ลูกจ้างประจำ โดยปีนี้คาดว่าจะปล่อยสินเชื่อได้ไม่ต่ำกว่า 40,000 ล้านบาท โดยขณะนี้มีหน่วยงานราชการ รัฐวิสาหกิจ และหน่วยงาน<orgName>องค์กรปกครองส่วนท้องถิ่น</orgName> (<orgName>อปท.</orgName>)ทั่วประเทศ ใช้บริการกว่า 4,200 หน่วยงาน และภายในสิ้นปีนี้ จะมีหน่วยงานใช้บริการเพิ่มอีกไม่ต่ำกว่า 370 แห่ง</p>

<p>รองกรรมการผู้จัดการ <orgName>ธนาคารกรุงไทย</orgName> กล่าวอีกว่า แม้ว่าเศรษฐกิจอยู่ในช่วงขาลง แต่ข้าราชการ พนักงานรัฐวิสาหกิจ ยังมีความจำเป็นต้องใช้เงินกู้ เพื่อที่อยู่อาศัย และเพื่อใช้จ่าย ธนาคารพร้อมให้บริการด้วยเงื่อนไขพิเศษทั้งด้านอัตราดอกเบี้ย วงเงินและระยะเวลาผ่อนชำระ  และยังมีสินเชื่ออเนกประสงค์ รวมทั้งสินเชื่อกรุงไทยธนวัฏ ที่ให้กู้สูง 10 เท่าของเงินเดือน สำหรับใช้เป็นวงเงินกู้ฉุกเฉิน เพื่อข้าราชการไม่ต้องใช้เงินกู้นอกระบบ</p></body>
</news>
