<teiHeader>
<fileDesc>
<titleStmt>
  <title>ชี้ขาดปัญหาประมูลข้าว18มิ.ย.นี้ส่อยกเลิกสัญญากับเอกชน-นายกฯย้ำเดินตามมติครม.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090618/17442/%e0%b8%8a%e0%b8%b5%e0%b9%89%e0%b8%82%e0%b8%b2%e0%b8%94%e0%b8%9b%e0%b8%b1%e0%b8%8d%e0%b8%ab%e0%b8%b2%e0%b8%9b%e0%b8%a3%e0%b8%b0%e0%b8%a1%e0%b8%b9%e0%b8%a5%e0%b8%82%e0%b9%89%e0%b8%b2%e0%b8%a718%e0%b8%a1%e0%b8%b4.%e0%b8%a2.%e0%b8%99%e0%b8%b5%e0%b9%89%e0%b8%aa%e0%b9%88%e0%b8%ad%e0%b8%a2%e0%b8%81%e0%b9%80%e0%b8%a5%e0%b8%b4%e0%b8%81%e0%b8%aa%e0%b8%b1%e0%b8%8d%e0%b8%8d%e0%b8%b2%e0%b8%81%e0%b8%b1%e0%b8%9a%e0%b9%80%e0%b8%ad%e0%b8%81%e0%b8%8a%e0%b8%99%e0%b8%99%e0%b8%b2%e0%b8%a2%e0%b8%81%e0%b8%af%e0%b8%a2%e0%b9%89%e0%b8%b3%e0%b9%80%e0%b8%94%e0%b8%b4%e0%b8%99%e0%b8%95%e0%b8%b2%e0%b8%a1%e0%b8%a1%e0%b8%95%e0%b8%b4%e0%b8%84%e0%b8%a3%e0%b8%a1..html  </bibl>
</sourceDesc>
</fileDesc>
</teiHeader>
<news>
<headline>ชี้ขาดปัญหาประมูลข้าว18มิ.ย.นี้ส่อยกเลิกสัญญากับเอกชน-นายกฯย้ำเดินตามมติ<orgName>ครม.</orgName></headline>
<lead>นายกฯ ชี้ขาดปัญหาประมูลข้าว 2.6 ล้านตัน วันที่ 18 มิถุนายนนี้ ย้ำต้องเป็นไปตามมติ <orgName>ครม.</orgName> วันที่ 6 พฤษภาคม วงในแย้ม "พรทิวา" เซ็นหนังสือยกเลิกสัญญาซื้อขายกับผู้ส่งออกที่ยังไม่ได้ชำระเงิน โยน<orgName>อคส.</orgName>ไกล่เกลี่ยหากเอกชนฟ้องร้อง</lead>
<neck></neck>
<body><p>นายอภิสิทธิ์ เวชชาชีวะ นายกรัฐมนตรี กล่าวว่า จะมีความชัดเจนเรื่องปัญหาประมูลข้าวของกระทรวงพาณิชย์จำนวน 2.6 ล้านตัน ให้บริษัทเอกชน 17 รายในวันที่ 18 มิถุนายนนี้ ซึ่งการระบายสินค้าเกษตรทุกชนิดต้องถูกต้องตามมติ<orgName>ครม.</orgName>เมื่อวันที่ 6 พฤษภาคม 2552 ส่วนการส่งมอบข้าวให้เอกชนระหว่างที่ส่งเรื่องให้อัยการตีความสัญญาซื้อขายข้าว <orgName>กระทรวงพาณิชย์</orgName>ต้องเป็นผู้รับผิดชอบ ซึ่งเท่าที่ทราบมีเอกชนบางรายร้องเรียนว่าได้ทำสัญญาซื้อขายข้าวที่ประมูลให้แก่เอกชนรายอื่นไปแล้ว จึงต้องมาพิจารณาว่าอะไรเกิดขึ้นก่อนและหลังมติ <orgName>ครม.</orgName> โดยต้องให้ความเป็นธรรมต่อเอกชนด้วย</p>

 <p>ส่วนเรื่องนโยบายประกันราคาข้าวนั้น หากรัฐบาลจะนำมาใช้ ในเดือนกรกฎาคมนี้ รัฐบาลจะต้องดำเนินการต่างๆ ให้ชัดเจนก่อนผลผลิตข้าวนาปีจะออกสู่ตลาดช่วงเดือนสิงหาคม เพราะหัวใจของการประกันราคาคือ การขึ้นทะเบียนเกษตรกรตั้งแต่ต้น เชื่อว่าการขึ้นทะเบียนเกษตรกรที่เป็นลูกค้า<orgName>ธนาคารเพื่อการเกษตรและสหกรณ์การเกษตร</orgName> (<orgName>ธ.ก.ส.</orgName>) ทำได้ไม่ยากจะมีปัญหาบ้างคือเกษตรกรที่ไม่ใช่ลูกค้าของ<orgName>ธ.ก.ส.</orgName></p>

 <p>แหล่งข่าวจาก<orgName>กระทรวงพาณิชย์</orgName> เปิดเผยว่า นางพรทิวา นาคาศัย รัฐมนตรีว่าการ<orgName>กระทรวงพาณิชย์</orgName> ได้ลงนามในหนังสือยกเลิกสัญญาซื้อขายข้าวระหว่างรัฐบาลกับผู้ส่งออกข้าว 17 ราย ปริมาณ 2.6 ล้านตันแล้ว ตามคำสั่งของนายอภิสิทธิ์ โดยหนังสือดังกล่าวจะส่งถึง<orgName>องค์การคลังสินค้า</orgName> (<orgName>อคส.</orgName>) ในฐานะคู่สัญญาเพื่อแจ้งให้ผู้ส่งออกทราบต่อไป ส่วน<orgName>อคส.</orgName>จะถูกเอกชนฟ้องร้องได้หรือไม่ ยังไม่มีความชัดเจน เป็นหน้าที่ของ<orgName>อคส.</orgName>ที่ต้องเจรจาไกล่เกลี่ยและหาทางออก ทั้งนี้ การยกเลิกสัญญาจะหมายถึงข้าวในส่วนที่ยังไม่มีการชำระเงิน ส่วนข้าวที่ผู้ส่งออกชำระเงินแล้วปริมาณ 2.4 แสนตันนั้นให้ดำเนินการต่อไปได้</p>

 <p>“ใน 1-2 วันนี้ จะต้องมีความชัดเจนทั้งหมด ว่าจะดำเนินการอย่างไรต่อไป ก่อนนำเสนอให้ที่ประชุม<orgName>คณะกรรมการนโยบายข้าวแห่งชาติ</orgName> หรือ <orgName>กขช.</orgName>ที่มีนายกฯ เป็นประธานต่อไป” รายงานข่าวระบุ</p>

 <p>แหล่งข่าวจากวงการค้าข้าว กล่าวว่า ทราบข่าวว่าขณะนี้ผู้ชนะการประมูลทั้ง 17 ราย กังวลว่าการที่กระทรวงพาณิชย์ยกเลิกผลประมูลข้าวทั้งหมด ทำให้ผู้ส่งออกที่ชนะการประมูลและได้ชำระเงินไปแล้ว ต่างแตกตื่นและส่งรถบรรทุกไปขนข้าวออกจากโกดังทันที ทั้งที่ก่อนหน้านี้ นางพรทิวาเพิ่งประกาศว่าให้เอกชนสามารถขนย้ายข้าวได้ แต่กลับมาเปลี่ยนอย่างรวดเร็ว</p></body>
</news>
