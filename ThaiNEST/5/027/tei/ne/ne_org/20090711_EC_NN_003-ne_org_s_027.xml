<teiHeader>
<fileDesc>
<titleStmt>
  <title>แอร์ไทยผจญหลากปัจจัยลบฉุดส่งออกวูบ-วอนรัฐเลิกเก็บภาษี  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=169712  </bibl>
</sourceDesc>
</fileDesc>
</teiHeader>
<news>
<headline>แอร์ไทยผจญหลากปัจจัยลบฉุดส่งออกวูบ-วอนรัฐเลิกเก็บภาษี</headline>
<lead></lead>
<neck></neck>
<body><p>นายไพรัตน์ เอื้อชูยศ ประธานกลุ่มอุตสาหกรรมเครื่องปรับอากาศและเครื่องทำความเย็น <orgName>สภาอุตสาหกรรมแห่งประเทศไทย</orgName>(<orgName>ส.อ.ท.</orgName>) กล่าวว่า การส่งออกช่วงไตรมาสแรกของปีนี้ มีมูลค่า 629 ล้านเหรียญสหรัฐ ลดลงจากช่วงเดียวกันของปีก่อน 39.9% ส่วนในไตรมาส 2 แม้จะมีคำสั่งซื้อ(ออเดอร์) จากประเทศแถบยุโรปเข้ามาบ้าง แต่คาดว่ามูลค่าการส่งออกคงไม่ขยายตัวเพิ่มขึ้น อย่างไรก็ตามทางกลุ่มยังคงเป้าหมายการส่งออกปีนี้ไว้ที่มูลค่า 3,340 ล้านเหรียญสหรัฐ เพิ่มขึ้นจากปีก่อน 2%</p> 

 <p>สำหรับตลาดส่งออกหลักของอุตสาหกรรมเครื่องปรับอากาศที่ยังคงขยายตัวได้ คือ <orgName>สหรัฐ</orgName> <orgName>ญี่ปุ่น</orgName> <orgName>ออสเตรเลีย</orgName> <orgName>สหรัฐอาหรับเอมิเรตส์</orgName> <orgName>ฝรั่งเศส</orgName> และ<orgName>อิตาลี</orgName> ส่วนตลาดส่งออกที่มีอัตราการปรับตัวลดลง เช่น <orgName>สเปน</orgName> <orgName>ฟินแลนด์</orgName> และ<orgName>เยอรมัน</orgName> เป็นต้น </p>

<p>นายไพรัตน์ กล่าวอีกว่า ที่ผ่านมาการส่งออกสินค้าเครื่องปรับอากาศของไทย ต้องเผชิญกับปัญหาในหลายๆด้าน โดยเฉพาะการประกาศใช้ระเบียบว่าด้วยสารเคมี(REACH) ของ<orgName>สหภาพยุโรป</orgName>(<orgName>อียู</orgName>) ที่ทำให้ต้นทุนการผลิตเพิ่มขึ้น เพราะต้องมีการปรับเปลี่ยนสารเคมีที่ใช้ในเครื่องปรับอากาศ เพื่อลดความเสี่ยงต่อสุขภาพและสิ่งแวดล้อม </p>

 <p>นอกจากนี้<orgName>อียู</orgName>ยังมีการกำหนดค่าความดังของเสียงเครื่องปรับอากาศ ทำให้ผู้ผลิตมีต้นทุนเพิ่มขึ้นอีกจากการที่ต้องปรับเปลี่ยนเทคโนโลยีในการผลิต รวมทั้งมีการนำสินค้าราคาถูก และด้อยคุณภาพจาก<orgName>จีน</orgName>เข้ามาจำหน่าย ทำให้ผู้ผลิตเครื่องปรับอากาศของ<orgName>ไทย</orgName>ไม่สามารถแข่งขันด้านราคาได้ จนต้องลด หรือเลิกการผลิตสินค้าไปเลยก็มี </p>

 <p>"ปัญหา หรือข้อจำกัดเหล่านี้ส่งผลให้การส่งออกสินค้าเครื่องปรับอากาศปีนี้ มีการปรับตัวลดลงจากปีก่อน ซึ่งทางกลุ่มต้องการให้ภาครัฐยื่นมือเข้ามาช่วยเหลือ ด้วยการยกเลิกการเก็บภาษีสรรพสามิตเครื่องปรับอากาศ และปรับย้ายสินค้าเครื่องปรับอากาศที่เดิมจัดอยู่ในรายการสินค้าฟุ่มเฟือยไปอยู่ในกลุ่มรายการสินค้าทั่วไป นอกจากนี้ภาครัฐควรเข้ามากำหนดให้เครื่องปรับอากาศและส่วนประกอบเป็นสินค้ายุทธศาสตร์ของประเทศ" นายไพรัตน์ กล่าว</p></body>
</news>
