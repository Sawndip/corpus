<teiHeader>
<fileDesc>
<titleStmt>
  <title>ชี้โกงธอส.499ล.ระบบควบคุมหลวม  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-06-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco02150652&sectionid=0103&day=2009-06-15  </bibl>
</sourceDesc>
</fileDesc>
</teiHeader>
<news>
<headline>ชี้โกง<orgName>ธอส.</orgName>499ล.ระบบควบคุมหลวม</headline>
<lead>ผลสอบยันจนท.เอี่ยวหลายคน อย่าโบ้ยปัญหาคอมพิวเตอร์</lead>
<neck>เผยผลสอบข้อเท็จจริงยักยอกเงินแบงก์อาคารสงเคราะห์ 499 ล้านบาท ระบบควบคุมหย่อนยาน ไม่เกี่ยวปัญหาคอมพิวเตอร์ "นริศ ชัยสูตร" ขอขยายเวลาสอบเพิ่มหลังพบเอกสารเชื่อมโยงเจ้าหน้าที่หลายคนมีเอี่ยว "นริศ ชัยสูตร" ยันไม่มีมวยล้ม ต้องมีคนรับผิดชอบ</neck>
<body><p>นายนริศ ชัยสูตร ผู้ตรวจราชการ<orgName>กระทรวงการคลัง</orgName> ในฐานะประธานคณะกรรมการ <orgName>ธนาคารอาคารสงเคราะห์</orgName> (<orgName>ธอส.</orgName>) เปิดเผยถึงความคืบหน้าการสอบข้อเท็จจริงกรณีพนักงานธนาคารทุจริตเงิน 499 ล้านบาท ว่า การตรวจสอบเบื้องต้นพบว่า ปัญหาที่เกิดขึ้นไม่ได้เกิดจากระบบคอมพิวเตอร์ แต่เกิดจากการเข้าถึงระบบของธนาคารที่ไม่มีการควบคุมที่ดีพอ เพราะสามารถเปิดโอกาสให้พนักงานเพียงไม่กี่คนสามารถเข้าไปบริหารจัดงานเงินจำนวนมากของลูกค้าได้ จึงต้องตรวจสอบเพิ่มเติม เพราะพบว่ามีเจ้าหน้าที่เข้ามาเกี่ยวข้องหลายราย</p>

<p>"เดิมจะต้องเสนอต่อนายประดิษฐ์ ภัทรประดิษฐ์ รัฐมนตรีช่วยว่าการ<orgName>กระทรวงการคลัง</orgName> ในวันที่ 4 มิถุนายนที่ผ่านมา แต่ขณะนี้พบว่ามีเอกสารบางส่วนที่เชื่อมโยงเจ้าหน้าที่เข้ามาหลายคนจึงต้องขยายเวลาตรวจสอบเพิ่มเติมว่ามีส่วนเกี่ยวข้องหรือไม่ ซึ่งจะต้องพิจารณาอย่างละเอียด เพราะการจะเอาผิดทางวินัยกับเจ้าหน้าที่ต้องรอบคอบ แต่ยืนยันว่าไม่มีมวยล้ม เพราะไม่ว่าการตรวจสอบจะเชื่อมโยงถึงผู้บริหารระดับใด ก็ต้องรับผิดอย่างแน่นอน" นายนริศกล่าว</p>

<p>นายขรรค์ ประจวบเหมาะ กรรมการผู้จัดการ <orgName>ธอส.</orgName>กล่าวว่า ธนาคารมีระเบียบกฎเกณฑ์อยู่แล้วว่า ในการเข้าไปแก้ไขข้อมูลลูกค้าของเจ้าหน้าที่จะต้องผ่านการอนุมัติจากผู้จัดการสาขาและสมุห์บัญชี และเมื่อมีการเปลี่ยนแปลงข้อมูลใดๆ จะต้องมีเอกสารยืนยัน (สลิป) ทุกครั้ง เพื่อเป็นการเอกสารยืนยันในการชำระภาษี แต่กรณีที่เกิดขึ้นเจ้าหน้าที่ปลอมลายเซ็นมาตลอด</p>

<p>"ยืนยันว่าระบบธนาคารและการเข้าถึงระบบไม่ได้มีปัญหา เพราะเราได้วางกฎเกณฑ์ไว้แล้วและให้เป็นอำนาจผู้จัดการสาขาจะดูแลจัดการเอง ขณะที่ในส่วนของสำนักงานใหญ่ จะมีผู้อำนายการฝ่ายสาขาเป็นคนควบคุมสาขาแต่ละแห่ง แต่ก็เป็นการดูภาพกว้างเรื่องสินเชื่อ เงินฝาก ระดับหนี้ที่ไม่ก่อให้เกิดรายได้ (เอ็นพีแอล) ของแต่ละสาขา" นายขรรค์กล่าว</p>

<p>ส่วนความคืบหน้าการตรวจสอบกรณีการทุจริต 499 ล้านบาท นายขรรค์กล่าวยืนยันว่า ไม่มีการกระทำทุจริตเพิ่มเติม แต่สามารถออกหมายจับผู้เกี่ยวข้องกับการทุจริตได้เพิ่มเติมอีก 1 ราย โดยขณะนี้คดีความอยู่ที่กองบังคับการปราบปราม อย่างไรก็ตาม ที่ผ่านมาธนาคารได้มีการจัดระบบการเข้าไปทำรายการในบัญชีลูกค้าอย่างเข้มงวด โดยให้อำนาจผู้จัดการสาขาเท่านั้นที่สามารถเข้าไปทำธุรกรรมในบัญชีลูกค้าได้ และต้องสรุปยอดทั้งช่วงเย็นของวันนั้นและเช้าวันรุ่งขึ้นทุกวัน และยืนยันว่า การทุจริตในครั้งนี้ไม่ได้เกิดจากความผิดพลาดของระบบหลักของธนาคาร (คอร์แบงก์กิ้ง) แต่เกิดจากคนที่มีความสามารถในระบบคอมพิวเตอร์ได้ผ่านการศึกษาอบรมระบบดังกล่าวนำไปใช้ในทางที่ผิด</p></body>
</news>
