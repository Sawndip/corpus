<teiHeader>
<fileDesc>
<titleStmt>
  <title>เอสซีทีรุกธุรกิจใหม่สินค้าพลังงานทดแทน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944288.php?news_id=28944288  </bibl>
</sourceDesc>
</fileDesc>
</teiHeader>
<news>
<headline><orgName>เอสซีที</orgName>รุกธุรกิจใหม่สินค้าพลังงานทดแทน</headline>
<lead><orgName>เอสซีที</orgName> เกาะกระแสราคาน้ำมันแพง รุกขยายธุรกิจใหม่ จำหน่ายสินค้าเกี่ยวข้องพลังงานทางเลือก ทั้งระบบผลิตพลังงานลม-แสงแดด และผลิตน้ำมันจากถ่านหิน พร้อมจำหน่ายอุปกรณ์สำรวจขุดเจาะน้ำมันและก๊าซธรรมชาติเป็นหลักเล็งเปิดตัวอีก 2 เดือนข้างหน้า</lead>
<neck></neck>
<body><p>นายกลินท์ สารสิน กรรมการผู้จัดการ <orgName>บริษัท ค้าสากลซิเมนต์ไทย จำกัด</orgName> หรือ <orgName>เอสซีที</orgName> เปิดเผยว่า ขณะนี้บริษัทมีแผนจะขยายธุรกิจจำหน่ายสินค้าที่เกี่ยวข้องกับพลังงานทางเลือก ซึ่งจะมีทั้งที่บริษัทดำเนินการเอง และร่วมลงทุนกับต่างประเทศ โดยบริษัทเตรียมจะเปิดตัวสินค้าและทำตลาดในอีกสองเดือนข้างหน้า ซึ่งจะเน้นตลาดในประเทศเป็นหลัก เพราะสินค้าจะมีความหลากหลาย เช่น พลังงานลม แสงแดด และนำของเหลือใช้มาผลิตเชื้อเพลิง รวมถึงนำถ่านหินมาผลิตน้ำมันเพื่อทดแทนน้ำมันเตา โดยบริษัทจะดำเนินการจดลิขสิทธิ์สินค้าเหล่านี้ </p>

<p>"ที่เราสนใจเป็นผู้จำหน่ายเทคโนโลยีและสินค้าพลังงานทางเลือกนั้น เนื่องจากราคาน้ำมันผันผวนต่อเนื่อง แม้จะลดลงช่วงปลายปี 2551 แต่ปีนี้ก็กลับมาสูงอีกครั้ง ขณะที่พลังงานทางเลือกมีศักยภาพและคุ้มค่าการลงทุน ณ ระดับราคาน้ำมันไม่ต่ำกว่า 70 ดอลลาร์เท่านั้น ขณะนี้สูงกว่านั้นแล้ว "</p>

<p>ส่วนธุรกิจนำเข้าถ่านหินเพื่อเป็นเชื้อเพลิงในโรงงานอุตสาหกรรมนั้น ก็เป็นอีกธุรกิจหนึ่งที่ขยายตัวตามราคาน้ำมัน ขณะที่แหล่งถ่านหินในประเทศเริ่มหมดลง ปีนี้คาดว่าปริมาณจำหน่ายถ่านหินของบริษัทจะอยู่ที่ 2 ล้านตันเศษ สูงกว่าปี 2551 ที่ 1.8 ล้านตัน สาเหตุที่การใช้ถ่านหินในประเทศขยายตัวขึ้น เพราะโรงงานอุตสาหกรรมหลายแห่งปรับระบบผลิต จากการใช้หม้อต้ม (Boiler) มาใช้ถ่านหิน และบางส่วนที่เคยหยุดใช้ถ่านหิน เพราะน้ำมันราคาถูกก็กลับมาใช้อีกครั้ง</p>

<p>นายกลินท์ กล่าวอีกว่า อีกธุรกิจหนึ่งที่บริษัทจะเปิดตัวในอีกสองเดือนข้างหน้าเช่นกัน คือ ธุรกิจจำหน่ายอุปกรณ์ที่เกี่ยวข้องกับการสำรวจและขุดเจาะน้ำมันและก๊าซธรรมชาติ โดยจะเน้นตลาดในอาเซียนเป็นหลัก รวมทั้งสินค้าประเภทอาหาร ก็เป็นสินค้าอีกชนิดหนึ่งที่บริษัทจะให้ความสำคัญมากขึ้นเช่นกัน นอกจากนั้นบริษัทได้ปรับตัวด้วยการหันไปหาตลาดใหม่ที่มีศักยภาพแทนตลาดหลักเดิมที่สหรัฐ และยุโรป เช่น แอฟริกา ยุโรปตะวันออก และ ตะวันออกกลาง ซึ่งตลาดเหล่านี้ยังมีกำลังซื้อ จึงสามารถเจาะตลาดสินค้าที่มีมูลค่าสูงได้ รวมทั้งเน้น<orgName>ตลาดเอเชีย</orgName> ได้แก่ <orgName>อินเดีย</orgName> <orgName>บังกลาเทศ</orgName> <orgName>จีน</orgName> <orgName>ไต้หวัน</orgName></p></body>
</news>
