<teiHeader>
<fileDesc>
<titleStmt>
  <title>กรุงศรีฯทุ่ม1.3หมื่นล้านซื้อหุ้นจีอี  </title>
  <author>มติชน  </author>
</titleStmt>
<publicationStmt>
  <publisher>มติชน  </publisher>
  <pubPlace>http://www.matichon.co.th/  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.matichon.co.th/matichon/view_news.php?newsid=01eco03110752&sectionid=0103&day=2009-07-11  </bibl>
</sourceDesc>
</fileDesc>
</teiHeader>
<news>
<headline><orgName>กรุงศรีฯ</orgName>ทุ่ม1.3หมื่นล้านซื้อหุ้นจีอี</headline>
<lead>ฮุบบัตรเครดิตยันศรีสวัสดิ์เงินติดล้อ</lead>
<neck></neck>
<body><p>น.ส.ภาวนา เนียมลอย ประธานคณะเจ้าหน้าที่ด้านกฎหมาย <orgName>ธนาคารกรุงศรีอยุธยา จำกัด (มหาชน)</orgName> เปิดเผยว่า คณะกรรมการมีมติเมื่อวันที่ 9 กรกฎาคม เห็นชอบให้ธนาคารเข้าซื้อหุ้นของ<orgName>บริษัท จีอี แคปปิตอล (ประเทศไทย) จำกัด</orgName> ซึ่งประกอบธุรกิจสินเชื่อส่วนบุคคลและบัตรเครดิต 100% จาก<orgName>บริษัท เจเนอรัล อิเลคตริค แคปปิตอล คอร์ปอเรชั่น</orgName> พร้อมกับเห็นชอบให้ซื้อหุ้น<orgName>บริษัท บัตรกรุงศรีอยุธยา จำกัด</orgName> ในอัตรา 50% ซื้อหุ้น<orgName>บริษัท เทสโก้ คาร์ด เซอร์วิสเซส จำกัด</orgName> ในสัดส่วน 49% จาก<orgName>บริษัท จีอี แคปปิตอล (ประเทศไทย) จำกัด</orgName> และซื้อหุ้นของ <orgName>บริษัท โทเทิล เซอร์วิสเซส โซลูชั่นส์ จำกัด (มหาชน)</orgName> ซึ่งให้บริการติดตามทวงหนี้ ในสัดส่วน 100% และซื้อหุ้น<orgName>บริษัท เจเนอรัล คาร์ด เซอร์วิสเซส จำกัด</orgName> 100% จาก<orgName>บริษัท จีอี แคปปิตอล อินเตอร์เนชั่นแนล โฮลดิ้ง คอร์ปอเรชั่น</orgName></p>

<p>นอกจากนี้ ยังเห็นชอบให้ถือหุ้น <orgName>บริษัท เทสโก้ ไลฟ์ แอสชัวรันส์ โบรคเกอร์ จำกัด</orgName> และ<orgName>บริษัท เทสโก้ เจเนอรัล อินชัวรันส์ โบรคเกอร์ จำกัด</orgName> ทางอ้อมโดยเป็นการถือผ่าน<orgName>บริษัท เทสโก้ คาร์ด เซอร์วิสเซส จำกัด</orgName> จำนวน 20,000 หุ้น และ 770,000 หุ้น ตามลำดับ และถือหุ้น<orgName>บริษัท ควอลิตี้ ไลฟ์ แอสชัวรันส์ โบรคเกอร์ จำกัด</orgName> และ<orgName>บริษัท ควอลิตี้ เจเนอรัล อินชัวรันส์ โบรคเกอร์ จำกัด</orgName> ทางอ้อมโดยเป็นการถือผ่าน<orgName>บริษัท จีอี แคปปิตอล (ประเทศไทย) จำกัด</orgName> จำนวน 5,000 หุ้น และ 5,000 หุ้น ตามลำดับ </p>

<p>ทั้งนี้ ราคารวมของธุรกรรมซื้อกิจการ และซื้อหุ้นเท่ากับ 13,748.1 ล้านบาท ซึ่งราคาซื้อขายจริงสามารถปรับเปลี่ยนได้ตามการเปลี่ยนแปลงของมูลค่าทางบัญชี (Book Value) จากวันที่ 31 ธันวาคม 2551 ถึงวันที่มีการทำรายการ โดยได้ตั้ง<orgName>บริษัทหลักทรัพย์ เคที ซีมิโก้ จำกัด</orgName> เป็นผู้ให้ความเห็นในฐานะที่ปรึกษาทางการเงินอิสระในการตกลงเข้าทำรายการข้างต้น </p>

<p>น.ส.ภาวนากล่าวว่า บอร์ดยังเห็นชอบให้ธนาคารเข้าซื้อหรือรับโอนกิจการของ <orgName>บริษัท ซีเอฟจี เซอร์วิส จำกัด</orgName> ซึ่งประกอบธุรกิจให้สินเชื่อ "ศรีสวัสดิ์...เงินติดล้อ" โดยเป็นการซื้อหุ้นในสัดส่วน 100% ของจำนวนหุ้นที่จำหน่ายได้แล้วทั้งหมดจาก AIG Consumer Finance Group Inc. มูลค่า 18 ล้านบาท โดยจะเสนอให้ที่ประชุมวิสามัญผู้ถือหุ้นพิจารณาให้ความเห็นชอบในวันที่ 24 กรกฎาคมนี้</p></body>
</news>
