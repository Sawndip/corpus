<teiHeader>
<fileDesc>
<titleStmt>
  <title>สายการบินแห่หั่นค่าตั๋ว-ลดเที่ยวบินประคองตัวหลังยอดผู้โดยสารวูบ-ชี้โอกาสของผู้บริโภค  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-15 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090715/20502/%e0%b8%aa%e0%b8%b2%e0%b8%a2%e0%b8%81%e0%b8%b2%e0%b8%a3%e0%b8%9a%e0%b8%b4%e0%b8%99%e0%b9%81%e0%b8%ab%e0%b9%88%e0%b8%ab%e0%b8%b1%e0%b9%88%e0%b8%99%e0%b8%84%e0%b9%88%e0%b8%b2%e0%b8%95%e0%b8%b1%e0%b9%8b%e0%b8%a7%e0%b8%a5%e0%b8%94%e0%b9%80%e0%b8%97%e0%b8%b5%e0%b9%88%e0%b8%a2%e0%b8%a7%e0%b8%9a%e0%b8%b4%e0%b8%99%e0%b8%9b%e0%b8%a3%e0%b8%b0%e0%b8%84%e0%b8%ad%e0%b8%87%e0%b8%95%e0%b8%b1%e0%b8%a7%e0%b8%ab%e0%b8%a5%e0%b8%b1%e0%b8%87%e0%b8%a2%e0%b8%ad%e0%b8%94%e0%b8%9c%e0%b8%b9%e0%b9%89%e0%b9%82%e0%b8%94%e0%b8%a2%e0%b8%aa%e0%b8%b2%e0%b8%a3%e0%b8%a7%e0%b8%b9%e0%b8%9a%e0%b8%8a%e0%b8%b5%e0%b9%89%e0%b9%82%e0%b8%ad%e0%b8%81%e0%b8%b2%e0%b8%aa%e0%b8%82%e0%b8%ad%e0%b8%87%e0%b8%9c%e0%b8%b9%e0%b9%89%e0%b8%9a%e0%b8%a3%e0%b8%b4%e0%b9%82%e0%b8%a0%e0%b8%84.html  </bibl>
</sourceDesc>
</fileDesc>
</teiHeader>
<news>
<headline>สายการบินแห่หั่นค่าตั๋ว-ลดเที่ยวบินประคองตัวหลังยอดผู้โดยสารวูบ-ชี้โอกาสของผู้บริโภค</headline>
<lead>สายการบินอ่วม ยอดผู้โดยสารลดลง 10% ปรับตัวเพื่อความอยู่รอด ทั้งหั่นราคาตั๋ว ลดเที่ยวบินในหลายประเทศ พร้อมปรับขนาดเครื่องเพื่อลดต้นทุน ชี้เป็นโอกาสของผู้บริโภค เจแปนแอร์ไลน์ระบุยอดลดลงมากสุดรอบ 20 ปี</lead>
<neck></neck>
<body><p>นายวีระชัย ชัยวัฒนางกูร ผู้อำนวยการอาวุโส <orgName>ฝ่ายดูแลผู้โดยสาร สายการบินเจแปน แอร์ไลน์</orgName> กล่าวว่า การแพร่ระบาดของโรคไข้หวัดใหญ่สายพันธุ์ใหม่ 2009 ทำให้สถานการณ์การบินทั่วโลกได้รับผลกระทบมากขึ้นจากเดิมที่ได้รับผลกระทบจากเศรษฐกิจโลกชะลอตัว โดยภาพรวมธุรกิจของเจแปน แอร์ไลน์ ในช่วง 6 เดือนแรกที่ผ่านมา นับตั้งแต่เกิดเหตุการณ์ปิดสนามบินและเริ่มมีการระบาดของโรคไข้หวัดใหญ่ 2009 ทำให้ยอดผู้โดยสารของสายการบินลดลงเหลือเพียง 60-70% ซึ่งลดลงจากช่วงปกติถึง 10%</p>

 <p>ส่วนในครึ่งปีหลัง แม้เชื่อว่าสถานการณ์ของโรคไข้หวัดใหญ่น่าจะสามารถควบคุมได้และเศรษฐกิจน่าจะเริ่มฟื้นตัวแต่จำนวนผู้โดยสารจะยังลดลงราว 10% จากปกติที่อยู่ในระดับเกือบ 80% ทำให้ทั้งปียอดผู้โดยสารของสายการบินลดลงเฉลี่ย 10%</p>

 <p>“ถือได้ว่าขณะนี้<orgName>สายการบินเจแปน แอร์ไลน์</orgName> มียอดผู้โดยสารลดลงมากที่สุดในรอบ 20 ปี ทำให้เราต้องปรับตัวโดยการลดเที่ยวบินมาประเทศไทย จาก 5 เที่ยวต่อวัน เหลือเพียง 4 เที่ยวต่อวัน เพื่อเป็นการลดต้นทุนประคองธุรกิจ อีกทั้งต้องลดราคาค่าตั๋วโดยสาร 10-20% เพื่อกระตุ้นระยะสั้นอีกด้วย” นายวีระชัย กล่าว</p>

<p> ด้านายโฟลเรียน พร้อยซ์ ผู้จัดการประจำประเทศไทย และประเทศในกลุ่มภูมิภาคแม่น้ำโขง <orgName>สายการบินเอทิฮัด</orgName> กล่าวว่า ภาพรวมของสายการบินในช่วงครึ่งปีแรกที่ผ่านมา มียอดผู้โดยสารลดลงราว 10% แต่ยอดรายได้ลดลงมากถึง 30% เนื่องจากสายการบินขายตั๋วโดยสารได้น้อยลงและมีการลดราคาตั๋วเครื่องบินเพื่อแข่งขันทางการตลาดมากขึ้น ถือเป็นโอกาสของผู้บริโภค แต่ปัญหาโรคระบาดที่ยังแพร่ต่อเนื่อง ทำให้ยังไม่สามารถคาดเดายอดรายได้และจำนวนผู้โดยสารทั้งปีได้</p>

 <p>นางมาเรีย ปรีเปรม ผู้จัดการฝ่ายบริการสนามบิน <orgName>สายการบินลุฟท์ฮันซ่า</orgName> กล่าวว่า ภาพรวมสายการบินในช่วงครึ่งปีแรกได้รับผลกระทบไม่ต่างจากสายการบินอื่นๆ โดยเส้นทางบินในยุโรปมียอดผู้โดยสารลดลงมากที่สุด ส่วนเส้นทางบินประเทศไทยมียอดผู้โดยสารลดลงไม่เกิน 10% จากปกติที่อยู่ในระดับ 80-90% ทำให้ล่าสุดสายการบินได้ลดเที่ยวบินในหลายประเทศ ขณะที่<orgName>ประเทศไทย</orgName>มีการชะลอแผนการลงทุนในการเปลี่ยนเครื่องบินในเส้นทางบินมาประเทศไทยจากโบอิ้ง 747-400 มาเป็น เอ 380</p>

 <p>ด้านนางโสภิณ แดงเทศน์ นายสถานี<orgName>สายการบินสวิส อินเตอร์เนชั่นแนล</orgName> กล่าวว่า จำนวนผู้โดยสารในช่วงครึ่งปีแรกลดลงจากปกติ 90% เหลือเพียง 70% ทั้งนี้การเพิ่มประสิทธิภาพด้านการคมนาคมจากสนามบินสุวรรณภูมิผ่านโครงการแอร์พอร์ตลิงก์ จะช่วยให้เกิดการเดินทางที่สะดวกขึ้น แต่ทั้งนี้กลุ่มผู้ประกอบการสายการบินและโรงแรมควรรวมตัวกันจัดตั้งเคาน์เตอร์เพื่อบริการที่สถานีแอร์พอร์ตลิงก์มักกะสัน เพิ่มความสะดวกด้านบริการอีกด้วย</p></body>
</news>
