<teiHeader>
<fileDesc>
<titleStmt>
  <title>"จีอี"โหมลงทุนทั่วอาเซียนฟุ้งปีหน้ายอดขาย2หมื่นล้านเหรียญ  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=170692  </bibl>
</sourceDesc>
</fileDesc>
</teiHeader>
<news>
<headline>"<orgName>จีอี</orgName>"โหมลงทุนทั่วอาเซียนฟุ้งปีหน้ายอดขาย2หมื่นล้านเหรียญ</headline>
<lead></lead>
<neck></neck>
<body><p>นายสจ๊วต เอล ดีน ประธาน <orgName>จีอี อาเซียน</orgName> กล่าวว่า ภาพรวมธุรกิจ<orgName>จีอี</orgName>ทั่วโลกในช่วงครึ่งปีแรกที่ผ่านมาตกอยู่ในอาการสาหัส จากเศรษฐกิจ<orgName>โลก</orgName>ที่ถดถอย แต่คาดว่าครึ่งปีหลังจะมีแนวโน้มดีขึ้น โดยตลอดทั้งปีนี้ผลประกอบการโดยรวมทั่วโลกจะเติบโตอยู่ที่ 17% มียอดขายรวมราว 18,000 ล้านเหรียญสหรัฐ ส่วนในไทยปีนี้คาดว่า ผลประกอบการจะไม่เติบโต โดย<orgName>จีอี</orgName> เป็นบริษัทที่มีผลิตภัณฑ์และบริการที่หลากหลายผ่าน 3 กลุ่มธุรกิจ คือ 1.งานโครงสร้างพื้นฐาน มีสัดส่วนรายได้ราว 54% 2.การเงิน 37% และ 3.มีเดีย 17% โดยภายในปี 2553 จะผลักดันยอดขายทั่วโลกให้อยู่ที่ 20,000 ล้านเหรียญสหรัฐ </p>

<p>สำหรับปีนี้บริษัทไม่มีการลงทุนโครงการสำคัญในไทยมากนัก เพราะต้องรอทิศทางและสัญญาณนโยบายการลงทุนจากภาครัฐเป็นหลัก โดยเฉพาะในโครงการขนาดใหญ่ หรือเมกกะโปรเจ็กท์ อย่างไรก็ตามบริษัทจะยังเชื่อมั่นในไทยอยู่ เพราะเป็นตลาดที่มีขนาดใหญ่ที่สุดในภูมิภาค และปีที่ผ่านมามียอดขายสูงกว่า 1,000 ล้านเหรียญสหรัฐ โดยต้นปีที่ผ่านมาบริษัทได้ลงทุนไปบ้างแล้วในธุรกิจที่มีความสำคัญรองลงมา โดยเฉพาะธุรกิจพลังงานทดแทน และพลังงานชีวมวลต่างๆ เช่น การเข้าไปลงทุนด้านพลังงานกับ <orgName>บมจ.ปตท.</orgName>สำรวจและผลิตปิโตรเลียม(ปตท.สผ.) <orgName>การไฟฟ้าฝ่ายผลิตแห่งประเทศไทย</orgName>(<orgName>กฟผ.</orgName>) รวมทั้งถึงธุรกิจสุขภาพ </p>

<p>ทั้งนี้ <orgName>ไทย</orgName>ยังเป็นประเทศที่น่าลงทุนด้วยปัจจัย 4 ประการหลัก คือ 1.<orgName>ไทย</orgName>เป็นตลาดที่มีขนาดใหญ่ มีประชากรจำนวนมาก 2.<orgName>ไทย</orgName>เป็นผู้นำที่มีนโยบายด้านพลังงานที่ชัดเจน ทั้งการพัฒนาพลังงานทดแทน พลังงานชีวมวลเพื่อเป็นทางเลือก 3.ตลาดในไทยมีขนาดใหญ่สุดในภูมิภาคอาเซียนที่บริษัทต้องให้ความสำคัญต่อเนื่อง และ 4.บริษัทมีลูกค้าสำคัญในไทยจำนวนมาก </p>

<p>"แต่<orgName>ไทย</orgName>ต้องมีการปรับตัวเพื่อให้เกิดการลงทุนใน 2 ด้าน คือ 1.ต้องเปิดตลาดให้กว้าง โดยผลักดันเศรษฐกิจ<orgName>ไทย</orgName>ให้เชื่อมโยงกับเศรษฐกิจโลกมากขึ้น และ 2.การปรับปรุงคุณภาพประชากรรุ่นใหม่ให้มีประสิทธิภาพมากขึ้น เพื่อรองรับการแข่งขันสอดคล้องกับการเปลี่ยนแปลงของ<orgName>ตลาดโลก</orgName> โดยนโยบายความมั่งคงทางการเมืองถือเป็นสิ่งสำคัญที่จะทำให้เกิดความต่อเนื่องทางด้านนโยบายและการดำเนินงานได้" นายสจ๊วต กล่าว </p>

<p>สำหรับในภูมิภาคเอเชียตะวันออกเฉียงใต้ บริษัทวางงบลงทุนไว้ราว 1,000 ล้านเหรียญสหรัฐ หรือประมาณ 35,000 ล้านบาท เพื่อลงทุนในโครงการต่างๆ อาทิ โครงการพัฒนาระบบน้ำ ร่วมกับรัฐบาลและมหาวิทยาลัยแห่งชาติสิงคโปร์ มูลค่าราว 300 ล้านเหรียญสหรัฐ และเวียดนาม ได้ลงทุนในโรงงานมูลค่าราว 60 ล้านเหรียญสหรัฐ </p>

<p>นอกจากนี้บริษัทจะใช้งบลงทุนอีกราว 1,500 ล้านเหรียญสหรัฐ ในการวิจัยและพัฒนาสินค้าเพื่อสิ่งแวดล้อม(eco products) และภายในปี 2558 บริษัทจะทุ่มเม็ดเงินลงทุนอีก 6,000 ล้านเหรียญสหรัฐ ในการพัฒนาสินค้าสุขภาพออกมาสู่ตลาดไม่ต่ำกว่า 100 รายการ</p></body>
</news>
