<teiHeader>
<fileDesc>
<titleStmt>
  <title>อัดเงิน2.5หมื่นล.อุ้มเอสเอ็มอีคลังสั่งออมสินปล่อยกู้ดบ.ต่ำให้แบงก์พาณิชย์  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-18 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090718/20882/%e0%b8%ad%e0%b8%b1%e0%b8%94%e0%b9%80%e0%b8%87%e0%b8%b4%e0%b8%992.5%e0%b8%ab%e0%b8%a1%e0%b8%b7%e0%b9%88%e0%b8%99%e0%b8%a5.%e0%b8%ad%e0%b8%b8%e0%b9%89%e0%b8%a1%e0%b9%80%e0%b8%ad%e0%b8%aa%e0%b9%80%e0%b8%ad%e0%b9%87%e0%b8%a1%e0%b8%ad%e0%b8%b5%e0%b8%84%e0%b8%a5%e0%b8%b1%e0%b8%87%e0%b8%aa%e0%b8%b1%e0%b9%88%e0%b8%87%e0%b8%ad%e0%b8%ad%e0%b8%a1%e0%b8%aa%e0%b8%b4%e0%b8%99%e0%b8%9b%e0%b8%a5%e0%b9%88%e0%b8%ad%e0%b8%a2%e0%b8%81%e0%b8%b9%e0%b9%89%e0%b8%94%e0%b8%9a.%e0%b8%95%e0%b9%88%e0%b8%b3%e0%b9%83%e0%b8%ab%e0%b9%89%e0%b9%81%e0%b8%9a%e0%b8%87%e0%b8%81%e0%b9%8c%e0%b8%9e%e0%b8%b2%e0%b8%93%e0%b8%b4%e0%b8%8a%e0%b8%a2%e0%b9%8c.html  </bibl>
</sourceDesc>
</fileDesc>
</teiHeader>
<news>
<headline>อัดเงิน2.5หมื่นล.อุ้มเอสเอ็มอีคลังสั่งออมสินปล่อยกู้ดบ.ต่ำให้แบงก์พาณิชย์</headline>
<lead><orgName>คลัง</orgName>อัดเงินกู้ดอกเบี้ยต่ำ 2.5 หมื่นล้าน จูงใจแบงก์พาณิชย์ปล่อยกู้เอสเอ็มอี ทำหน้าที่แทน <orgName>ธปท.</orgName>ที่ปล่อยซอฟท์โลนไม่ได้ ชี้ผู้ประกอบการบ่นมีปัญหาเข้าไม่ถึงแหล่งเงิน เรียกประชุมแบงก์รัฐ 20-21 กรกฎาคมนี้ วางบทบาทให้ชัด</lead>
<neck></neck>
<body><p>นายกรณ์ จาติกวณิช รัฐมนตรีว่าการ<orgName>กระทรวงการคลัง</orgName> เปิดเผยว่า กระทรวงการคลังมีแนวคิดที่จะเพิ่มบทบาทธนาคารออมสินให้มากขึ้น ด้วยการทำหน้าที่ปล่อยกู้วงเงิน 2.5 หมื่นล้านบาท ให้แก่าคารพาณิชย์เอกชนในอัตราดอกเบี้ย 0.1% และธนาคารพาณิชย์สมทบเงินเท่ากันคือ 2.5 หมื่นล้าน เพื่อปล่อยกู้ให้แก่ธุรกิจขนาดกลางและขนาดย่อม (เอสเอ็มอี) ในอัตราดอกเบี้ยที่ต่ำกว่าดอกเบี้ยในตลาด</p>

 <p>"จากการรับฟังปัญหาของผู้ประกอบการใน จ.เชียงใหม่ พบว่ามีปัญหาการเข้าถึงแหล่งเงินทุน โดยเฉพาะเอสเอ็มอี ซึ่งเป็นปัญหาเดียวกับที่ จ.สุราษฎร์ธานี จึงมีแนวคิดให้<orgName>ธนาคารออมสิน</orgName>มาทำหน้าที่แทน<orgName>ธนาคารแห่งประเทศไทย</orgName> หรือ <orgName>ธปท.</orgName> ที่ปัจจุบันไม่สามารถปล่อยเงินกู้ดอกเบี้ยผ่อนปรน หรือซอฟท์โลนได้ตามกฎหมายใหม่ คาดว่าจะมีข้อสรุปในเร็วๆ นี้ ในเรื่องของกฎเกณฑ์รายละเอียด และรัฐบาลจะช่วยเรื่องอัตราดอกเบี้ยให้แก่ธนาคารออมสินบางส่วน" นายกรณ์กล่าว</p>

 <p>อย่างไรก็ตาม ในวันที่ 20-21 กรกฎาคม 2552 จะมีการประชุมร่วมกับธนาคารรัฐทั้งหมด เป็นการวางแผนแม่บทของธนาคารรัฐ เพื่อปรับปรุงบทบาทการทำงานใหม่ เนื่องจากปัจจุบันธนาคารรัฐไม่มีบทบาทที่ชัดเจน และคำนึงถึงผลกำไรมากเกินไป นอกจากนั้น ยังมีปัญหาการประสานงานเหมือนกรณีที่เกิดขึ้นกับ<orgName>บรรษัทประกันสินเชื่อขนาดย่อม</orgName> (<orgName>บสย.</orgName>) กับ<orgName>ธนาคารวิสาหกิจขนาดกลางและขนาดย่อม</orgName> (<orgName>ธพว.</orgName>) ซึ่งขณะนี้ก็ยังไม่มีการเซ็นบันทึกความเข้าใจ (เอ็มโอยู) เรื่องการประกันสินเชื่อเอสเอ็มอี และบสย.เองสามารถประกันสินเชื่อได้เพียง 300 ล้านบาท จากวงเงินรวม 3,000 ล้านบาท</p>

 <p>สำหรับการประชุมร่วมกับผู้ประกอบการในงานคลังสัญจร ตามแผนปฏิบัติการไทยเข้มแข็ง นายกรณ์กล่าวว่า ส่วนใหญ่เรียกร้องเรื่องเส้นทางคมนาคมและขนส่ง โดยต้องการให้มีระบบรถไฟรางคู่ และต้องการให้เดินหน้าก่อสร้างศูนย์ประชุมเชียงใหม่ เพื่อให้การท่องเที่ยวเดินหน้ากลับมาคึกคักอีกครั้งหนึ่ง และในวันที่ 18 กรกฎาคม จะไปรับฟังปัญหาราคาลำไยตกต่ำที่ จ.ลำพูน อย่างใกล้ชิด และจะเสนอปัญหาต่อนายกอร์ปศักดิ์ สภาวสุ รองนายกรัฐมนตรีในฐานะเป็นประธานคณะกรรมการนโยบายและช่วยเหลือเกษตรกร</p>

 <p>ด้านนายเลอศักดิ์ จุลเทศ ผู้อำนวยการ <orgName>ธนาคารออมสิน</orgName> กล่าวว่า ธนาคารได้รับทราบนโยบายดังกล่าวแล้ว และพร้อมที่จะปฏิบัติตาม เนื่องจากธนาคารมีสภาพคล่องเพียงพอที่จะนำไปปล่อยกู้ให้แก่เอสเอ็มอี โดยที่รัฐบาลจะเป็นผู้จ่ายชดเชยต้นทุนดอกเบี้ยให้แก่ธนาคาร ส่วนเรื่องรายละเอียดขณะนี้อยู่ระหว่างหารือเพื่อที่จะนำเรื่องดังกล่าวเสนอต่อคณะกรรมการธนาคาร</p>

 <p>สำหรับรูปแบบการปล่อยสินเชื่อดอกเบี้ยต่ำให้แก่ผู้ประกอบการเอสเอ็มอีนั้น คาดว่าจะดำเนินการในลักษณะเดียวกันกับที่<orgName>ธปท.</orgName>ได้อัดฉีดเงินกู้ดอกเบี้ยต่ำที่ช่วยเหลือผู้ประกอบการใน 3 จังหวัดภาคใต้</p></body>
</news>
