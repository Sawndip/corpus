<teiHeader>
<fileDesc>
<titleStmt>
  <title>ได้ฤกษ์กู้สายสีแดง อัดงบPPPเพิ่ม10%  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-06-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/100609/6011  </bibl>
</sourceDesc>
</fileDesc>
</teiHeader>
<news>
<headline>ได้ฤกษ์กู้สายสีแดง อัดงบPPPเพิ่ม10%</headline>
<lead><orgName>ครม.</orgName>รับทราบผลกู้เงินสายสีแดงกว่า  2  หมื่นลบ.  คาดเบิกเงินงวดแรกได้ใช้เวลาอีก  6  เดือน</lead>
<neck></neck>
<body><p>นายศุภชัย  ใจสมุทร  รองโฆษกประจำ<orgName>สำนักนายกรัฐมนตรี</orgName>  เปิดเผยว่า  ที่ประชุม<orgName>คณะรัฐมนตรี</orgName>  (<orgName>ครม.</orgName>)  มีมติรับทราบรายงานผลการกู้เงินจากรัฐบาลญี่ปุ่น  สำหรับโครงการรถไฟชานเมืองสายสีแดง  ช่วงบางซื่อ-รังสิต  ตามที่<orgName>กระทรวงการคลัง</orgName>เสนอ  โดยเป็นการรับทราบผลการลงนามในหนังสือแลกเปลี่ยน  ว่าด้วยความร่วมมือทางการเงินระหว่าง<orgName>รัฐบาลไทย</orgName>กับ<orgName>รัฐบาลญี่ปุ่น</orgName>  รวมทั้งการลงนามในสัญญาเงินกู้ภายใต้โครงการกู้เงินจาก<orgName>รัฐบาลญี่ปุ่น</orgName>  โดยโครงการรถไฟสายสีแดง   ช่วงบางซื่อ-รังสิต   มีวงเงินกู้  63,018  ล้านเยน  หรือราว  23,341   ล้านบาท</p>

     <p>แหล่งข่าวจาก<orgName>กระทรวงการคลัง</orgName>  กล่าวว่า  รมว.<orgName>คลัง</orgName>  ได้รับปากจะเร่งกระบวนการจัดทำร่างทีโออาร์  และประกวดราคาโครงการก่อสร้างรถไฟชานเมืองสายสีแดง  ช่วงบางซื่อ-รังสิต  ซึ่งคาดว่ากว่าจะเบิกจ่ายงบประมาณงวดแรกได้คงใช้เวลาอีกไม่ต่ำกว่า  6  เดือน</p>

     <p>นายชูเกียรติ  โพธยานุวัตร  ว่าที่ผู้ว่าการ<orgName>การรถไฟฟ้าขนส่งมวลชนแห่งประเทศไทย</orgName>  (<orgName>รฟม.</orgName>)  กล่าวว่า  ในวันที่  11  มิ.ย.  <orgName>รฟม.</orgName>จะเปิดซองข้อเสนอด้านการเงินของงานก่อสร้างงานโยธา   สัญญาที่   2  โครงการรถไฟฟ้าสายสีม่วง  ช่วงบางใหญ่-บางซื่อ  ซึ่งสัญญาที่   2   คือ  โครงสร้างยกระดับส่วนตะวันตก  จากสถานีสะพานพระนั่งเกล้า-สถานีคลองบางไผ่  และงานก่อสร้างสะพานข้ามแม่น้ำเจ้าพระยา  เชื่อว่าจะได้ลงนามและเริ่มงานก่อสร้างในเดือนพฤษภาคม</p>

     <p>ด้านนายพงษ์ภาณุ   เศวตรุนทร์   ผู้อำนวยการ<orgName>สำนักงานบริหารหนี้สาธารณะ</orgName>  (<orgName>สบน.</orgName>)   เปิดเผยว่า  <orgName>รัฐบาล</orgName>ได้วางเป้าหมายการระดมทุนในรูปแบบการร่วมลงทุนระหว่างภาครัฐกับเอกชน  (PPP)  ตามมาตรการกระตุ้นเศรษฐกิจระยะที่  2  (SP2)  ภายใต้วงเงิน  1.5  ล้านล้านบาท   เพิ่มจาก  2%  ของวงเงินลงทุน  เป็น  10%  ของวงเงินลงทุน  หรือคิดเป็น  1.5  แสนล้านบาท.</p></body>
</news>
