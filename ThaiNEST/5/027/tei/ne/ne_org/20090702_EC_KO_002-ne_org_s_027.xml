<teiHeader>
<fileDesc>
<titleStmt>
  <title>เงินเฟ้อมิ.ย.ลบ4%ต่ำสุดรอบ12ปี  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090702/19069/%e0%b9%80%e0%b8%87%e0%b8%b4%e0%b8%99%e0%b9%80%e0%b8%9f%e0%b9%89%e0%b8%ad%e0%b8%a1%e0%b8%b4.%e0%b8%a2.%e0%b8%a5%e0%b8%9a4%e0%b8%95%e0%b9%88%e0%b8%b3%e0%b8%aa%e0%b8%b8%e0%b8%94%e0%b8%a3%e0%b8%ad%e0%b8%9a12%e0%b8%9b%e0%b8%b5.html  </bibl>
</sourceDesc>
</fileDesc>
</teiHeader>
<news>
<headline>เงินเฟ้อมิ.ย.ลบ4%ต่ำสุดรอบ12ปี</headline>
<lead>"<orgName>พาณิชย์</orgName>"เผยเงินเฟ้อเดือนมิ.ย.ติดลบ 4% ต่ำสุดในรอบ 12 ปีนับแต่วิกฤติต้มยำกุ้ง ซ้ำติดลบต่อเนื่องเป็นเดือนที่ 6 แต่ยันไม่เกิดภาวะเงินฝืด เหตุสินค้าอุปโภคบริโภคบางรายการขยับสูงขึ้น</lead>
<neck></neck>
<body><p>นายศิริพล ยอดเมืองเจริญ ปลัด<orgName>กระทรวงพาณิชย์</orgName> เปิดเผยว่า ดัชนีราคาผู้บริโภคทั่วไป(เงินเฟ้อ) ประจำเดือนมิถุนายน 2552 ลดลง 4% เมื่อเทียบกับระยะเดียวกันของปี 2551 ซึ่งถือเป็นอัตราติดลบต่ำสุดในรอบ 12 ปี นับตั้งแต่เกิดวิกฤติต้มยำกุ้งในปี 2540 แต่หากเทียบกับเดือนพฤษภาคม 2552 อัตราเงินเฟ้อเพิ่มขึ้น 0.4% ส่วนเงินเฟ้อช่วง 6 เดือนแรกของปีนี้เทียบกับระยะเดียวกันของปีก่อน ลดลง 1.6% เป็นผลมาจากราคาน้ำมันเชื้อเพลิง ค่าไฟฟ้าและน้ำประปาปรับลดลง ตลอดจนราคาในกลุ่มเครื่องนุ่งห่มและรองเท้า และหมวดอาหารและเครื่องดื่มลดลง</p>

 <p>"แม้อัตราเงินเฟ้อจะติดลบต่อเนื่องกันเป็นเดือนที่ 6 ซึ่งก่อนหน้ามีความวิตกกังวลว่าจะเกิดภาวะเงินฝืด แต่เชื่อว่าภาวะดังกล่าวจะไม่เกิดขึ้น เนื่องจากราคาสินค้าอุปโภคบริโภคมีทั้งที่เพิ่มขึ้นและลดลง จึงไม่เข้าข่ายภาวะเงินฝืด เป็นเพียงเงินเฟ้อที่ลดลงต่อเนื่องเท่านั้น อย่างไรก็ตาม <orgName>กระทรวงพาณิชย์</orgName>จะติดตามภาวะเงินเฟ้ออย่างใกล้ชิดต่อไป" นายศิริพลกล่าว</p>

 <p>โดยขณะนี้ยังคงยืนยันตามเป้าหมายเงินเฟ้อทั้งปีเฉลี่ยที่ 0-0.5% เหมือนเดิม และมองว่าอัตราเงินเฟ้อในช่วงครึ่งปีหลังมีหลายปัจจัยที่เชื่อได้ว่าจะไม่ติดลบเหมือนครึ่งปีแรก เนื่องจากราคาน้ำมันปรับสูงขึ้น ตลอดจนบางมาตรการของรัฐที่เข้ามาช่วยประชาชนในด้านค่าครองชีพ อย่างไรก็ตามภายในระยะ 1-2 เดือนข้างหน้านี้ <orgName>กระทรวงพาณิชย์</orgName>จะมีการทบทวนเป้าหมายเงินเฟ้อใหม่อีกครั้ง</p></body>
</news>
