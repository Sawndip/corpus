<teiHeader>
<fileDesc>
<titleStmt>
  <title>อ.ส.ค.ชี้พิษเมลามีนฉุดยอดขายไตรมาสแรกหด 10%  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-01 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/01/news_28846723.php?news_id=28846723  </bibl>
</sourceDesc>
</fileDesc>
</teiHeader>
<news>
<headline><orgName>อ.ส.ค.</orgName>ชี้พิษเมลามีนฉุดยอดขายไตรมาสแรกหด 10%</headline>
<lead><orgName>อ.ส.ค.</orgName> ชี้พิษเมลามีนฉุดการบริโภคส่งผลยอดขายนมไตรมาสแรกลดลง 10% ขณะที่ยอดส่งออกขายประเทศเพื่อนบ้านหาย 20% เชื่อไตรมาสที่ 3 ดีขึ้น คาดทั้งปีมีรายได้ตามเป้า 4,500 ล้านบาท หวังนม พร่องมันเนยจะช่วยดันยอดขาย</lead>
<neck></neck>
<body><p>นางรัตนา อังศุภากร รักษาการผู้อำนวยการ<orgName>องค์การส่งเสริมกิจการโคนมแห่งประเทศไทย (อ.ส.ค.)</orgName> เปิดเผยถึงผลประกอบการไตรมาสแรกปี 2552 ว่าจากภาวะเศรษฐกิจชะลอตัวและปัญหาการปนเปื้อนสารเมลามีนของประเทศจีนและปัญหานมโรงเรียน ส่งผลกระทบต่อการบริโภคและยอดขายนม <orgName>อ.ส.ค.</orgName> ไตรมาสแรกลดลงประมาณ 5-10% จากเป้ารายได้ที่กำหนดไว้ 1,200 ล้านบาท </p>

<p>"ช่วงแรกคิดว่า<orgName>ไทย</orgName>จะไม่ได้รับผลกระทบจากภาวะเศรษฐกิจมากนัก เนื่องจากเป็นสินค้าที่ขายในประเทศ ส่งออกบ้างก็เล็กน้อยในตลาดประเทศเพื่อนบ้าน แต่หลังจากเศรษฐกิจไม่ดีพบการบริโภคภายในลดลงทันที ขณะที่ประเทศเพื่อนบ้าน เช่น <orgName>ลาว</orgName> <orgName>กัมพูชา</orgName> <orgName>พม่า</orgName> ลดการนำเข้านมจาก<orgName>ไทย</orgName>ทันทีประมาณ 20% จากปีที่ผ่านมาที่ส่งออกได้วันละ 2,400 ตัน" นางรัตนา กล่าว </p>

<p>นางรัตนา กล่าวว่าแม้การส่งออกจะไม่ใช่รายได้หลักของ <orgName>อ.ส.ค.</orgName> แต่เป็นการนำร่องเพื่อจะส่งออกได้มากขึ้นในอนาคต ดังนั้นเพื่อเป็นการรักษาตลาด อ.ส.ค.ได้กำชับให้ตัวแทนจำหน่ายให้ติดต่อประสานงานผู้นำเข้าเอาไว้ เพื่อเพิ่มปริมาณการส่งออกนมอีกครั้งเมื่อสภาวะเศรษฐกิจโลกดีขึ้น จากที่อุตสาหกรรมนมของประเทศเหล่านี้ยังต้องพึ่งการนำเข้า คาดว่าในอนาคตตลาดนมประเทศเหล่านี้จะเติบโตขึ้นแน่นอน </p>

<p>อย่างไรก็ตาม เชื่อว่าจากนี้ไปกระแสสารเมลามีนน่าจะลดลง ทำให้การบริโภคภายในประเทศกระเตื้องขึ้น คาดว่าผลประกอบการทั้งปีนี้จะเป็นไปตามเป้าหมาย 4,500 ล้านบาทได้ เพิ่มขึ้นจากปีที่ผ่านมาประมาณ 10-12% คาดว่าจะมีรายได้เพิ่มขึ้นจากผลิตภัณฑ์นมพร่องมันเนย ที่สามารถเจาะตลาดกลุ่มผู้บริโภคที่ไม่ต้องการแคลอรีมากนัก ส่วนหนึ่งเป็นเพราะนมพร่องมันเนยของ <orgName>อ.ค.ส.</orgName> จะใช้วัตถุดิบจากนมโคแท้ๆ ทำให้นมยังมีรสชาติดี </p>

<p>นางรัตนา กล่าวว่า ปัจจุบัน <orgName>อ.ส.ค.</orgName>ยังมีภาระสต็อกสูง 10,000 ตัน จากปกติที่ควรจะอยู่ที่ 7,000-8,000 ตัน เพื่อใช้หมุนเวียนแต่ละเดือน เป็นผลมาจากที่<orgName>รัฐบาล</orgName>กำหนดให้ อ.ส.ค. รับซื้อน้ำนมดิบล้นตลาดวันละ 200 ตัน เพื่อแปรรูปเป็นนมโรงเรียน ยูเอชที ปัจจุบันแม้มติ <orgName>ครม.</orgName>จะเห็นชอบให้ <orgName>อ.ส.ค.</orgName>จำหน่ายนมดังกล่าวให้กับโรงเรียนเพื่อแจกให้กับนักเรียนชั้นประถมปีที่ 6 ในช่วงเปิดเทอมแรกของปีการศึกษา 2552 แต่ตอนนี้ก็ยังไม่สามารถส่งมอบได้ ดังนั้น <orgName>รัฐบาล</orgName>ควรเร่งรัดเรื่องนี้ เพื่อแบ่งเบาภาระที่มีต้นทุนการผลิตนมยูเอชทีขนาด 200 ซีซี อยู่ที่กล่องละ 10 บาท</p></body>
</news>
