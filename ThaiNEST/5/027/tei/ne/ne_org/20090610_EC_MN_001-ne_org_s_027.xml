<teiHeader>
<fileDesc>
<titleStmt>
  <title>เปิดแผนขยายรถไฟฟ้าสายสีแดง เจาะอุโมค์ลอดเจ้าพระยา-ตลิ่งชัน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-10 08:31:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000064915  </bibl>
</sourceDesc>
</fileDesc>
</teiHeader>
<news>
<headline>เปิดแผนขยายรถไฟฟ้าสายสีแดง เจาะอุโมค์ลอดเจ้าพระยา-ตลิ่งชัน</headline>
<lead>เปิดแผนขยายรถไฟฟ้าสายสีแดง พญาไท-บางซื่อ <orgName>สนข.</orgName>เร่งขยายส่วนต่อเชื่อมกรุงเทพฯ ตะวันออก-ตะวันตก โดยปรับเส้นทางใหม่ พญาไท-ตลิ่งชัน (ฝั่งธนฯ) ผ่านหลานหลวง ราชดำเนิน และเจาะอุโมงค์ลอดแม่น้ำเจ้าพระยา โผล่ที่บางกอกน้อย รองรับปริมาณประชาชนที่คับคั่งตามแหล่งที่อยู่อาศัยชานเมือง</lead>
<neck></neck>
<body><p>นางสร้อยทิพย์ ไตรสุทธิ์ ผู้อำนวยการ<orgName>สำนักงานนโยบายและแผนการขนส่งและจราจร</orgName> (<orgName>สนข.</orgName>) เปิดเผยถึงความคืบหน้าในการจัดทำแผนแม่บทโครงการก่อสร้างรถไฟฟ้าทั้งระบบ เพื่อเสนอให้<orgName>กระทรวงคมนาคม</orgName>รายงานต่อที่ประชุม<orgName>คณะรัฐมนตรี</orgName> (<orgName>ครม.</orgName>) เพื่อขออนุมัติในหลักการ ซึ่งในครั้งนี้ <orgName>กระทรวงคมนาคม</orgName>เห็นชอบให้มีการขยายเส้นทางรถไฟฟ้าจากเส้นทางเดิมให้ยาวเพิ่มมากขึ้น พร้อมไฟเขียวให้สร้างทางเชื่อมฝั่งตะวันออกและตะวันตกของกรุงเทพมหานคร</p>
       
       <p>"สำหรับเส้นทางใหม่ที่จะเชื่อกรุงเทพฯ ตะวันออก-ตะวันตก เราจะปรับเส้นทางรถไฟฟ้าสายสีแดง ช่วงพญาไท-บางซื่อ เป็นช่วงพญาไท- หลานหลวง-ราชดำเนิน-แม่น้ำเจ้าพระยา-บางกอกน้อย-ตลิ่งชัน เพื่อเชื่อมต่อเป็นระบบรถไฟชานเมืองที่วิ่งบริการเชื่อมระหว่าง จ.นครปฐม กับ จ.ฉะเชิงเทรา ซึ่งโครงการรถไฟฟ้าสายสีแดงดังกล่าวจะตัดผ่านโครงการรถไฟฟ้าสายสีน้ำเงิน และสายสีเขียว ซึ่งเป็น จุดเชื่อมต่อไปยังโครงข่ายรถไฟฟ้าสายอื่นๆ ต่อไปในอนาคต"</p>
       
       <p>ทั้งนี้ <orgName>สนข.</orgName>ได้วางแผนเชื่อมเส้นทาง รถไฟฟ้าสายสีแดงผ่านเขตเมืองเก่าช่วงพญาไท ยมราช มุดลงใต้ดิน เข้าหลานหลวง ราชดำเนิน ลอดแม่น้ำเจ้าพระยา เชื่อมต่อไปยังบริเวณโรงพยาบาลศิริราช บางกอกน้อย ตลิ่งชัน รวมทั้งขยายเส้นทางรถไฟฟ้าเดิมแต่ละสายให้ยาวขึ้น เพื่อรองรับประชาชนที่อยู่ปลายทางให้เข้ามาใช้บริการรถไฟฟ้าได้</p>
       
       <p>นางสร้อยทิพย์ กล่าวว่า ที่ผ่านมาการขยายของเมืองจะขยายขึ้นไปทางด้านเหนือ และด้านตะวันออกของกรุงเทพฯ ดังนั้น สนข.จึงได้วางแผนให้โครงการรถไฟฟ้าขยายไปรองรับประชาชนที่อยู่ฝั่งตะวันตกของกรุงเทพฯ หรือฝั่งธนบุรีด้วย โดยจะขยายเส้นทางรถไฟฟ้าสาย สีแดง ช่วงบางซื่อ-ตลิ่งชัน เชื่อมต่อจากตลิ่งชัน-ศาลายา ส่วนทางด้านเหนือจะขยายเส้นทางรถไฟฟ้าสายสีแดง ช่วงบางซื่อ-รังสิต เชื่อมต่อจากรังสิต-มหาวิทยาลัยธรรมศาสตร์ ขยายเส้นทางรถไฟฟ้าสายสีน้ำเงินจากหัวลำโพง-บางแค เชื่อมต่อ จากบางแค-พุทธมณฑล สาย 4 และเพิ่มทางแยกออกจากโครงการรถไฟฟ้าสายสีม่วง ช่วงบางซื่อ-บางใหญ่ บริเวณแคราย-เมืองทองธานี-ห้าแยกปากเกร็ด</p>
       
      <p> อย่างไรก็ตาม การจัดทำแผนแม่บทรถไฟฟ้าดังกล่าว คาดว่าจะมีการประชุมหน่วยงานที่เกี่ยวข้อง เพื่อเปิดทำประชาพิจารณ์ ก่อนสรุปข้อมูลเสนอ<orgName>กระทรวงคมนาคม</orgName>ต่อไป โดยที่ประชุมครม.วานนี้ ได้รับทราบการลงนาม<orgName>รัฐบาลไทย</orgName>กู้เงินญี่ปุ่น โครงการรถไฟชานเมืองสายสีแดง ช่วงบางซื่อ-รังสิต ของ<orgName>การรถไฟแห่งประเทศไทย</orgName> (<orgName>ร.ฟ.ท.</orgName>) วงเงินกู้ 63,018 ล้านเยน</p></body>
</news>
