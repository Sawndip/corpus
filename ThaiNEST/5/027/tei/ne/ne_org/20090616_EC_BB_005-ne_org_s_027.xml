<teiHeader>
<fileDesc>
<titleStmt>
  <title>สหภาพรถไฟค้านมติครม. ตั้งบริษัทลูกบริการเดินรถ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/16/news_28937026.php?news_id=28937026  </bibl>
</sourceDesc>
</fileDesc>
</teiHeader>
<news>
<headline><orgName>สหภาพรถไฟ</orgName>ค้านมติ<orgName>ครม.</orgName> ตั้งบริษัทลูกบริการเดินรถ</headline>
<lead><orgName>สหภาพ ร.ฟ.ท.</orgName>ยื่นหนังสือ ”โสภณ” ค้านตั้งบริษัทลูกเดินรถ ชี้ฝ่ายบริหารไม่ทำตามข้อตกลง ด้าน ”ยุทธนา” เดินสายทำความเข้าใจสหภาพทั่วประเทศ ยันตั้งบริษัทลูกเดินรถโครงการแอร์พอร์ตลิงค์ ส่วนประเด็นอื่นแค่แยกบัญชีธุรกิจ เตรียมนัดหารือสหภาพชุดใหม่เร็วๆ นี้</lead>
<neck></neck>
<body><p>นายภิญโญ เรือนเพ็ชร รองประธาน<orgName>สหภาพแรงงานรัฐวิสาหกิจการรถไฟแห่งประเทศไทย</orgName> (<orgName>ร.ฟ.ท.</orgName>) พร้อมพนักงานประมาณ 100 คน ได้มายื่นหนังสือถึง นายโสภณ ซารัมย์ รัฐมนตรีว่าการ<orgName>กระทรวงคมนาคม</orgName> เพื่อขอให้ทบทวนและยกเลิกมติ <orgName>ครม.</orgName>เมื่อวันที่ 3 มิ.ย.2552 เรื่องแผนปฏิบัติการปรับโครงสร้างการบริหารจัดการเพื่อฟื้นฟูฐานะทางการเงินของ <orgName>ร.ฟ.ท.</orgName> วานนี้ (15 มิ.ย.) และไปยื่นหนังสือถึงนายกรัฐมนตรีและคณะกรรมาธิการการคมนาคม เพื่อคัดค้านเรื่องนี้อีกด้วย </p>

<p>นายภิญโญ กล่าวว่า ประเด็นที่ไม่เห็นด้วย คือ การจัดตั้งบริษัทลูกเพื่อบริหารจัดการเดินรถใน 30 วัน หลัง <orgName>ครม.</orgName>อนุมัติ เพราะเรื่องนี้เป็นการเปลี่ยนโครงสร้าง ร.ฟ.ท. รวมทั้งการตั้งบริษัทลูกจะกระทบต่อการดำเนินการของ <orgName>ร.ฟ.ท.</orgName> เพราะในอนาคต <orgName>ร.ฟ.ท.</orgName>ต้องเชื่อมโครงข่ายระบบขนส่งทั้งในและระหว่างประเทศ และไม่มีความชัดเจนในการส่งเสริมการขนส่งระบบรางตามรัฐธรรมนูญปี 2550 หมวด 5 เรื่องแนวนโยบายพื้นฐานของรัฐ แนวนโยบายด้านเศรษฐกิจ และนโยบายการมีส่วนร่วมของประชาชน และพ.ร.บ.การจัดวางรถไฟ พ.ศ.2494 </p>

<p>นอกจากนั้น ยังไม่เป็นไปตามข้อตกลงเรื่องสภาพการจ้างงานระหว่าง <orgName>ร.ฟ.ท.</orgName>กับสหภาพเมื่อวันที่ 3 เม.ย. 2550 ข้อ 18 ที่ระบุว่า การเปลี่ยนแปลงโครงสร้างองค์กรต้องตกลงกับสหภาพก่อนทุกกรณี รวมทั้งผู้รับผิดชอบยังดำเนินการเร่งรีบ ไม่โปร่งใส ส่วนการตั้งบริษัทลูกนั้นจะทำให้นิติสัมพันธ์ระหว่าง <orgName>ร.ฟ.ท.</orgName>และบริษัทลูกขาดจากกันในอนาคต ซึ่งจะกระทบต่อประชาชน</p>

<p>นายยุทธนา ทัพเจริญ ผู้ว่าการ <orgName>ร.ฟ.ท.</orgName> กล่าวว่า การตั้งบริษัทลูกเพื่อบริหารจัดการเดินรถ เพื่อรองรับการเปิดให้บริการโครงการระบบขนส่งทางรถไฟเชื่อมท่าอากาศยานสุวรรณภูมิและสถานีรับส่งผู้โดยสารอากาศยานในเมืองหรือแอร์พอร์ตเรลลิงค์ ซึ่งใกล้จะเสร็จ ที่ผ่านมา <orgName>ร.ฟ.ท.</orgName>ทำตามข้อตกลงกับสหภาพมาตลอด 7-8 แห่ง แต่ปัจจุบันสหภาพมีทีมผู้บริหารชุดใหม่ และอาจไม่เห็นด้วยกับแนวทางเดิม จึงต้องรอหารือกับสหภาพอีกครั้ง</p></body>
</news>
