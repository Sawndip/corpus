<teiHeader>
<fileDesc>
<titleStmt>
  <title>ชีพจร SMEs ไตรมาส 3 ยังซบ  ยอดปิดกิจการพุ่ง-เกิดใหม่หด  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-22 16:45:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000070399  </bibl>
</sourceDesc>
</fileDesc>
</teiHeader>
<news>
<headline>ชีพจร SMEs ไตรมาส 3 ยังซบ  ยอดปิดกิจการพุ่ง-เกิดใหม่หด</headline>
<lead><orgName>สสว.</orgName> เผยสถานการณ์ SMEs ไตรมาส 2 ปิดตัวกว่า 22,000 ราย เพิ่มจากช่วงเดียวกันปีที่แล้ว 25% ขณะที่ธุรกิจเกิดใหม่ หดลง 15% คาดแนวโน้มไตรมาส 3 สถานการณ์ยังไม่กระเตื้อง</lead>
<neck></neck>
<body><p>ดร.ณัฐพล นิมมานพัชรินทร์ ผู้อำนวยการโครงการวิเคราะห์และเตือนภัย SMEs รายสาขา (SAW) <orgName>สำนักงานส่งเสริมวิสาหกิจขนาดกลางและขนาดย่อม</orgName> (<orgName>สสว.</orgName>) เผยการสำรวจวิเคราะห์และเตือนภัย ผู้ประกอบการ SMEs ในระบบหรือที่เป็นนิติบุคคลในไตรมาส 2/2552 คาดว่าจะมีการปิดกิจการ ประมาณ 7,000 ราย และ SMEs ขนาดจิ๋วนอกระบบอีกกว่า 15,000 ราย หรือเพิ่มขึ้นจากช่วงเวลาเดียวกันของปีก่อนประมาณ 25% ในขณะที่การจัดตั้งกิจการมีประมาณ 12,000 รายและ 20,000 รายตามลำดับลดลงจากช่วงเวลาเดียวกันของปีก่อนประมาณ 15%</p>
       
       <p>สำหรับคาดการณ์ไตรมาส 3/2552 จำนวนปิดกิจการจะอยู่ในระดับเดียวกันกับไตรมาส 2/2552 โดยกิจการที่มีการปิดส่วนใหญ่จะมาจากอุตสาหกรรมโรงงานขนาดเล็กจำพวก เครื่องใช้ไฟฟ้า อิเล็คทรอนิกส์ สิ่งทอและเครื่องนุ่งห่ม อัญมณี ธุรกิจภาคการค้าขนาดเล็ก บริการก่อสร้าง และบริการท่องเที่ยว</p>
       
      <p> ด้านมูลค่าตลาดที่วัดจากรายได้ในไตรมาส 2/2552 คาดการณ์ว่าจะมีมูลค่าประมาณ 1.3 ล้านๆบาท มาจากการส่งออกประมาณ 350,000 ล้านบาท ลดลงจากไตรมาส 1/2552 ประมาณ 15% และคาดการณ์ว่าในไตรมาส 3/2552 น่าจะมีมูลค่าประมาณ 390,000 ล้านบาท เพิ่มขึ้นจากไตรมาส 2/2552 ประมาณ 11.40% โดยสาขาที่จะต้องเฝ้าระวังเป็นพิเศษประกอบไปด้วยสาขา เครื่องใช้ไฟฟ้า สิ่งทอและเครื่องนุ่งห่ม หนังและผลิตภัณฑ์หนัง เฟอร์นิเจอร์ แก้วและเซรามิก ผลิตภัณฑ์จากไม้ ผลิตภัณฑ์ยาง บริการท่องเที่ยว โรงแรมและภัตตาคาร และการก่อสร้าง เป็นต้น</p></body>
</news>
