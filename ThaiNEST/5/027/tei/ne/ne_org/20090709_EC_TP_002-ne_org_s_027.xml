<teiHeader>
<fileDesc>
<titleStmt>
  <title>ธุรกิจอาหาร ต่างด้าวทะลัก ไทยยี้มือเปื่อย  </title>
  <author>ทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-09 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/090709/7505  </bibl>
</sourceDesc>
</fileDesc>
</teiHeader>
<news>
<headline>ธุรกิจอาหาร ต่างด้าวทะลัก ไทยยี้มือเปื่อย</headline>
<lead></lead>
<neck></neck>
<body><p>นายยุทธศักดิ์  สุภสร  ผู้อำนวยการ<orgName>สถาบันอาหาร</orgName>  เปิดเผยว่า  อุตสาหกรรมอาหารหลายประเภทขาดแคลนแรงงานคนไทย  โดยเฉพาะการคัดแยกสัตว์ทะเลจากการประมงและการควานผลไม้  ส่วนใหญ่เห็นว่าค่าจ้างต่ำและเสี่ยงต่อการเป็นโรคมือเปื่อย  ส่งผลให้ผู้ประกอบการต้องจ้างแรงงานต่างด้าวไม่ต่ำกว่า  1  แสนคน  ซึ่ง<orgName>สถาบันอาหาร</orgName>จะเร่งประสานงานพัฒนาเครื่องจักรทดแทนแรงงานเพื่อเพิ่มประสิทธิภาพแก่ภาคอุตสาหกรรม

     <p>ทั้งนี้  วิกฤติเศรษฐกิจที่เกิดขึ้นถือว่าอุตสาหกรรมอาหารได้รับผลกระทบไม่มาก  เนื่องจากคำสั่งซื้อหลายอาหารประเภทยังเข้ามาตลอด  คาดว่าปี  52  มีมูลค่าส่งออก  7  แสนล้านบาท  ลดลงจากปีก่อนแค่  10%  โดยกลุ่มอาหารสำเร็จรูปขยายตัวได้  9-10%  ส่วนอาหารประเภทอื่นแม้มูลค่าติดลบมากแต่ปริมาณส่งออกลดลงไม่มาก  โดยเฉพาะกลุ่มสินค้าเกษตรวัตถุดิบที่ราคาตกต่ำ</p>

     <p>"<orgName>สถาบันอาหาร</orgName>จะเร่งพัฒนาโรงงานอุตสาหกรรมอาหารให้ได้มาตรฐานสากลมากขึ้น  เพราะปัจจุบันมีเพียง  2  พันแห่งที่ได้มาตรฐาน  ซึ่งเป็นผู้ส่งออกรายใหญ่  แต่อีก  8  พันแห่งยังไม่ได้มาตรฐาน  เนื่องจากมีปัญหาในการปรับปรุงการผลิต  ปรับปรุงโรงเรือนและส่วนใหญ่เป็นเอสเอ็มอี  โดย<orgName>สถาบันอาหาร</orgName>มีเป้าหมายยกระดับคุณภาพโรงงานอุตสาหกรรมอาหารให้ได้มาตรฐานประมาณ    5  พันแห่ง  เพื่อเพิ่มมูลค่าส่งออกอาหารเป็น  1  ล้านล้านบาท  ภายในปี  55"  นายยุทธศักดิ์กล่าว.</p></body>
</news>
