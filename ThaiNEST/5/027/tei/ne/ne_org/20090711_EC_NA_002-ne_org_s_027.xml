<teiHeader>
<fileDesc>
<titleStmt>
  <title>แบงก์ทำใจสินเชื่อต่ำเป้า ไทยพาณิชย์คาดทั้งปี 3%  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-11 05:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090711/58928/%e0%b9%81%e0%b8%9a%e0%b8%87%e0%b8%81%e0%b9%8c%e0%b8%97%e0%b8%b3%e0%b9%83%e0%b8%88%e0%b8%aa%e0%b8%b4%e0%b8%99%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%95%e0%b9%88%e0%b8%b3%e0%b9%80%e0%b8%9b%e0%b9%89%e0%b8%b2-%e0%b9%84%e0%b8%97%e0%b8%a2%e0%b8%9e%e0%b8%b2%e0%b8%93%e0%b8%b4%e0%b8%8a%e0%b8%a2%e0%b9%8c%e0%b8%84%e0%b8%b2%e0%b8%94%e0%b8%97%e0%b8%b1%e0%b9%89%e0%b8%87%e0%b8%9b%e0%b8%b5-3.html  </bibl>
</sourceDesc>
</fileDesc>
</teiHeader>
<news>
<headline>แบงก์ทำใจสินเชื่อต่ำเป้า <orgName>ไทยพาณิชย์</orgName>คาดทั้งปี 3%</headline>
<lead>แบงก์คาดสินเชื่อโตต่ำเป้า ลุ้นสินเชื่อครึ่งหลังฟื้นชดเชยสินเชื่อที่หดตัวไตรมาสแรก <orgName>ไทยพาณิชย์</orgName>เล็งปรับเป้าสินเชื่อ คาดทั้งปีโตเพียง 3%</lead>
<neck></neck>
<body><p>นางกรรณิกา ชลิตอาภรณ์ กรรมการผู้จัดการใหญ่ <orgName>ธนาคารไทยพาณิชย์</orgName> กล่าวว่า ธนาคารอยู่ระหว่างการพิจารณาเป้าหมายสินเชื่อใหม่ในช่วงไตรมาสนี้ เนื่องจากคาดว่าสินเชื่อในปีนี้จะโตอยู่ในระดับต่ำ หรือเติบโตเพียง 3-5% และมองว่ามีโอกาสที่จะทำได้ในกรอบล่างที่ระดับ 3% เนื่องจากเศรษฐกิจในขณะนี้ต่ำกว่าที่ประเมินไว้เมื่อต้นปีที่ผ่านมา ที่คาดว่าจีดีพีจะโต 0-2% ทำให้เป้าเดิมที่เคยตั้งไว้ที่ 5-7% ไม่สามารถทำได้ตามเป้า</p>

<p>“บอร์ดยังไม่ได้ปรับเป้าเป็นทางการ โดยจะดูตัวเลขอีกที ซึ่งไตรมาสที่ผ่านมาเริ่มมีแนวโน้มดีขึ้นจากต้นปี การจ้างงานหรือการปรับตัวของธุรกิจ ทำให้สัญญาณต่างๆ ปรับตัวดีขึ้น”</p>

<p>ด้านนายชาติศิริ โสภณพนิช กรรมการผู้จัดการใหญ่ <orgName>ธนาคารกรุงเทพ</orgName> กล่าวว่า เศรษฐกิจเริ่มแสดงสัญญาณที่มีเสถียรภาพมากขึ้นธนาคารจึงยังไม่เป้าสินเชื่อลง แม้ว่าในช่วงครึ่งแรกของปีแนวโน้มสินเชื่อยังหดตัวอย่างต่อเนื่อง โดยหวังว่าการฟื้นตัวของเศรษฐกิจจากการชะลอตัวที่ช้าลงจะส่งผลต่อสินเชื่อในไตรมาสที่เหลือของปีให้ฟื้นกลับมาได้ สำหรับปัญหาการแพร่ระบาดของโรคไข้หวัด 2009 นั้น เชื่อว่ารัฐบาลจะสามารถควบคุมความรุนแรงของปัญหาและไม่กระทบกับการฟื้นตัวของเศรษฐกิจได้</p>

<p>ขณะที่นายเดชา ตุลานันท์ กรรมการรองผู้จัดการใหญ่ <orgName>ธนาคารกรุงเทพ</orgName> กล่าวว่า ในปีนี้แนวโน้มการขยายสินเชื่อของธนาคารน่าจะต่ำกว่าเป้าหมายที่ตั้งไว้ หลังจากได้รับผลกระทบจากภาวะเศรษฐกิจที่ชะลอตัว โดยมองว่าสินเชื่อจะหดตัวเล็กน้อย ขณะเดียวกันหวังว่าในช่วงที่เหลือของปี แนวโน้มเศรษฐกิจจะฟื้นตัวดีขึ้น ส่งผลต่อความต้องการสินเชื่อให้เพิ่มมากขึ้นได้</p>

<p>นายชัยวัฒน์ อุทัยวรรณ์ ประธานเจ้าหน้าที่บริหารและกรรมการผู้จัดการใหญ่ <orgName>ธนาคารนครหลวงไทย</orgName> กล่าวว่า สินเชื่อปีนี้จะเติบโตได้ตามเป้าที่ 1.8 หมื่นล้านบาท หรือเติบโต 6% โดยส่วนใหญ่จะมาจากสินเชื่อรัฐวิสาหกิจ ธุรกิจเอสเอ็มอี และรายย่อย</p>

<p>นอกจากนี้ มีแผนจะขายเอ็นพีแอล มูลค่า 7,000-10,000 ล้านบาท ไตรมาสนี้ ซึ่งทำให้เอ็นพีแอลลดลงประมาณ 2% จากประมาณ 8% ในสิ้นไตรมาส 2 โดยขณะนี้อยู่ระหว่างแต่งตั้งที่ปรึกษาเพื่อศึกษาแนวทางการขายเอ็นพีแอลออกไป</p>

<p>สำหรับการหาพันธมิตรขึ้นอยู่กับ รมว.<orgName>คลัง</orgName>ว่าจะมีนโยบายอย่างไรที่จะขายหุ้น หรือจะควบรวมกิจการ แต่ก็ทราบว่าขณะนี้กองทุนฟื้นฟูฯ อยู่ระหว่างพิจารณาจ้างที่ปรึกษามาดูกรณีที่กองทุนจะขายหุ้นที่ถืออยู่ในธนาคาร</p></body>
</news>
