<teiHeader>
<fileDesc>
<titleStmt>
  <title>กัลฟ์เร่งเคลียร์ชาวบ้านก่อนลุยโรงไฟฟ้าบางคล้า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/10/news_29080647.php?news_id=29080647  </bibl>
</sourceDesc>
</fileDesc>
</teiHeader>
<news>
<headline><orgName>กัลฟ์</orgName>เร่งเคลียร์ชาวบ้านก่อนลุยโรงไฟฟ้าบางคล้า</headline>
<lead><orgName>กัลฟ์</orgName> เร่งทำความเข้าใจคนในพื้นที่ก่อนเดินหน้าโรงไฟฟ้าก๊าซฯ จ.ฉะเชิงเทรา อ้างที่ผ่านมาชาวบ้านเข้าใจผิดเรื่องเชื้อเพลิง และแหล่งน้ำที่ใช้ผลิตไฟฟ้า พร้อมขยายลงทุนโรงไฟฟ้าชีวมวลในสามจังหวัดภาคใต้เพิ่มเติม</lead>
<neck></neck>
<body><p>นายสารัชถ์ รัตนาวะดี กรรมการผู้จัดการใหญ่ <orgName>บริษัท กัลฟ์ เจพี จำกัด</orgName> เปิดเผยถึงความคืบหน้าการก่อสร้างโรงไฟฟ้าก๊าซธรรมชาติ กำลังผลิต 1,600 เมกะวัตต์ มูลค่า 4 หมื่นล้านบาท ที่ อ.บางคล้า จ.ฉะเชิงเทรา ของ<orgName>บริษัทสยามเอ็นเนอยี่ จำกัด</orgName> ซึ่งเป็นบริษัทในเครือ ว่า บริษัทอยู่ระหว่างทำความเข้าใจกับชาวบ้านในพื้นที่เกี่ยวกับประเด็นที่ยังไม่เข้าใจสองเรื่องหลัก คือ 1.โรงไฟฟ้าบางคล้า เป็นโรงไฟฟ้าใช้ก๊าซธรรมชาติเป็นเชื้อเพลิง และสำรองน้ำมันดีเซล 3 วัน ตามข้อกำหนดของ<orgName>การไฟฟ้าฝ่ายผลิตแห่งประเทศไทย</orgName> (<orgName>กฟผ.</orgName>) และ 2.แหล่งน้ำที่ใช้ผลิตไฟฟ้า บริษัทยืนยันมีอ่างเก็บน้ำสำรองในโรงงานเพื่อใช้ผลิตไฟฟ้า 6 แสนลูกบาศก์เมตร โดยไม่ต้องใช้น้ำจากแม่น้ำบางปะกง </p>

<p>"ชาวบ้านเข้าใจผิดว่า โรงไฟฟ้าพลังความร้อนร่วม หมายถึงใช้ทั้งก๊าซฯ และถ่านหิน แต่ความจริงไม่ใช่ เพราะเทคโนโลยีแตกต่างกัน ขณะนี้บริษัทมีสัญญาซื้อขายก๊าซฯ กับ <orgName>ปตท.</orgName>ชัดเจน จึงยืนยันว่าโรงไฟฟ้าบางคล้าใช้ก๊าซฯเป็นเชื้อเพลิงเท่านั้น ส่วนการแย่งน้ำไปผลิตไฟฟ้า ก็ยืนยันว่าบริษัทมีอ่างเก็บน้ำภายในโรงไฟฟ้า เพื่อใช้ในกระบวนการผลิตเอง ซึ่งประเด็นเหล่านี้บริษัทจะเร่งชี้แจงให้ชาวบ้านเข้าใจ" นายสารัชถ์ กล่าว</p>

<p>ส่วนแผนการลงทุนในอนาคตนั้น บริษัทจะให้ความสำคัญโรงไฟฟ้าชีวมวล ที่ใช้วัสดุเหลือทิ้งด้านเกษตรเกษตรเป็นเชื้อเพลิง ขณะนี้อยู่ระหว่างศึกษาแผนลงทุนขยายโรงไฟฟ้าชีวมวลในสามจังหวัดชายแดนภาคใต้เพิ่ม จากปัจจุบันที่มี 1 แห่ง ขนาด 20.2 เมกะวัตต์ ที่ จ.ยะลา โดยใช้เศษไม้ยางพาราเป็นเชื้อเพลิง คาดได้ข้อสรุปภายในปีนี้ </p>

<p>ทั้งนี้ โรงไฟฟ้าชีวมวลดังกล่าว จะเน้นการให้ประโยชน์ต่อคนในพื้นที่มากกว่าผลิตในเชิงพาณิชย์ เนื่องจากพบว่าปัจจุบันพื้นที่สามจังหวัดชายแดนภาคใต้มีความต้องการใช้ไฟฟ้า แต่มีข้อจำกัดการลงทุน ทำให้กำลังผลิตไฟฟ้าไม่เพียงพอ และ <orgName>กฟผ.</orgName>ต้องซื้อไฟฟ้าจาก<orgName>มาเลเซีย</orgName> รวมทั้งดึงกำลังผลิตไฟฟ้าจากโรงไฟฟ้าขนอม ลงมาป้อนความต้องการในพื้นที่สามจังหวัดชายแดนภาคใต้ </p>

<p>"เมื่อมีความเสี่ยง ทำให้นักลงทุนไม่เข้าไปลงทุนในสามจังหวัดชายแดนภาคใต้ ส่งผลต่อการขยายตัวการลงทุน และเศรษฐกิจในพื้นที่ด้วย แต่บริษัทได้ลงทุนโรงไฟฟ้าจากเศษไม้ยางพาราไปแล้ว 1 แห่ง ซึ่งไม่มีปัญหาอะไร มีเพียงข้อจำกัดในการทำงานบางส่วน แต่ที่สำคัญคือมีการลงทุนกว่า 3,000 ล้านบาท และมีการจ้างงานในพื้นที่"</p></body>
</news>
