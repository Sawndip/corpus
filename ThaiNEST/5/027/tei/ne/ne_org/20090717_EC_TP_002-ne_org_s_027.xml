<teiHeader>
<fileDesc>
<titleStmt>
  <title>เข้มหน้ากาก-เจลปิ๊งธงฟ้าลด40%  </title>
  <author>ไทยโพสต์  </author>
</titleStmt>
<publicationStmt>
  <publisher>ไทยโพสต์  </publisher>
  <pubPlace>http://www.thaipost.net  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.thaipost.net/news/170709/7878  </bibl>
</sourceDesc>
</fileDesc>
</teiHeader>
<news>
<headline>เข้มหน้ากาก-เจลปิ๊ง<orgName>ธงฟ้า</orgName>ลด40%</headline>
<lead>ตื่นหวัด  2009  หน้ากากอนามัยขาดตลาด  เจลปลอมระบาด  "<orgName>พาณิชย์</orgName>"  ยัดบัญชีติดตามดูแลใกล้ชิด  อ้อนผลิตเพิ่มช่วงวันหยุด  ประกาศราคากลางหมูรายภาค</lead>
<neck></neck>
<body><p>นางพรทิวา  นาคาศัย  รมว.<orgName>พาณิชย์</orgName>  เปิดเผยภายหลังหารือกับผู้ประกอบการ  ผู้ผลิตและจำหน่ายหน้ากากอนามัยและเจลทำความสะอาดว่า  ได้ให้<orgName>กรมการค้าภายใน</orgName>เพิ่มสินค้าหน้ากากอนามัยและเจลทำความสะอาดเข้าอยู่ในรายการสินค้าที่ต้องติดตามดูแลอย่างใกล้ชิด เพิ่มจากที่มี  200  รายการ  เนื่องจากขณะนี้หน้ากากอนามัยเริ่มขาดแคลน  เนื่องจากความต้องการของประชาชนมีมากขึ้นในช่วงที่ไข้หวัดใหญ่สายพันธุ์ใหม่   2009   แพร่ระบาด  ทำให้ราคาสูงขึ้น   แต่ไม่มาก  ส่วนเจลทำความสะอาดเริ่มมีการผลิตเจลปลอมออกขายบ้างแล้ว</p>

     <p>นอกจากนี้  ได้ขอความร่วมมือให้มีการเพิ่มกำลังการผลิตหน้ากากอนามัย  โดยเฉพาะช่วงวันหยุดเสาร์-อาทิตย์  ส่วนการส่งออกซึ่งมีประมาณ  20%  ของกำลังผลิต  ขอให้พิจารณาถึงความต้องการใช้ในประเทศเป็นหลัก  แล้วค่อยส่งออก  แต่ไม่ได้ห้ามส่งออก</p>

     <p>"กำลังพิจารณาว่าจะทำโครงการธงฟ้าช่วงไหน  ซึ่งจะลดราคาให้กับประชาชน  20-40%  ส่วนมาตรการลงโทษผู้ที่ฝ่าฝืนหรือไม่ให้ความร่วมมือก็จะดำเนินการกฎหมาย  เช่นหากทำให้ตลาดเกิดความปั่นป่วน  มีโทษปรับ  1.4  แสนบาท  จำคุก  7  ปี  หรือทำให้สินค้าขาดแคลน  ปรับ  1  หมื่นบาท"  นางพรทิวากล่าว</p>

     <p>นายยรรยง  พวงราช  อธิบดี<orgName>กรมการค้าภายใน</orgName>  กล่าวว่า  ได้ประกาศราคาจำหน่ายเนื้อหมูเป็นรายภูมิภาค   โดยเขตกรุงเทพฯ   และปริมณฑล  หมูเป็นให้ขาย  กก.ละ  55-56   บาท  หมูซีก  กก.ละ  65-66  บาท  ขายปลีกหน้าเขียง  กก.ละ  100-110  บาท  ภาคตะวันออกเฉียงเหนือให้เพิ่มอีก   2%   หมูเป็นเพิ่มอีก  กก.ละ  1-2  บาท  ขายปลีกเพิ่ม   กก.ละ  5  บาท  ภาคเหนือเพิ่มอีก  3%  ราคาเดียวกับภาคตะวันออกเฉียงเหนือ  ภาคใต้ซึ่งต้นทุนสูงกว่าภาคอื่น  ให้ปรับราคาหมูเป็นและหมูซีกอีก  15%  หรือ  กก.ละ  9  บาท  ส่วนขายปลีกเพิ่ม  กก.ละ  15  บาท.</p></body>
</news>
