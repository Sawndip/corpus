<teiHeader>
<fileDesc>
<titleStmt>
  <title>"ลีเกิ้ล" ยึดพื้นที่ตลาด3    "เกื้อกูล"หวั่นศึกชิงคลองเตยประทุอีก  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=165370  </bibl>
</sourceDesc>
</fileDesc>
</teiHeader>
<news>
<headline>"<orgName>ลีเกิ้ล</orgName>" ยึดพื้นที่ตลาด3    "เกื้อกูล"หวั่นศึกชิงคลองเตยประทุอีก</headline>
<lead></lead>
<neck></neck>
<body><p>นางสุนิดา สกุลรัตนะ รักษาการ ผู้อำนวยการ <orgName>การท่าเรือแห่งประเทศไทย</orgName> (<orgName>กทท.</orgName>) เปิดเผยว่า เมื่อวันที่10มิถุนายนที่ผ่านมา <orgName>บริษัท ลีเกิ้ล โปรเฟสชั่นแนล จำกัด</orgName> ผู้ได้รับสัมปทานการพัฒนาตลาดคลองเตยได้เริ่มเข้ามาพัฒนาในพื้นที่ตลาด 3 แล้ว เพื่อปรับปรุงสภาพพื้นผิวเพื่อติดตั้งระบบบำบัดน้ำเสียใต้ดิน คาดว่าจะใช้ระยะเวลาในการดำเนินการก่อสร้างปรับปรุงประมาณ 90 วัน </p>

  <p>"ที่ผ่านมา <orgName>ลีเกิ้ล</orgName> ได้ส่งแบบมาให้เราดูแล้ว และก็เห็นชอบไปแล้ว แต่การพัฒนาตลาดมีปัญหามาก ไม่สามารถดำเนินการได้เลย ดังนั้นเราจึงให้เข้ามาทำตลาดที่ 3 ก่อน เพราะเป็นพื้นที่ที่ไม่มีปัญหาจากจำนวน 4 ตลาดของคลองเตย"นางสุนิดา กล่าว </p>

  <p>ทางด้านนายเกื้อกูล ด่านชัยวิจิตร รมช.<orgName>คมนาคม</orgName> กล่าวหลังหารือร่วมกับผู้บริหาร <orgName>การท่าเรือ</orgName>ว่า ได้กำชับให้นางสุนิดา และผู้บริหาร <orgName>การท่าเรือฯ</orgName>ดูแลการบริหารสัญญาสัมปทานการพัฒนาตลาดคลองเตยที่ได้ทำไว้กับ<orgName>บริษัท ลีเกิ้ล</orgName>อย่างใกล้ชิด ภายหลังจากเกิดปัญหาการคัดค้านการให้<orgName>บริษัทลีเกิ้ล</orgName> เข้าบริหารตลาด และเกิดความขัดแย้งขึ้นอย่างต่อเนื่อง พร้อมกันนี้ได้สั่งการให้การท่าเรือฯรายงานสถานการณ์กลับมาเป็นระยะ เพื่อหาทางการแก้ไข เนื่องจากมีความเห็นว่าควรมีการพัฒนาตลาดให้เสร็จสิ้นอย่างเร่งด่วน </p>

  <p>ด้านนายธรรมนัส พรหมเผ่า ประธานกรรมการ<orgName>บริษัท ลีเกิ้ล โปรเฟสชั่นแนล จำกัด</orgName> กล่าวว่า การพัฒนาพื้นที่ตลาด 3 บริษัทจะปรับปรุงให้เป็นแผงค้าจำนวน 180 แผง แบ่งเป็น 3 โซน และภายหลังจากการพัฒนาพื้นที่ตลาด 3 เป็นที่เรียบร้อยแล้ว จะเดินหน้าพัฒนาในพื้นที่ตลาด 4 ต่อไป </p>

  <p>นายธรรมนัส กล่าวว่า เหตุการณ์ที่ผ่านมาหลังเกิดความขัดแย้งที่ยืดเยื้อ ส่งผลให้บริษัทเสียชื่อเสียง และได้รับความเสียหาย ขณะที่สถาบันทางการเงินที่ให้ความสนับสนุนบริษัท ก็เริ่มหมดความเชื่อถือกับบริษัท ส่วนในเรื่องของค่าเสียหายที่เกิดขึ้นนั้น ยังไม่สามารถประเมินได้ เพราะตามสัญญาแล้วบริษัทต้องเข้าไปบริหารตลาดตั้งแต่ช่วงปลายปี 2551 ที่ผ่านมา แต่ขณะนี้ยังไม่สามารถดำเนินการได้ </p></body>
</news>
