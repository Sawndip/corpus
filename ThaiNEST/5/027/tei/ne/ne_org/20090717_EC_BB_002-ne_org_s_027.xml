<teiHeader>
<fileDesc>
<titleStmt>
  <title>พาณิชย์แนะผู้ประกอบการใช้สิทธิจีเอสพี เจาะตลาดกลุ่มซีไอเอสได้ลดภาษี 25%  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/17/news_29121190.php?news_id=29121190  </bibl>
</sourceDesc>
</fileDesc>
</teiHeader>
<news>
<headline><orgName>พาณิชย์</orgName>แนะผู้ประกอบการใช้สิทธิจีเอสพี เจาะตลาด<orgName>กลุ่มซีไอเอส</orgName>ได้ลดภาษี 25%</headline>
<lead>"<orgName>พาณิชย์</orgName>" จี้ผู้ประกอบการเร่งใช้สิทธิจีเอสพีส่งออก<orgName>กลุ่มประเทศซีไอเอส</orgName> ระบุได้ลดภาษีจากอัตราปกติลง 25% เผยไม่มีเงื่อนไขจำกัดเพดานให้สิทธิหรือกำหนดโควตา เล็งใช้<orgName>รัสเซีย</orgName>ประตูส่งออก<orgName>ซีไอเอส</orgName></lead>
<neck></neck>
<body><p>น.ส.ชุติมา บุณยประภัศร อธิบดี<orgName>กรมการค้าต่างประเทศ</orgName> เปิดเผยว่า <orgName>กลุ่มประเทศซีไอเอส</orgName>หรือรัฐอิสระต่างๆ ที่แยกออกมาจาก<orgName>สหภาพโซเวียตรัสเซีย</orgName>ที่มี 11 ประเทศ ประกอบด้วย <orgName>อาร์เมเนีย</orgName>, <orgName>อาร์เซอร์ไบจาน</orgName>, <orgName>เบลารุส</orgName>, <orgName>จอร์เจีย</orgName>, <orgName>คาซัคสถาน</orgName>, <orgName>คีย์กีซสถาน</orgName>, <orgName>มอลโดวา</orgName>, <orgName>รัสเซีย</orgName>, <orgName>ทาจิกิสถาน</orgName>, <orgName>ยูเครน</orgName> และ<orgName>อุซเบกิสถาน</orgName> ได้ให้สิทธิพิเศษทางภาษีศุลกากรเป็นการทั่วไป หรือ จีเอสพีแก่ไทย มาเป็นระยะเวลานานกว่า 40 ปี ในสินค้าเกษตรและอุตสาหกรรมจำนวนหลายรายการอย่างไม่มีการจำกัดโควตา หรือเพดานในการให้สิทธิฯ โดยลดหย่อนภาษีนำเข้าปกติลงถึง 25%</p> 

<p>ภาวะการค้าระหว่าง<orgName>ไทย</orgName>กับ<orgName>กลุ่มซีไอเอส</orgName>ในไตรมาสแรกของปี 2552 (ม.ค.-มี.ค.) มีมูลค่าทั้งสิ้นประมาณ 434.36 ล้านดอลลาร์สหรัฐ <orgName>ไทย</orgName>มีการส่งออกมูลค่า 134.74 ล้านดอลลาร์สหรัฐ นำเข้ามูลค่า 299.62 ล้านดอลลาร์สหรัฐ ส่งผลให้<orgName>ไทย</orgName>ขาดดุลการค้ากลุ่มซีไอเอส 164 ล้านดอลลาร์สหรัฐ ลดลงเมื่อเปรียบเทียบกับช่วงเดียวกันของปีก่อน ที่มียอดขาดดุลการค้า 443 ล้านดอลลาร์สหรัฐ </p>

<p>ส่วนการใช้สิทธิประโยชน์ภายใต้จีเอสพีในไตรมาสแรกของปี 2552 <orgName>กรมการค้าต่างประเทศ</orgName>ได้ออกหนังสือรับรองแหล่งกำเนิดสินค้า (FORM A) เพื่อนำไปลดหย่อนภาษีขาเข้ากลุ่มประเทศซีไอเอสจำนวน 1,728 ฉบับ มูลค่า 32.20 ล้านดอลลาร์สหรัฐ ทั้งนี้ สินค้าสำคัญที่มีการใช้สิทธิจีเอสพีสูง ได้แก่ ข้าว 52% ของการใช้สิทธิรวม ผัก/ผลไม้ปรุงแต่ง 9% สับปะรดปรุงแต่ง 6% ข้าวโพดหวานปรุงแต่ง 4% และกุ้งปรุงแต่ง 4% เป็นต้น</p>

<p>ทั้งนี้ ตลาดของ<orgName>กลุ่มประเทศซีไอเอส</orgName>เป็นตลาดที่มีถึง 11 ประเทศ และเป็นตลาดที่มีศักยภาพ โดยเฉพาะ<orgName>รัสเซีย</orgName>ที่จะเป็นประตูสู่ประเทศซีไอเอสอื่นๆ แต่ไทยยังมีการส่งออกน้อยมาก ซึ่ง<orgName>ไทย</orgName>ก็ได้รับสิทธิจีเอสพีจากกลุ่มประเทศเหล่านี้ จึงไม่ควรมองข้ามสิทธิจีเอสพีที่<orgName>ไทย</orgName>ได้รับ เพราะทำให้ได้เปรียบในการลดภาษีปกติลงถึง 25%</p></body>
</news>
