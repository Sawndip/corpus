<teiHeader>
<fileDesc>
<titleStmt>
  <title>ชาวไร่จี้รัฐคืนส่วนต่างราคาอ้อย ใช้ลงทุนเพิ่มผลผลิต 2.5พันล้าน  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-07-10 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/07/10/news_29080646.php?news_id=29080646  </bibl>
</sourceDesc>
</fileDesc>
</teiHeader>
<news>
<headline>ชาวไร่จี้รัฐคืนส่วนต่างราคาอ้อย ใช้ลงทุนเพิ่มผลผลิต 2.5พันล้าน</headline>
<lead>ชาวไร่อ้อยจี้รัฐคืนส่วนต่างราคาอ้อยขั้นต้นและขั้นสุดท้าย ปี 2550/2551 กว่า 2.5 พันล้านบาท อ้างนำไปลงทุนปรับปรุงประสิทธิภาพและเพิ่มผลผลิต เผยกองทุนอ้อยฯ มีรายได้จากการขึ้นราคาน้ำตาล กก.ละ 5 บาทอยู่แล้ว แถมหนี้ <orgName>ธ.ก.ส.</orgName>หดเหลือแค่ 1.4 หมื่นล้านเท่านั้น</lead>
<neck></neck>
<body><p>นายชัยวัฒน์ คำแก่นคูณ ประธานชมรม<orgName>สถาบันชาวไร่อ้อยภาคอีสาน</orgName> เปิดเผยว่า สถาบันชาวไร่อ้อย 29 สถาบัน ต้องการให้<orgName>กระทรวงอุตสาหกรรม</orgName>เร่ง <orgName>ครม.</orgName>พิจารณาทบทวนมติ ครม.เดิม ที่กำหนดให้นำเงินส่วนต่างระหว่างราคาอ้อยขั้นต้นกับราคาอ้อยขั้นสุดท้ายปี 2550/2551 ที่มีผลส่วนต่างถึงตันละ 34 บาท วงเงิน 2,525 ล้านบาทให้แก่<orgName>กองทุนอ้อยและน้ำตาลทราย</orgName> (<orgName>กอน.</orgName>) นำไปชำระหนี้<orgName>ธนาคารเพื่อการเกษตรและสหกรณ์การเกษตร</orgName> (<orgName>ธ.ก.ส.</orgName>) โดยให้เปลี่ยนเป็นนำเงินดังกล่าวไปจัดสรรให้แก่ชาวไร่อ้อยแทน</p>

<p>ทั้งนี้ ชาวไร่อ้อยเคยรับปากว่าจะให้นำเงินส่วนเกินจากราคาอ้อยขั้นต้น 638 บาทต่อตัน ไปชำระหนี้ <orgName>ธ.ก.ส.</orgName>นั้น เพราะช่วงนั้นไม่มีแหล่งเงิน แต่หลังจากรัฐบาลนายสมัคร สุนทรเวช อนุมัติให้ขึ้นราคาน้ำตาลทรายโควตา กิโลกรัมละ 5 บาท ทำให้ <orgName>กอน.</orgName>มีรายได้เข้าปีละ 9,000 ล้านบาท เพื่อนำไปชำระหนี้แก่ <orgName>ธ.ก.ส.</orgName>จำนวน 2 หมื่นล้านบาทได้ ซึ่งขณะนี้มียอดคงค้างอยู่ 1.4 หมื่นล้านบาท คาดว่าจะชำระหมดได้ตามแผนภายใน 2 ปีอยู่แล้ว ชาวไร่อ้อยจึงต้องการเงินของชาวไร่อ้อยที่อยู่กับโรงงานน้ำตาลในขณะนี้มาใช้</p>

<p>นายชัยวัฒน์ กล่าวว่า เมื่อเร็วๆ นี้ตัวแทนชาวไร่อ้อยได้เข้าพบนายอภิสิทธิ์ เวชชาชีวะ นายกรัฐมนตรี ซึ่งเห็นใจความเดือดร้อนของชาวไร่อ้อย จึงสนับสนุนการคืนเงินให้ชาวไร่ทั้งหมด และสั่งให้<orgName>กระทรวงอุตสาหกรรม</orgName>พิจารณาช่วยเหลือชาวไร่อ้อยแล้ว แต่ขณะนี้ผ่านมาแล้ว 1 เดือน กระทรวงอุตสาหกรรมยังอยู่ระหว่างแก้ไข ซึ่งชาวไร่อ้อยเห็นว่าเข้าสู่ฤดูฝนหากได้เงินดังกล่าวมาจะเป็นประโยชน์ในปลูกอ้อยและเพิ่มผลผลิตต่อไร่สูงขึ้น</p>

<p>"ส่วนต่างราคาอ้อยดังกล่าวถือเป็นเงินของชาวไร่อ้อยอยู่แล้ว ซึ่งช่วงที่ตกลงนั้น ชาวไร่ยังไม่เห็นแหล่งรายได้อื่นเพื่อนำมาชำระหนี้ โดยเมื่อรัฐบาลนายสมัครมีมติขึ้นราคาน้ำตาลทำให้เริ่มมีรายได้ไหลเข้า <orgName>กอน.</orgName>เพิ่มขึ้น ซึ่งขณะนั้นได้ปรับแผนชำระหนี้ <orgName>ธ.ก.ส.</orgName>ไปแล้ว"</p></body>
</news>
