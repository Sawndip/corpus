<teiHeader>
<fileDesc>
<titleStmt>
  <title>ทอท.เล็งเก็บค่าบริการฟรีโซนเพิ่ม  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-05-29 04:10:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/business/corporate/20090529/46368/%e0%b8%97%e0%b8%ad%e0%b8%97.%e0%b9%80%e0%b8%a5%e0%b9%87%e0%b8%87%e0%b9%80%e0%b8%81%e0%b9%87%e0%b8%9a%e0%b8%84%e0%b9%88%e0%b8%b2%e0%b8%9a%e0%b8%a3%e0%b8%b4%e0%b8%81%e0%b8%b2%e0%b8%a3%e0%b8%9f%e0%b8%a3%e0%b8%b5%e0%b9%82%e0%b8%8b%e0%b8%99%e0%b9%80%e0%b8%9e%e0%b8%b4%e0%b9%88%e0%b8%a1.html  </bibl>
</sourceDesc>
</fileDesc>
</teiHeader>
<news>
<headline><orgName>ทอท.</orgName>เล็งเก็บค่าบริการฟรีโซนเพิ่ม</headline>
<lead><orgName>ทอท.</orgName>เล็งหารือผู้ส่งออก-ผู้นำเข้า ก่อนเก็บเพิ่มรายได้เขตฟรีโซนในสนามบินสุวรรณภูมิ หลังลงทุนไป 5 พันล้านบาท แต่รายได้ต่ำกว่าเป้า</lead>
<neck></neck>
<body><p>นายสมชัย สวัสดีผล รักษาการกรรมการผู้อำนวยการใหญ่ <orgName>บริษัท ท่าอากาศยานไทย จำกัด (มหาชน)</orgName> หรือ <orgName>ทอท.</orgName> เปิดเผยว่า <orgName>ทอท.</orgName>จะควบคุมดูแลการบริหารจัดการพื้นที่เขตปลอดอากรหรือฟรีโซนในท่าอากาศยานสุวรรณภูมิอย่างเข้มงวด เพื่อเพิ่มรายได้การให้บริการ  เนื่องจากปัจจุบัน<orgName>ทอท.</orgName>มีรายได้จากพื้นที่ฟรีโซนเพียงเล็กน้อย แต่ใช้เงินลงทุนก่อสร้างไปประมาณ  4-5 พันล้านบาท  </p>

<p>"ปัจจุบัน <orgName>ทอท.</orgName>มีรายได้จากการให้บริการพื้นที่ฟรีโซนน้อยมาก ทั้งๆที่ใช้เงินลงทุนก่อสร้างค่อนข้างสูง และยังมีค่าใช้จ่ายว่าจ้าง<orgName>บริษัท ไทยแอร์พอร์ตส์ กราวด์ เซอร์วิสเซส จำกัด</orgName> หรือแท็กส์ เป็นผู้บริหารจัดการเขตฟรีโซนอีกเดือนละ 20 ล้านบาท จึงต้องเร่งหารายได้มาเสริมโดยเร็วที่สุด" นายสมชัย กล่าว </p>

<p>ก่อนหน้านี้ <orgName>ทอท.</orgName>ไม่สามารถจัดเก็บค่าใช้บริการในเขตฟรีโซนได้  เพราะช่วงแรกที่เปิดให้บริการ พบว่ามีปัญหาด้านการบริหารจัดการ จึงเกิดความไม่สะดวกต่อผู้ใช้บริการ  แต่ปัจจุบัน <orgName>ทอท.</orgName>ได้ปรับปรุงระบบต่างๆ รวมทั้งอยู่ระหว่างการพัฒนาระบบไอทีให้รองรับกับระบบไอทีรูปแบบใหม่ของกรมศุลกากร   ซึ่งจะส่งผลให้ผู้ประกอบการได้รับความสะดวกมากขึ้น จึงน่าจะมีรายได้เพิ่มขึ้นด้วย</p>

<p>ทั้งนี้ การจัดเก็บค่าใช้บริการในพื้นที่เขตฟรีโซน  จะต้องหารือและทำความเข้าใจกับผู้ใช้บริการที่เกี่ยวข้องทั้งหมด เพื่อป้องกันการคัดค้านจากผู้ใช้บริการ เพราะการจัดเก็บรายได้จะมีผลกระทบต่อผู้ใช้บริการในเขตฟรีโซนโดยตรง จึงเป็นเรื่องปกติที่ผู้ประกอบการเดิมไม่ต้องการความเปลี่ยนแปลงเพราะปัจจุบัน <orgName>ทอท.</orgName>ไม่ได้จัดเก็บค่าใช้บริการในส่วนนี้</p>

<p>นายสมชัย ยังกล่าวอีกว่าพื้นที่เขตฟรีโซน  จะช่วยเพิ่มความสะดวกต่อผู้นำเข้าและผู้ส่งออกในการสร้างมูลค่าเพิ่มของภาคอุตสาหกรรมต่างๆ  และยังมีความสะดวกด้านโลจิสติกส์ในการกระจายและรวบรวมสินค้า ซึ่งจะช่วยลดต้นทุนของผู้ประกอบการขนส่งสินค้าได้ส่วนหนึ่ง</p></body>
</news>
