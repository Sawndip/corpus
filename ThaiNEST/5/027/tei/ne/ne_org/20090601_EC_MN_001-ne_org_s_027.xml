<teiHeader>
<fileDesc>
<titleStmt>
  <title>เงินเฟ้อ พ.ค.ติดลบ 3.3% พาณิชย์ ยันติดลบ 5 เดือนไม่เกิดเงินฝืด  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-01 11:40:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000061177  </bibl>
</sourceDesc>
</fileDesc>
</teiHeader>
<news>
<headline>เงินเฟ้อ พ.ค.ติดลบ 3.3% <orgName>พาณิชย์</orgName> ยันติดลบ 5 เดือนไม่เกิดเงินฝืด</headline>
<lead>“พาณิชย์” เผยเงินเฟ้อเดือน พ.ค.ติดลบ 3.3% จากราคาอาหาร และพลังงาน ส่วนเงินเฟ้อในช่วง 5 เดือนแรกของปี 52 ติดลบ 1.1% เป็นผลจากนโยบายลดค่าครองชีพ และมาตรการกระตุ้น ศก.ชุดแรก มั่นใจไม่เกิดภาวะเงินฝืด พร้อมคาด ครึ่งปีหลังเงินเฟ้อจะปรับตัวเป็นบวก</lead>
<neck></neck>
<body><p>นางพิมพาพรรณ ชาญศิลป์ รองปลัด<orgName>กระทรวงพาณิชย์</orgName> แถลงดัชนีราคาผู้บริโภคทั่วไป (CPI) ในเดือนพฤษภาคม 2552 อยู่ที่ 104.3 ลดลง 3.3% เมื่อเทียบกับเดือนพฤษภาคม 2551 และลดลง 0.3% จากเดือนเมษายน 2552 ส่วนตัวเลข CPI เฉลี่ยช่วง 5 เดือนแรกของปีนี้ (มกราคม-พฤษภาคม 2552) ลดลง 1.1% จากช่วงเดียวกันของปีก่อน</p>
       
     <p>  ส่วนดัชนีราคาผู้บริโภคพื้นฐาน (Core CPI) ไม่รวมหมวดสินค้าอาหารสดและพลังงาน ในเดือนพฤษภาคม 2552 อยู่ที่ระดับ 102.3 ลดลง 0.3% เมื่อเทียบกับเดือนพฤษภาคม 2551 และลดลง 0.6% จากเดือนเมษายน 2552 แต่ Core CPI เฉลี่ยช่วง 5 เดือนแรกของปีนี้ (มกราคม-พฤษภาคม 2552) ยังเพิ่มขึ้น 1.1% จากช่วงเดียวกันของปีก่อน</p>
       
       <p>สำหรับดัชนีหมวดอาหารและเครื่องดื่มในเดือนพฤษภาคม 2552 อยู่ที่ 116.9 สูงขึ้น 0.1% จากเดือนเมษายน 2552 และสูงขึ้น 4.2% จากพฤษภาคม 2551 ขณะที่ดัชนีหมวดอื่นๆ ที่ไม่ใช่อาหารและเครื่องดื่มอยู่ที่ 96.2 ลดลง 0.5% จากเดือนเมษายน 2552 และลดลง 8.6% เมื่อเทียบกับเดือนพฤษภาคม 2551</p>
       
       <p>รองปลัด<orgName>กระทรวงพาณิชย์</orgName>ระบุว่า อัตราเงินเฟ้อลดลงต่อเนื่องกันเป็นเดือนที่ 5 ส่วนหนึ่งเป็นผลจากการการดำเนินมาตรการลดค่าครองชีพเพื่อช่วยเหลือประชาชน และมาตรการกระตุ้นเศรษฐกิจของรัฐบาล</p>
       
       <p>ทั้งนี้ อัตราเงินเฟ้อในเดือนพฤษภาคม 2552 ที่ลดลงจากปีก่อน 3.3% หากเทียบกับฐานการคำนวณอัตราเงินเฟ้อใหม่จะถือว่าติดลบสูงสุดในรอบ 2 ปี แต่ถ้าเป็นฐานการคำนวณเดิมจะถือว่าติดลบสูงสุดในรอบ 10 ปี</p>
       
      <p> สาเหตุสำคัญที่ CPI เดือนพฤษภาคม 2552 ปรับตัวลดลงมากเมื่อเทียบกับเดือนเดียวกันของปีก่อน เนื่องจากการปรับตัวลดลงของดัชนีราคาในหมวดยานพาหนะ การขนส่ง การสื่อสาร การศึกษา ค่าไฟฟ้า และค่าน้ำประปา ที่เป็นผลจากมาตรการลดค่าครองชีพเพื่อช่วยเหลือประชาชน และมาตรการกระตุ้นเศรษฐกิจของรัฐบาล ตลอดจนราคาน้ำมันที่ปรับตัวลดลง</p>
       
       <p>รองปลัด<orgName>กระทรวงพาณิชย์</orgName>กล่าวว่า การที่อัตราเงินเฟ้อปรับตัวลดลงต่อเนื่องเป็นเดือนที่ 5 โดยจะไม่ทำให้เกิดภาวะเงินฝืด เนื่องจากช่วงครึ่งปีหลังคาดว่าเงินเฟ้อจะกลับมาปรับตัวเพิ่มขึ้นหลังสิ้นสุดมาตรการลดค่าครองชีพเพื่อช่วยเหลือประชาชน และราคาน้ำมันมีแนวโน้มปรับตัวสูงขึ้น</p>
       
      <p>“ช่วงครึ่งปีหลังหากมาตรการที่<orgName>รัฐบาล</orgName>ออกมาช่วยเหลือประชาชนหมดไป คาดว่าราคาสินค้าจะปรับตัวสูงขึ้น พร้อมเชื่อว่าไม่น่าจะเกิดภาวะเงินฝืด คาดว่าเงินเฟ้อจะปรับตัวเป็นบวกตั้งแต่เดือนสิงหาคมเป็นต้นไป โดย<orgName>กระทรวงพาณิชย์</orgName> ยังคงเป้าหมายเงินเฟ้อในปีนี้ไว้เท่าเดิมที่ 0-0.5%”</p></body>
</news>
