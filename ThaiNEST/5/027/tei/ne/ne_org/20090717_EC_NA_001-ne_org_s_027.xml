<teiHeader>
<fileDesc>
<titleStmt>
  <title>ทหารไทยเผยไตรมาส2มีกำไรสุทธิ 393 ล้าน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-17 18:26:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/finance/finance/20090717/60910/%e0%b8%97%e0%b8%ab%e0%b8%b2%e0%b8%a3%e0%b9%84%e0%b8%97%e0%b8%a2%e0%b9%80%e0%b8%9c%e0%b8%a2%e0%b9%84%e0%b8%95%e0%b8%a3%e0%b8%a1%e0%b8%b2%e0%b8%aa2%e0%b8%a1%e0%b8%b5%e0%b8%81%e0%b8%b3%e0%b9%84%e0%b8%a3%e0%b8%aa%e0%b8%b8%e0%b8%97%e0%b8%98%e0%b8%b4-393-%e0%b8%a5%e0%b9%89%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>ทหารไทย</orgName>เผยไตรมาส2มีกำไรสุทธิ 393 ล้าน</headline>
<lead><orgName>แบงก์ทหารไทย</orgName>เผยผลการดำเนินงานไตรมาส 2 มีกำไรสุทธิ 393 ล้านบาท ลดลง 9.9% เมื่อเทียบกับไตรมาส 1ผลพวงเศรษฐกิจชะลอตัว</lead>
<neck></neck>
<body><p>รายงานข่าวจาก<orgName>ธนาคารทหารไทย จำกัด (มหาชน)</orgName> เปิดเผยว่า ธนาคารมีกำไรสุทธิจำนวน 393 ล้านบาท ในไตรมาส 2 ปี 2552 หรือ ลดลง 9.9% จากไตรมาสแรกของปี 2552 เนื่องจากเศรษฐกิจที่ชะลอตัว ผลกระทบจากโครงการ Branch Transformation และโดยเฉพาะอย่างยิ่ง การจัดการความเสี่ยงที่เข้มงวดขึ้น</p>

<p>ธนาคารได้ดำเนินโครงการ Branch Transformation ตั้งแต่ไตรมาสแรกของปี 2552 โดยเป็นส่วนหนึ่งของแผนงานหลักของธนาคาร เพื่อปรับปรุงการดำเนินงานของสาขาให้สามารถมุ่งเน้นการขายและบริการให้ดีขึ้น ในขณะเดียวกันลูกค้ารายใหญ่และเอสเอ็มอีที่เคยอยู่ในการดูแลของสาขาจะได้รับบริการและการจัดการที่ดีจากสายงานธุรกิจขนาดใหญ่และสายงานธุรกิจขนาดกลางและขนาดย่อม</p>

<p>นอกจากนี้ ในไตรมาสที่ 2 ที่ผ่านมา ธนาคารมีการดำเนินการที่สำคัญๆ ดังนี้</p>

<p>• การสอบทานสินเชื่อเชิงคุณภาพสำหรับพอร์ตสินเชื่อปกติ เพื่อรองรับการชะลอตัวของเศรษฐกิจที่อาจยืดเยื้อ เป็นผลทำให้มีการตั้งสำรองทั่วไปเป็นจำนวน 3,081 ล้านบาท
• การซื้อคืนตราสารหนี้ด้อยสิทธิที่มีลักษณะคล้ายทุนจำนวน 153 ล้านเหรียญสหรัฐ ธนาคารบันทึกกำไรจำนวนทั้งสิ้น 3,174 ล้านบาท จากการซื้อคืนและการปิดสัญญาอัตราดอกเบี้ยที่ผูกติดกับตราสารหนี้
• การปิดการจำหน่ายสินเชื่อด้อยคุณภาพจำนวน 14,932 ล้านบาท และทรัพย์สินรอการขายจำนวน 4,286 ล้านบาท ให้กับบริษัทบริหารทรัพย์สินแห่งหนึ่งในประเทศ</p>

<p>นายบุญทักษ์ หวังเจริญ ประธานเจ้าหน้าที่บริหาร ของ <orgName>TMB</orgName> กล่าวว่า “ในไตรมาสที่ 2 ส่วนต่างดอกเบี้ยเริ่มทรงตัวจากไตรมาสแรก จากกลยุทธ์ของธนาคารในการลดเงินฝากที่มีต้นทุนสูง ธนาคารยังคงรักษาความแข็งแกร่งด้านสภาพคล่อง และมีสัดส่วนสินเชื่อต่อเงินฝากที่ร้อยละ 83.5 สัดส่วนเงินฝากประเภทกระแสรายวันและออมทรัพย์ (CASA) ของธนาคารปรับตัวดีขึ้นต่อเนื่อง เป็นร้อยละ 50.3 และเป็นตัวบ่งชี้ที่ชัดเจนว่าธนาคารมีโครงสร้างเงินฝากที่ดีขึ้น อันเป็นผลมาจากกลยุทธ์ของธนาคารที่มุ่งเน้นเงินฝากเป็นหลัก (Deposit-led Strategy) และผลจากการออกผลิตภัณฑ์เงินฝากใหม่ๆ ที่ตรงกับความต้องการของลูกค้า”</p>

<p>การขาย NPL จำนวน 14,900 ล้านบาท ในเดือนพฤษภาคม ทำให้สัดส่วนสินเชื่อด้อยคุณภาพของธนาคารลดลงเหลือร้อยละ 14.4 ฐานะเงินกองทุนของธนาคารปรับตัวสูงขึ้นเป็นร้อยละ 15.0 สูงกว่าเกณฑ์ที่<orgName>ธนาคารแห่งประเทศไทย</orgName>กำหนด ทั้งนี้การซื้อคืนตราสารหนี้ด้อยสิทธิที่มีลักษณะคล้ายทุนจำนวน 153 ล้านเหรียญสหรัฐฯ ในเดือนพฤษภาคมนั้น ไม่มีผลกระทบต่อเงินกองทุน เนื่องจากธนาคารได้ออกจำหน่ายตราสารหนี้ด้อยสิทธิที่มีลักษณะคล้ายทุน (TMB-IT1) จำนวน 4,000 ล้านบาท ในเดือนเมษายนที่ผ่านมา</p>

<p>นอกจากการปรับปรุงการดำเนินงานของธนาคารอย่างต่อเนื่องแล้ว ในไตรมาสนี้ ธนาคารได้ออกผลิตภัณฑ์ใหม่ๆ เพื่อสร้างฐานลูกค้าเพิ่มเติม รวมทั้งได้ปรับเปลี่ยนโฉมหน้าของเว็บไซด์ธนาคาร www.tmbbank.com ให้ง่ายและสะดวกต่อการใช้งานและการค้นหาข้อมูลผลิตภัณฑ์ การนำเสนอผลิตภัณฑ์ใหม่ๆ ของธนาคาร และการปรับโฉมหน้าเว็บไซด์ สะท้อนถึงการทำงานของธนาคารตามแนวคิด “ยึดลูกค้าเป็นศูนย์กลาง” เพื่อให้ลูกค้าของธนาคารได้รับการบริการที่ง่าย สะดวก สบายและเป็นที่น่าพึงพอใจ</p></body>
</news>
