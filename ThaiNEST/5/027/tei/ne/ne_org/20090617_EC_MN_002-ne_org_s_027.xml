<teiHeader>
<fileDesc>
<titleStmt>
  <title>เผย 5 เดือนแรกของปี  ยอดธุรกิจเกิดใหม่หดร้อยละ 15  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-17 16:41:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/SMEs/ViewNews.aspx?NewsID=9520000068460  </bibl>
</sourceDesc>
</fileDesc>
</teiHeader>
<news>
<headline>เผย 5 เดือนแรกของปี  ยอดธุรกิจเกิดใหม่หดร้อยละ 15</headline>
<lead><orgName>กรมพัฒนาธุรกิจ</orgName> เผยสถานการณ์ยอดจดทะเบียนธุรกิจใหม่ ในระยะ 5 เดือนแรกของปี ธุรกิจเกิดใหม่รวม 15,752 ราย ลดลงจากช่วงเดียวกันปีที่แล้ว 2,785 ราย หรือร้อยละ 15.02 ส่วนยอดปิดกิจการกว่า 4,854 ราย ส่วนจดทะเบียนธุรกิจใหม่ ประจำเดือน พ.ค. นี้ จำนวน 2,978 ราย ลดจากช่วงเดียวกันปีที่แล้ว 250 ราย ขณะที่ยอดปิดกิจการกว่า 900 ราย</lead>
<neck></neck>
<body><p>นายคณิสสร นาวานุเคราะห์ อธิบดี<orgName>กรมพัฒนาธุรกิจการค้า</orgName> เปิดเผยว่า การจดทะเบียนจัดตั้งนิติบุคคลใหม่ ในช่วง 5 เดือนแรกปีนี้ (2552) มีการจดทะเบียนจัดตั้งทั่วประเทศจำนวน 15,752 ราย เมื่อเทียบกับช่วงเดียวกันปีที่แล้ว ซึ่งมีนิติบุคคลจดทะเบียนใหม่จำนวน 18,537 ราย ลดลง 2,785 ราย คิดเป็นร้อยละ 15.02 ส่วนนิติบุคคลเลิกกิจการ 5 เดือนแรกปีนี้ มีจำนวน 4,854 ราย เทียบกับช่วงเดือนมกราคม – พฤษภาคม 2551 ซึ่งมีจำนวน 4,969 ราย ยอดจดทะเบียนเลิกกิจการ ลดลง 115 ราย คิดเป็นร้อยละ 2.31 ขณะที่ห้างหุ้นส่วนและบริษัทจำกัดคงอยู่ทั่วประเทศมีจำนวน 549,945 ราย และบริษัทมหาชน 881 ราย รวมนิติบุคคลคงอยู่ทั่วประเทศทั้งสิ้น 550,826 ราย</p>
       
       <p>สำหรับในเดือนพฤษภาคมที่ผ่านมา มียอดผู้ประกอบธุรกิจขอจดทะเบียนจัดตั้งธุรกิจใหม่เป็นนิติบุคคล ประเภทห้างหุ้นส่วนและบริษัทจำกัดทั่วประเทศ 2,978 ราย แบ่งเป็นกรุงเทพฯ 1,280 ราย และภูมิภาค 1,698 ราย เงินทุนจดทะเบียน 6,988.80 ล้านบาท</p>
       
       <p>สำหรับนิติบุคคลจดทะเบียนจัดตั้งสูงสุด 3 อันดับแรก คิดเป็นร้อยละ 19.4 ของการจดทะเบียนทั้งหมด คือ ธุรกิจรับเหมาก่อสร้าง 289 ราย ธุรกิจอสังหาริมทรัพย์ 147 ราย บริการด้านธุรกิจอื่น 128 ราย โดยสถิติจดทะเบียนจัดตั้งเมื่อเทียบกับเดือนพฤษภาคม 2551 ซึ่งมีจำนวน 3,228 ราย ลดลง 250 ราย คิดเป็นร้อยละ 7.74</p>
       
      <p> ขณะที่นิติบุคคลที่จดทะเบียนเลิกกิจการทั่วประเทศในเดือนพฤษภาคม มีจำนวน 901 ราย แบ่งเป็นกรุงเทพฯ 353 ราย ภูมิภาค 548 ราย เงินทุนจดทะเบียน 5,780.59 ล้านบาท โดยธุรกิจที่จดทะเบียนเลิกกิจการสูงสุด 3 อันดับแรก คือ รับเหมาก่อสร้าง 122 ราย อสังหาริมทรัพย์ 36 ราย บริการด้านธุรกิจอื่น 31 ราย โดยสถิติจดทะเบียนเลิกกิจการเมื่อเทียบกับเดือนพฤษภาคม 2551 ซึ่งมีจำนวน 955 ราย ลดลง 54 ราย คิดเป็นร้อยละ 5.65</p></body>
</news>
