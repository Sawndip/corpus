<teiHeader>
<fileDesc>
<titleStmt>
  <title>"ชูเกียรติ"ชี้ส่งออกปลายปีชะลอ  อินเดียชิงส่วนแบ่งตลาดข้าวนึ่ง  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28868160.php?news_id=28868160  </bibl>
</sourceDesc>
</fileDesc>
</teiHeader>
<news>
<headline>"ชูเกียรติ"ชี้ส่งออกปลายปีชะลอ  <orgName>อินเดีย</orgName>ชิงส่วนแบ่งตลาดข้าวนึ่ง</headline>
<lead><orgName>สมาคมผู้ส่งออกข้าว</orgName> ประเมินยอดการส่งออกข้าวปลายปีชะลอตัว ระบุ <orgName>อินเดีย</orgName>อนุญาตส่งออกข้าวนึ่งชิงส่วนแบ่ง<orgName>ตลาดไทย</orgName> ลูกค้าหันลงออเดอร์<orgName>อินเดีย</orgName>แทนเหตุราคาต่ำกว่าไทย 100 ดอลลาร์<orgName>สหรัฐ</orgName>ต่อตัน ซัดโครงการจำนำดันราคาสูงแข่งขันยาก</lead>
<neck></neck>
<body><p>นายชูเกียรติ โอภาสวงศ์ นายก<orgName>สมาคมผู้ส่งออกข้าวไทย</orgName> เปิดเผยว่า ตั้งแต่เดือนส.ค. เป็นต้นไป มีแนวโน้มที่ไทยจะส่งออกข้าวได้ลดลง เนื่องจากประเทศอินเดียจะกลับมาส่งออกข้าวอีกครั้ง หลังจากที่หยุดการส่งออกไปตั้งแต่เดือนเม.ย. ปีที่ผ่านมา เพราะตอนนี้<orgName>อินเดีย</orgName>มีปริมาณสต็อกเพิ่มขึ้นมาอยู่ที่ 27 ล้านตัน และมีเหลือที่จะส่งออก ซึ่งจะทำให้ตลาดข้าวนึ่งของ<orgName>ไทย</orgName>ได้รับผลกระทบจากการที่<orgName>อินเดีย</orgName>เป็นคู่แข่งโดยตรง </p>

<p>“ปัจจุบันการค้าข้าวโลกอยู่ที่ประมาณ 29 ล้านตัน ซึ่งเป็นการค้าข้าวนึ่งประมาณ 5 ล้านตัน โดย<orgName>ไทย</orgName>ส่งออกประมาณ 2 ล้านตัน ถ้า<orgName>อินเดีย</orgName>กลับมาส่งออก จะทำให้การส่งออกข้าวนึ่งของ<orgName>ไทย</orgName>ลดลงอย่างเห็นได้ชัด" นายชูเกียรติ กล่าว </p>

<p>ทั้งนี้ ข้าว<orgName>ไทย</orgName>ส่งออกยากขึ้น เนื่องจากราคาสูงกว่า<orgName>อินเดีย</orgName> โดยข้าวนึ่งของ<orgName>ไทย</orgName>อยู่ที่ตันละ 530 ดอลลาร์สหรัฐ มีต้นทุนแพง เนื่องจาก<orgName>รัฐบาล</orgName>ได้รับจำนำข้าวในราคาที่สูงมาก ส่วนข้าวนึ่ง<orgName>อินเดีย</orgName>อยู่ที่ตันละ 420 ดอลลาร์<orgName>สหรัฐ</orgName> และหาก<orgName>รัฐบาล</orgName>ยังรับจำนำราคาสูงต่อเนื่อง จะทำให้ต้นทุนผู้ส่งออกสูงขึ้นอีกและจะทำให้<orgName>ไทย</orgName>สูญเสียตลาดข้าวนึ่งไปให้<orgName>อินเดีย</orgName>ในอนาคตแน่</p>

<p>นายชูเกียรติ กล่าวว่า ปัจจุบันข้าวนึ่งเป็นที่ต้องการของ<orgName>ตลาดโลก</orgName>มาก เพราะประเทศในแถบแอฟริกาและตะวันออกกลางนิยมบริโภคข้าวนึ่ง ประกอบกับประเทศเหล่านี้ได้รับผลกระทบจากพิษเศรษฐกิจน้อย ทำให้มีกำลังซื้อข้าวนึ่งเพิ่มขึ้นอย่างต่อเนื่อง ทำให้ตลาดข้าวนึ่งที่แต่ละปีมีการซื้อขายปีละ 5 ล้านตันทั่วโลก จะมีปริมาณเพิ่มขึ้น ดังนั้น <orgName>รัฐบาล</orgName>ต้องพยายามทำให้ต้นทุนของผู้ประกอบการ<orgName>ไทย</orgName>ไม่ต่างจาก<orgName>อินเดีย</orgName> เพื่อลดช่องว่างด้านราคาข้าวนึ่ง</p>

<p>รายงานข่าวจาก<orgName>กระทรวงพาณิชย์</orgName> แจ้งว่า <orgName>กระทรวงพาณิชย์และอุตสาหกรรม</orgName>ของ<orgName>อินเดีย</orgName> ได้ออกประกาศผ่อนปรนให้มีการส่งออกข้าวที่ไม่ใช่ข้าวบาสมาติ โดยกำหนดโควตาส่งออกข้าวให้กับ 21 ประเทศ ปริมาณ 1 ล้านตัน ประกาศดังกล่าวส่งผลกระทบต่อการส่งออกข้าวนึ่งของไทย </p>

<p>การส่งออกข้าวนึ่งของไทยช่วง 4 เดือนแรก (ม.ค.-เม.ย.) มีมูลค่า 373.75 ล้านดอลลาร์สหรัฐ ปรับลดลงจากช่วงเดียวกันของปีก่อน 4.26% โดยตลาดสำคัญที่มีการส่งออกลดลง อาทิ แอฟริกาใต้ ลด 10.99% เบนิน 75% รัสเซีย 39% เบลเยียม 1.3% อังกฤษ 10% และแคเมอรูน 76% ส่วนตลาดที่มีการส่งออกเพิ่มขึ้น เช่น ไนจีเรีย 466% ซาอุดีอาระเบีย 3,654% สหรัฐอาหรับเอมิเรตส์ 124% สเปน 36% เนเธอร์แลนด์ 146% และ จิบูตี 755%</p></body>
</news>
