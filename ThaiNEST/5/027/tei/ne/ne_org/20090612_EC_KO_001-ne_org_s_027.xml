<teiHeader>
<fileDesc>
<titleStmt>
  <title>เบรกขึ้นค่ารถ-เรือ-ราคาสินค้ารัฐชี้รอน้ำมันนิ่ง  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-12 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090612/16802/%e0%b9%80%e0%b8%9a%e0%b8%a3%e0%b8%81%e0%b8%82%e0%b8%b6%e0%b9%89%e0%b8%99%e0%b8%84%e0%b9%88%e0%b8%b2%e0%b8%a3%e0%b8%96%e0%b9%80%e0%b8%a3%e0%b8%b7%e0%b8%ad%e0%b8%a3%e0%b8%b2%e0%b8%84%e0%b8%b2%e0%b8%aa%e0%b8%b4%e0%b8%99%e0%b8%84%e0%b9%89%e0%b8%b2%e0%b8%a3%e0%b8%b1%e0%b8%90%e0%b8%8a%e0%b8%b5%e0%b9%89%e0%b8%a3%e0%b8%ad%e0%b8%99%e0%b9%89%e0%b8%b3%e0%b8%a1%e0%b8%b1%e0%b8%99%e0%b8%99%e0%b8%b4%e0%b9%88%e0%b8%87.html  </bibl>
</sourceDesc>
</fileDesc>
</teiHeader>
<news>
<headline>เบรกขึ้นค่ารถ-เรือ-ราคาสินค้ารัฐชี้รอน้ำมันนิ่ง</headline>
<lead><orgName>พาณิชย์</orgName>เบรกขึ้นราคา "นมผง-น้ำมันปาล์ม" เหตุราคาวัตถุดิบยังผันผวน ด้าน "<orgName>คมนาคม</orgName>" รออีก 1-2 สัปดาห์ราคาน้ำมันนิ่ง ก่อนพิจารณาการปรับขึ้นค่าโดยสารรถ-เรือ</lead>
<neck></neck>
<body><p>นายยรรยง พวงราช อธิบดี<orgName>กรมการค้าภายใน</orgName> เปิดเผยว่า ขณะนี้มีสินค้า 2 รายการที่ทำหนังสือขอปรับขึ้นราคาสินค้าได้แก่ นมผงสำเร็จรูปสูตรพิเศษ(นมผงพรีเมียม) และน้ำมันปาล์มขนาดบรรจุขวด 1 ลิตร จากราคาเดิมขวดละ 38 บาท โดยอ้างว่าต้นทุนวัตถุดิบปรับสูงขึ้น แต่<orgName>กรมการค้าภายใน</orgName>ยังไม่มีการพิจาณาให้สินค้าทั้ง 2 รายการปรับขึ้นราคา เนื่องจากราคาวัตถุดิบยังมีผันผวน ต้องรอให้ราคาของวัตถุดิบนิ่งก่อนจึงจะสามารถพิจารณาได้ ดังนั้นจึงไม่ใช่เหตุผลในการปรับขึ้นราคาสินค้าแต่อย่างใด</p>

 <p>นางพรทิวา นาคาศัย รัฐมนตรีว่าการ<orgName>กระทรวงพาณิชย์</orgName> กล่าวว่า กรณีที่ราคาน้ำมันดิบปรับตัวสูงขึ้นอย่างต่อเนื่องนั้น ได้กำชับให้กรมการค้าภายใน ดูแลเรื่องราคาสินค้าไม่ให้เกิดการฉวยโอกาสขึ้นราคา และเชื่อว่าราคาน้ำมันที่สูงขึ้น ยังไม่กระทบราคาสินค้า เนื่องจากวัตถุดิบส่วนใหญ่ยังคงเป็นวัตถุดิบที่มีต้นทุนเดิม</p>

<p> ด้านนายชลอ คชรัตน์ อธิบดี<orgName>กรมการขนส่งทางน้ำและพาณิชยนาวี</orgName> (<orgName>ขน.</orgName>) กล่าวว่า กรมยังไม่พิจารณาปรับขึ้นค่าเรือโดยสารตามที่ผู้ประกอบการขอปรับค่าโดยสารอีกระยะละ 2 บาท เพราะต้องการให้ราคาดีเซลทรงตัวไปอีกระยะก่อน โดยปัจจุบันราคาดีเซลอยู่ที่ลิตรละ 26.79 บาท รวมทั้งต้องการสำรวจปริมาณผู้โดยสารที่ใช้บริการเพื่อนำมาประกอบการพิจารณาการขึ้นค่าเรือโดยสารด้วย ซึ่งการประชุมพิจารณาค่าเรือโดยสารจะมีขึ้นในเดือนกรกฎาคมนี้</p>

 <p>นายชัยศักดิ์ อังค์สุวรรณ รองปลัด<orgName>กระทรวงคมนาคม</orgName> ในฐานะประธาน<orgName>คณะกรรมการควบคุมการขนส่งทางบกกลาง</orgName> กล่าวว่า ขณะนี้ได้มอบให้<orgName>กรมการขนส่งทางบก</orgName>ไปพิจารณารวบรวมข้อมูลการขึ้นราคาน้ำมันว่าอยู่ในระดับที่ต้องขึ้นค่าโดยสารหรือไม่ อย่างไรก็ตาม เบื้องต้นพบว่าราคาน้ำมันปัจจุบันยังปรับขึ้นไม่ถึงระดับที่ต้องขึ้นค่าโดยสาร ประกอบกับราคาน้ำมันยังไม่นิ่ง จึงต้องรอให้ราคานิ่งอีก 1-2 สัปดาห์</p></body>
</news>
