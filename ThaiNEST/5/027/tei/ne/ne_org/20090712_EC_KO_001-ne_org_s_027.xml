<teiHeader>
<fileDesc>
<titleStmt>
  <title>กำชับ7แบงก์ขายพันธบัตรตามคิวห้ามล็อกให้ลูกค้า-คาดครึ่งวันแรกได้ยอดสรุป  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-12 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090712/20214/%e0%b8%81%e0%b8%b3%e0%b8%8a%e0%b8%b1%e0%b8%9a7%e0%b9%81%e0%b8%9a%e0%b8%87%e0%b8%81%e0%b9%8c%e0%b8%82%e0%b8%b2%e0%b8%a2%e0%b8%9e%e0%b8%b1%e0%b8%99%e0%b8%98%e0%b8%9a%e0%b8%b1%e0%b8%95%e0%b8%a3%e0%b8%95%e0%b8%b2%e0%b8%a1%e0%b8%84%e0%b8%b4%e0%b8%a7%e0%b8%ab%e0%b9%89%e0%b8%b2%e0%b8%a1%e0%b8%a5%e0%b9%87%e0%b8%ad%e0%b8%81%e0%b9%83%e0%b8%ab%e0%b9%89%e0%b8%a5%e0%b8%b9%e0%b8%81%e0%b8%84%e0%b9%89%e0%b8%b2%e0%b8%84%e0%b8%b2%e0%b8%94%e0%b8%84%e0%b8%a3%e0%b8%b6%e0%b9%88%e0%b8%87%e0%b8%a7%e0%b8%b1%e0%b8%99%e0%b9%81%e0%b8%a3%e0%b8%81%e0%b9%84%e0%b8%94%e0%b9%89%e0%b8%a2%e0%b8%ad%e0%b8%94%e0%b8%aa%e0%b8%a3%e0%b8%b8%e0%b8%9b.html  </bibl>
</sourceDesc>
</fileDesc>
</teiHeader>
<news>
<headline>กำชับ7แบงก์ขายพันธบัตรตามคิวห้ามล็อกให้ลูกค้า-คาดครึ่งวันแรกได้ยอดสรุป</headline>
<lead>"กรณ์" กำชับ<orgName>สบน.</orgName> จี้แบงก์ขายให้ผู้มีสิทธิและกดบัตรคิวเท่านั้น ไม่เชื่อขายหมดภายใน 15 นาที พร้อมตั้งทีมรับแจ้งปัญหา ระบุพร้อมเข้าไปแก้ไขทันที คาดครึ่งวันแรกได้ยอดสรุปรวมทั้งหมด</lead>
<neck></neck>
<body><p>นายจักรกฤษฎิ์ พาราพันธกุล รองผู้อำนวยการ<orgName>สำนักงานบริหารหนี้สาธารณะ</orgName>(<orgName>สบน.</orgName>) เปิดเผยว่า การจำหน่ายพันธบัตรออมทรัพย์ไทยเข้มแข็งงวดแรกระหว่างวันที่ 13-14 กรกฎาคม 2552 ซึ่งเป็นการเปิดให้ผู้สูงอายุที่มีอายุตั้งแต่ 60 ปีขึ้นไปจองซื้อก่อนในวงเงินขั้นต่ำ 1 หมื่นบาท แต่ไม่เกิน 1 ล้านบาท รวมวงเงิน 1.5 หมื่นล้านบาทนั้น นายกรณ์ จาติกวณิช รัฐมนตรีว่าการ<orgName>กระทรวงการคลัง</orgName>ได้กำชับให้ <orgName>สบน.</orgName> แจ้งไปยังธนาคารพาณิชย์ทั้ง 7 แห่ง ที่ได้รับคัดเลือกให้เป็นผู้แทนจำหน่ายพันธบัตรว่า ให้ขายหน้าเคาน์เตอร์เท่านั้นและต้องจัดสรรให้ประชาชนที่มาเข้าคิวและกดบัตรคิวเท่านั้น โดยไม่ให้กันไว้เพื่อจำหน่ายให้เฉพาะลูกค้าของธนาคาร</p>

 <p>"ไม่เชื่อว่าพันธบัตรของแต่ละสาขาจะขายหมดภายใน 15 นาทีตามที่มีข่าวออกมา น่าจะใช้เวลาอย่างน้อย 1-2 ชั่วโมง เพราะผู้สูงอายุส่วนใหญ่คงไม่ซื้อรายละ 1 ล้านบาท โดย<orgName>กระทรวงการคลัง</orgName>เองมองว่าอาจเกิดปัญหาในทางปฏิบัติขึ้นจึงตั้งทีมรับแจ้งปัญหาในวันเปิดจำหน่าย และจะประสานไปยังแบงก์เพื่อหาแนวทางแก้ไขหรือชี้แจงข้อเท็จจริงทันที นอกจากนั้นกำหนดให้ทั้ง 7 แบงก์แจ้งยอดการขายในช่วงครึ่งวันแรก หากหมดก็จะได้ประกาศให้ประชาชนรับทราบ แต่หากบางแบงก์ยังขายไม่หมดก็จะให้รายงานยอดอีกครั้งหลังปิดทำการก็จะทราบผลทันทีในวันนั้น" นายจักรกฤษฎิ์ กล่าว</p>

 <p>รอง ผอ.<orgName>สบน.</orgName> กล่าวอีกว่า หากได้รับแจ้งว่าสาขาใดจำหน่ายหมดเร็วภายใน 10-15 นาที ก็ต้องตรวจสอบยอดขายว่าขายวงเงินเท่าใดจำนวนกี่ราย เพราะหากขายให้ 2 รายแต่บอกว่ายอดเงินหมดแล้ว 5 ล้านก็เป็นเรื่องไม่ถูกต้องเพราะส่วนที่เกินก็ต้องเข้าข่ายล็อกไว้ให้ลูกค้าของธนาคารเอง ซึ่งแบงก์นั้นก็จะถูกขึ้นบัญชีดำห้ามจำหน่ายในครั้งต่อไป</p>

 <p>ส่วนที่ไม่มี<orgName>ธนาคารออมสิน</orgName>และ<orgName>ธนาคารเพื่อการเกษตรและสหกรณ์การเกษตร</orgName> (<orgName>ธ.ก.ส.</orgName>) เข้าร่วมด้วย ทั้งที่เป็นธนาคารมีสาขาจำนวนมากและกระจายในต่างจังหวัดเน้นกลุ่มรายย่อยอยู่แล้ว เนื่องจากทั้ง 2 แห่ง ยังมีระบบรองรับไม่พร้อม ก่อนหน้านี้เคยให้จำหน่ายพันธบัตรรัฐบาลก็เกิดปัญหายอดซื้อเข้ามามากเกินกว่าที่กำหนด เนื่องจากการออนไลน์ข้อมูลผิดพลาด จึงเกรงว่าจะเกิดปัญหาซ้ำรอยเดิม จึงให้แบงก์เอกชนที่มีความพร้อมกว่าเข้ามาดำเนินการเพราะทุกแบงก์จะควบคุมยอดที่เข้ามาแต่ละสาขาได้และปรับเปลี่ยนได้ทันท่วงทีหากสาขาใดยอดเหลือก็จะโอนไปให้อีกสาขาหนึ่งได้อย่างรวดเร็ว</p>

<p> สำหรับการเปิดจองซื้อพันธบัตรออมทรัพย์ครั้งที่ 2 จะมีขึ้นในวันที่ 15-16 กรกฎาคม โดยจะเปิดขายให้ผู้สูงอายุและประชาชนทั่วไปซื้อได้ไม่เกินรายละ 1 ล้านบาท และวันที่ 17-21 กรกฎาคม เปิดให้ประชาชนทั่วไปและไม่กำหนดวงเงินขั้นสูง</p></body>
</news>
