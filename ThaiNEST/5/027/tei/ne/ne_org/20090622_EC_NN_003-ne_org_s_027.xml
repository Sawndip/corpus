<teiHeader>
<fileDesc>
<titleStmt>
  <title>ลุ้น"คมนาคม"ไฟเขียว    ขยายรันเวย์ท่าอากาศยานนราธิวาส  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-06-22 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=167002  </bibl>
</sourceDesc>
</fileDesc>
</teiHeader>
<news>
<headline>ลุ้น"<orgName>คมนาคม</orgName>"ไฟเขียว    ขยายรันเวย์ท่าอากาศยานนราธิวาส</headline>
<lead></lead>
<neck></neck>
<body><p>นายสุเทพ อนันตยา รองอธิบดี<orgName>กรมการขนส่งทางอากาศ</orgName> (<orgName>ขอ.</orgName>) ฝ่ายท่าอากาศยาน <orgName>กระทรวงคมนาคม</orgName> เปิดเผยว่า กรมได้มีการเสนอแผนปรับปรุงท่าอากาศยานให้กับ <orgName>กระทรวงคมนาคม</orgName> พิจารณา โดยเฉพาะแผนการการพัฒนาท่าอากาศยาน จ.นราธิวาส ที่จะต่อเติมความยาวทางวิ่ง (รันเวย์)ใช้งบประมาณดำเนินการ 480 ล้านบาท เพื่อรองรับเครื่องบินขนาดใหญ่ ตามโครงการพัฒนาพื้นที่ 3 จังหวัดชายแดนภาคใต้ของรัฐบาล </p>

 <p>"กรมได้เสนอแผนมายัง <orgName>กระทรวงคมนาคม</orgName>ตั้งแต่ช่วงเดือน พฤษภาคม 2552 ที่ผ่านมา โดยวงเงินดังกล่าวได้ผ่านการเห็นชอบจาก <orgName>สำนักงบประมาณ</orgName> และคาดว่า กระทรวงจะเห็นชอบได้ไนเร็วๆนี้ เพราะโครงการดังกล่าวมีความจำเป็นต้องเร่งดำเนินการ เพื่อช่วยส่งเสริมธุรกิจทางด้านภาคใต้ รวมทั้งหากโครงการเสร็จแล้ว จะช่วยให้ชาวมุสลิมได้เดินทางจากสนามบินนราธิวาส บินตรงไปยัง นครเมกกะ ประเทศซาอุดีอาระเบีย เพื่อประกอบพิธีฮัจญ์ ได้อย่างสะดวกขึ้น"นายสุเทพ กล่าว</p> 

 <p>ทั้งนี้ แผนพัฒนาดังกล่าว กรมได้มีการหาผู้รับเหมามาดำเนินโครงการ โดยได้เปิดประกวดราคา และได้<orgName>บริษัท ไทยโพลีคอน จำกัด</orgName> และ<orgName>บริษัท หาดใหญ่ พี.เอส.เอ็ม.</orgName> ก่อสร้าง จำกัด เป็นผู้รับเหมาที่เสนอราคาต่ำสุด ที่ 470 ล้านบาท ตั้งแต่เดือนมกราคม 2552 ที่ผ่านมา และขณะนี้อยู่ระหว่างการเห็นชอบจาก<orgName>กระทรวงคมนาคม</orgName> ซึ่งภายหลังจากการเห็นชอบแล้ว <orgName>กรมฯ</orgName>จะทำสัญญากับผู้รับเหมา และเริ่มลงมือก่อสร้าง </p>

 <p>นายสุเทพกล่าวว่า ในส่วนของท่าอากาศยานนานาชาติกระบี่นั้น กรมจะปรับปรุงอาคารผู้โดยสารหลังเดิมที่ไม่ได้ใช้งานแล้ว เพื่อใช้เป็นอาคารผู้โดยสารระหว่างประเทศ และสร้างทางต่อเชื่อมกับอาคารผู้โดยสารในประเทศหลังใหม่ โดยใช้งบประมาณจำนวน 250 ล้านบาท โดยขณะนี้ได้ผู้รับเหมาเพื่อดำเนินโครงการแล้ว คือ <orgName>ห้างหุ้นส่วนจำกัด งามวงศ์วาน การช่าง</orgName> ซึ่งได้เสนอราคาต่ำสุดที่ 225 ล้านบาท ในการประกวดราคาเมื่อเดือน มกราคม 2552 ที่ผ่านมา ส่วนจะเริ่มดำเนินการก่อสร้างได้เมื่อไรนั้น ขณะนี้ต้องผ่านการเห็นชอบจาก <orgName>กระทรวงคมนาคม</orgName> ก่อน </p></body>
</news>
