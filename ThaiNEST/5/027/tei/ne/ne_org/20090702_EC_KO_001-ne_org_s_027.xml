<teiHeader>
<fileDesc>
<titleStmt>
  <title>แจงเหตุตีกลับรถเมล์สศช.ตอบไม่ชัด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-07-02 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090702/19068/%e0%b9%81%e0%b8%88%e0%b8%87%e0%b9%80%e0%b8%ab%e0%b8%95%e0%b8%b8%e0%b8%95%e0%b8%b5%e0%b8%81%e0%b8%a5%e0%b8%b1%e0%b8%9a%e0%b8%a3%e0%b8%96%e0%b9%80%e0%b8%a1%e0%b8%a5%e0%b9%8c%e0%b8%aa%e0%b8%a8%e0%b8%8a.%e0%b8%95%e0%b8%ad%e0%b8%9a%e0%b9%84%e0%b8%a1%e0%b9%88%e0%b8%8a%e0%b8%b1%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>แจงเหตุตีกลับรถเมล์<orgName>สศช.</orgName>ตอบไม่ชัด</headline>
<lead>"สุเทพ"ย้ำตีกลับข้อเสนอ <orgName>สศช.</orgName> กรณีเช่ารถเมล์ 4 พันคัน เหตุคำตอบไม่ชัดเจน ยันพร้อมรับฟังทุกข้อเสนอ มั่นใจยกเลิกไม่มีปัญหากับพรรคร่วม</lead>
<neck></neck>
<body><p>นายสุเทพ เทือกสุบรรณ รองนายกรัฐมนตรี กล่าวยอมรับว่า ไม่พอใจที่<orgName>คณะกรรมการพัฒนาการเศรษฐกิจและสังคมแห่งชาติ</orgName> (<orgName>สศช.</orgName>) เสนอโครงการเช่าและซ่อมแซมบำรุงรักษารถยนต์โดยสารปรับอากาศใช้ก๊าซธรรมชาติเหลวเป็นเชื้อเพลิง หรือโครงการเช่ารถโดยสารเอ็นจีวี 4,000 คัน เพราะไม่มีคำตอบที่ชัดเจนที่เสนอต่อ<orgName>ที่ประชุมคณะรัฐมนตรี</orgName> (<orgName>ครม.</orgName>) ว่าจะให้เช่าหรือซื้อ โดยสิ่งที่<orgName>คณะกรรมการ สศช.</orgName>เสนอมานั้น ไม่ใช่คำตอบที่ <orgName>ครม.</orgName>มอบไป</p>

 <p>"การบ้านที่ <orgName>ครม.</orgName>ให้ คือให้ไปศึกษาว่าซื้อกับเช่าอย่างไหนคุ้มค่ากว่ากัน หรือทั้งซื้อและเช่า ไม่ได้ก็ขอให้มาบอก <orgName>ครม.</orgName> ซึ่ง <orgName>ครม.</orgName>จะได้ตัดสิน แต่ <orgName>สศช.</orgName>ย้อนกลับมาให้ <orgName>ครม.</orgName>พิจารณา เช่น ให้ดูว่า <orgName>ขสมก.</orgName>เป็นผู้กำกับควบคุมไม่ใช่มาประกอบการเอง ผมจึงบอกไปว่า ถ้าเสนอมาให้ <orgName>ครม.</orgName> ตั้งต้นเรื่องขึ้นอย่างนี้ก็จะวุ่นวายไม่จบ จะมาเถียงเรื่องซื้อหรือเช่าก็ต้องมาถกเรื่อง <orgName>ขสมก.</orgName>อีก ผมจึงให้นำกลับไปทำให้สมบูรณ์ บอกมาเลยว่าทำอย่างไร ถ้าไม่ทำก็ยกเลิก จะได้ไปเถียงกัน ไม่ใช่มาเถียงเรื่องรถเมล์ เพราะรถเมล์ไม่ใช่ปัญหาสุดท้ายของประเทศ" นายสุเทพกล่าว</p>

 <p>ผู้สื่อข่าวถามว่า ถ้าหากให้ยกเลิกพรรคร่วมยอมรับได้หรือไม่ นายสุเทพกล่าวว่า ทุกอย่างอยู่ที่เหตุผล พรรคร่วมรัฐบาลไม่ใช่พรรคต่างรัฐบาล อยู่รัฐบาลเดียวกัน ทุกอย่างต้องมีเหตุผล ถ้าทุกคนมีเหตุผลที่ดี ฟังเหตุผลกันได้ก็ต้องรับกันได้หมด</p>

 <p>ด้านนายศุภชัย ใจสมุทร โฆษก<orgName>พรรคภูมิใจไทย</orgName> กล่าวถึงกรณีที่ <orgName>ครม.</orgName>มีมติให้ <orgName>สศช.</orgName>กลับไปพิจารณาชี้ขาดโครงการรถเมล์เอ็นจีวี 4,000 คัน ว่า <orgName>สศช.</orgName>ไม่สามารถชี้ขาดได้ว่า <orgName>ครม.</orgName>จะมีมติเช่าหรือซื้อ หรือยกเลิกโครงการดังกล่าวได้ เนื่องจากต้องมีการพิจารณาถึงความเหมาะสม ที่สุดแล้ว <orgName>ครม.</orgName>ต้องเป็นผู้ชี้ขาด แต่หากยกเลิกเชื่อว่าจะไม่ส่งผลให้เกิดความขัดแย้งในพรรคร่วม</p>

 <p>สำหรับผลศึกษาของคณะกรรมการ <orgName>สศช.</orgName>ที่เสนอ <orgName>ครม.</orgName>ใน 4 ประเด็น คือ 1.ความเหมาะสมของเส้นทางเดินรถ 145 เส้นทาง 2.ความเหมาะสมของประมาณการปริมาณผู้โดยสารที่ไม่สอดคล้องกับข้อมูลปริมาณผู้โดยสารในช่วงที่ผ่านมา 3.ผลกระทบด้านค่าใช้จ่ายที่เพิ่มขึ้นของผู้ใช้บริการที่มีรายได้น้อย และ 4.ความเหมาะสมของประมาณการรายได้และต้นทุนของโครงการที่สามารถสะท้อนความคุ้มค่าของการลงทุนได้อย่างมีประสิทธิภาพ</p></body>
</news>
