<teiHeader>
<fileDesc>
<titleStmt>
  <title>พาณิชย์ปัดหวัด2009กระทบงานแสดงสินค้า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/17/news_28944287.php?news_id=28944287  </bibl>
</sourceDesc>
</fileDesc>
</teiHeader>
<news>
<headline><orgName>พาณิชย์</orgName>ปัดหวัด2009กระทบงานแสดงสินค้า</headline>
<lead>“ราเชนทร์” เผยไข้หวัดใหญ่ 2009 ไม่กระทบจัดงานแสดงสินค้าใหญ่ในประเทศ มั่นใจลูกค้าแห่ร่วมงานคึกคัก เผยส่งออกครึ่งปีหลังสัญญาณฟื้นตัวชี้ราคาน้ำมัน-ตลาดหุ้นดีดตัวสูง สะท้อนตลาดมีกิจกรรมทางเศรษฐกิจ</lead>
<neck></neck>
<body><p>นายราเชนทร์ พจนสุนทร อธิบดี<orgName>กรมส่งเสริมการส่งออก</orgName> เปิดเผยว่า สถานการณ์ไข้หวัดใหญ่สายพันธุ์ใหม่ 2009 ที่มีผู้ติดเชื้อในประเทศไทยหลายรายนั้นจะไม่กระทบต่อการจัดงานแสดงสินค้าที่กำลังจะมีขึ้น แม้จะมีความเป็นห่วงของนักธุรกิจบางกลุ่ม ที่อาจไม่ต้องการเดินทางมายังประเทศกลุ่มเสี่ยงแต่หากการจัดงานสามารถสร้างความมั่นใจและอำนวยความสะดวกให้กับผู้ซื้อ ที่จะมาร่วมงานได้เพียงพอ เชื่อว่าจะทำให้ปัญหาความกังวลดังกล่าวหมดไป </p>

<p>ทั้งนี้ กรมมีแผนจะจัดงานแสดงสินค้าระดับนานาชาติในช่วงนี้จำนวน 3 งาน ได้แก่ เมดอินไทยแลนด์ งานบางกอกเจมส์ และงานของขวัญของชำร่วย หรือ BIG&BIH จากการหารือกับเอกชนที่ร่วมจัดงาน ได้เสนอแผนสร้างความมั่นใจด้านความปลอดภัยสาธารณสุข การอำนวยความสะดวกในการเดินทางมาร่วมงานและการพักอยู่ในประเทศไทย มากขึ้นเพื่อดึงดูดให้ผู้ซื้อต่างประเทศยืนยันการร่วมงานเหมือนเช่นทุกปี</p>

<p>“ไข้หวัดนี้วงการแพทย์บอกว่าไม่อันตรายอะไร ผู้เสียชีวิตก็มีจำนวนน้อยมาก ส่วนใหญ่เป็นผู้สูงอายุ และการระบาดดังกล่าวผู้ติดเชื้อก็หายเอง แต่เพื่อให้เกิดความมั่นใจ ก็จะต้องนำเสนอแผนดูแลผู้มาร่วมงานที่ชัดเจน ซึ่งยอมรับว่าผู้ซื้อบางราย เช่น ญี่ปุ่น อาจกังวลในเรื่องนี้อยู่บ้าง” นายราเชนทร์ กล่าว </p>

<p>นายราชเชนทร์ กล่าวว่า สำหรับทิศทางการส่งออกครึ่งปีหลังยังไม่ได้ประเมิน แต่สั่งการให้ทูตพาณิชย์รวบรวมข้อมูลและนำเสนอมายังกรม กำหนดให้นำข้อมูลจากวงการค้าและภาวะเศรษฐกิจโดยรวม แต่ละประเทศมาวิเคราะห์ร่วมกัน ซึ่งกรมพร้อมจะปรับแผนกิจกรรมส่งเสริมการส่งออก และกลยุทธ์กระตุ้นส่งออกให้เหมาะสมกับสถานการณ์ในขณะนั้น เช่น หากเศรษฐกิจสหรัฐฟื้น ก็อาจต้องระดมกิจกรรมไปยังตลาดดังกล่าวเพิ่มขึ้น </p>

<p>นายราเชนทร์ กล่าวอีกว่า เบื้องต้นกรมประเมินว่าเศรษฐกิจโลกเริ่มส่งสัญญาณที่ดี วิเคราะห์จากราคาน้ำมันที่ปรับตัวสูงขึ้นเฉลี่ย 70 ดอลลาร์ต่อบาร์เรล และทิศทางตลาดหลักทรัพย์ที่หลายตลาดในต่างประเทศเริ่มมีทิศทางเพิ่มขึ้น สะท้อนว่ามีกิจกรรมทางเศรษฐกิจ มีการใช้จ่ายของผู้บริโภคเพิ่มขึ้นแล้ว ซึ่งกรมยืนยันว่ามาตรการกระตุ้นการส่งออกผ่านแผนที่กรมเสนอมีความจำเป็น ทั้งบายเออร์เครดิต และภาษีมุมน้ำเงินมีความจำเป็น ขณะนี้ได้นำเสนอให้นางพรทิวา นาคาศัย รมว.<orgName>พาณิชย์</orgName> พิจารณาแล้ว</p></body>
</news>
