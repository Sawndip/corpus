<teiHeader>
<fileDesc>
<titleStmt>
  <title>ป่าตองอนุมัติงบ ฯ 5ล้าน ปรับภูมิทัศน์รับไฮซีซัน  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-07-01 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/business/policy/20090701/55942/%e0%b8%9b%e0%b9%88%e0%b8%b2%e0%b8%95%e0%b8%ad%e0%b8%87%e0%b8%ad%e0%b8%99%e0%b8%b8%e0%b8%a1%e0%b8%b1%e0%b8%95%e0%b8%b4%e0%b8%87%e0%b8%9a-%e0%b8%af-5%e0%b8%a5%e0%b9%89%e0%b8%b2%e0%b8%99-%e0%b8%9b%e0%b8%a3%e0%b8%b1%e0%b8%9a%e0%b8%a0%e0%b8%b9%e0%b8%a1%e0%b8%b4%e0%b8%97%e0%b8%b1%e0%b8%a8%e0%b8%99%e0%b9%8c%e0%b8%a3%e0%b8%b1%e0%b8%9a%e0%b9%84%e0%b8%ae%e0%b8%8b%e0%b8%b5%e0%b8%8b%e0%b8%b1%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>ป่าตอง</orgName>อนุมัติงบ ฯ 5ล้าน ปรับภูมิทัศน์รับไฮซีซัน</headline>
<lead>นายก<orgName>เทศมนตรี เมืองป่าตอง</orgName>สั่งทุ่มงบ 5 ล้านบาทปรับภูมิทัศน์ เตรียมรับท่องเที่ยวไฮซีซัน เชื่อมั่นสถานการณ์ฟื้น</lead>
<neck></neck>
<body><p>นายเปี่ยน กี่สิ้น นายก<orgName>เทศมนตรีเมืองป่าตอง</orgName> เปิดเผยว่า จากสถานการณ์ท่องเที่ยวขณะนี้ซึ่งถือว่าค่อนข้างจะได้รับผลกระทบจากปัญหาต่างๆ ไม่ว่าจะเป็นปัญหาภาวะเศรษฐกิจโลก ปัญหาทางด้านการเมืองภายในประเทศ และปัญหาโรคระบาด ซึ่งทำให้นักท่องเที่ยวส่วนหนึ่งชะลอการเดินทาง ภาพรวมอัตราการเข้าพักในพื้นที่ป่าตองขณะนี้มีเพียงประมาณ 40-50 % ซึ่งถือว่าค่อนข้างน้อยมากเมื่อเทียบกับช่วงเดียวกันของปีก่อน</p>

<p>อย่างไรก็ตามแม้ว่าในช่วงนี้นักท่องเที่ยวจะเดินทางเข้ามาน้อยลง แต่เชื่อว่าหลังจากนี้โดยเฉพาะในช่วงฤดูกาลท่องเที่ยวที่จะถึงนี้อัตราการเข้าพักจะดีขึ้นตามลำดับ ซึ่งในส่วนของ<orgName>ป่าตอง</orgName>ถือว่าเป็นแหล่งท่องเที่ยวสำคัญของจังหวัดภูเก็ตและประเทศไทย ดังนั้นเพื่อเตรียมความพร้อมรองรับฤดูกาลท่องเที่ยวที่จะถึงนี้ ในส่วนของ<orgName>เทศบาลเมืองป่าตอง</orgName>ก็ได้มีการจัดทำโครงการปรับภูมิทัศน์บริเวณให้เกิดความสวยงาม เริ่มกันตั้งแต่สองข้างทางถนนที่ใช้เดินทางมายังป่าตองซึ่งได้มีการนำต้นกล้วยอันถือเป็นสัญลักษณ์สื่อให้เข้าใจถึงความหมายและชื่อที่มาของป่าตองปลูกจนถึงตัวเมืองป่าตอง เพื่อให้ทุกคนได้รับทราบว่าขณะนี้ได้เข้าสู่พื้นที่ป่าตองแล้ว</p>

<p>ในส่วนของบริเวณชายหาดป่าตองซึ่งมีกลุ่มอาชีพต่างๆ หลากหลายจำนวนกว่า 20 อาชีพ เช่น เรือลากร่ม เตียงผ้าใบ หมอนวดชายหาด เป็นต้น ก็ได้มีการจัดอบรมให้ความรู้ในการเพิ่มศักยภาพของอาชีพ รวมถึงการชี้แจงทำความเข้าใจเพื่อไม่ให้เกิดการรบกวนนักท่องเที่ยวที่กำลังพักผ่อนอาบแดด หรือการเอารัดเอาเปรียบนักท่องเที่ยวในรูปแบบต่างๆ ในขณะเดียวกันก็ขอความร่วมมือในการช่วยกันดูแลรักษาความสะอาดบริเวณชายหาดเพื่อให้เกิดความสวยงาม แม้ว่าจะมีพนักงานทำความสะอาดคอยดูแลอยู่แล้ว แต่ด้วยจำนวนผู้ที่ใช้พื้นที่มีเป็นจำนวนมาก ดังนั้นจึงอาจจะดูแลได้ไม่ทั่วถึง ก็ต้องอาศัยความร่วมมือจากทางผู้ประกอบการที่อยู่บริเวณชายหาดด้วย นายเปี่ยนกล่าว</p>

<p>นายเปี่ยน ยังกล่าวถึงการดูแลรักษาความสะอาดและการแก้ปัญหากลิ่นเหม็นจากน้ำเสียบริเวณซอยบางลา ซึ่งเป็นแหล่งรวมของสถานบันเทิงและสถานบริการต่างๆ ว่า ที่ผ่านมาก็ได้รับการร้องเรียนในเรื่องดังกล่าวมาสม่ำเสมอ ซึ่งขณะนี้ก็อยู่ระหว่างการดำเนินการแก้ปัญหาเพื่อลดกลิ่นให้หมดไป ซึ่งคิดว่าจะดำเนินการได้แล้วเสร็จก่อนฤดูกาลท่องเที่ยวจะมาถึง และหากประสบความสำเร็จก็จะใช้ในพื้นที่อื่นๆ ต่อไป</p>

<p>ด้านความคืบหน้าของการก่อสร้างถนนผังเมืองสาย ก.ระยะทางประมาณ 3-4 กิโลเมตร ว่า ขณะนี้มีความก้าวหน้าไปมากแล้ว โดยในเบื้องต้นระหว่างรองบประมาณในการก่อสร้างเต็มรูปแบบของกรมทางหลวงชนบทจำนวนประมาณ 300-400 ล้านบาท ซึ่งจะทำเป็นถนนสี่ช่องจราจรและมีการนำสายไฟฟ้าลงดินตลอดทั้งสาย รวมถึงการทำท่อระบบน้ำดีน้ำเสีย โดยมีการขอใช้งบประมาณในปี 2553 แต่เพื่อบรรเทาความเดือดร้อนของพี่น้องประชาชนที่ใช้เส้นทางดังกล่าวทางเทศบาลฯ ก็ได้อนุมัติงบ 5 ล้านบาท ในการบดอัดลูกรัง ซึ่งหากแล้วเสร็จสมบูรณ์ก็จะแก้ปัญหาการจราจรในถนนที่มีอยู่เดิม 2 สาย คือ ถนนทวีวงศ์ กับถนนราษฎร์อุทิศ 200 ปี</p></body>
</news>
