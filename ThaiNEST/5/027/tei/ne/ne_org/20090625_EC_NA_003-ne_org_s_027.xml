<teiHeader>
<fileDesc>
<titleStmt>
  <title>ซี.วี.เอส.ฯ ส่ง น้ำแร่ฟิจิ สู้ เอเวียง  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-25 07:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/business/corporate/20090625/54468/%e0%b8%8b%e0%b8%b5.%e0%b8%a7%e0%b8%b5.%e0%b9%80%e0%b8%ad%e0%b8%aa.%e0%b8%af-%e0%b8%aa%e0%b9%88%e0%b8%87-%e0%b8%99%e0%b9%89%e0%b8%b3%e0%b9%81%e0%b8%a3%e0%b9%88%e0%b8%9f%e0%b8%b4%e0%b8%88%e0%b8%b4-%e0%b8%aa%e0%b8%b9%e0%b9%89-%e0%b9%80%e0%b8%ad%e0%b9%80%e0%b8%a7%e0%b8%b5%e0%b8%a2%e0%b8%87.html  </bibl>
</sourceDesc>
</fileDesc>
</teiHeader>
<news>
<headline><orgName>ซี.วี.เอส.ฯ</orgName> ส่ง น้ำแร่ฟิจิ สู้ เอเวียง</headline>
<lead><orgName>ซี.วี.เอส.ซินดิเคท</orgName> เล็งเศรษฐกิจ-กำลังซื้อ ยังติดลบ ยืดนำเข้าเบียร์ใหม่ปลายปี ส่ง “น้ำแร่ฟิจิ” หัวหอกสร้างรายได้ทดแทนโคโรน่า-มิลเลอร์</lead>
<neck></neck>
<body><p>นายปรีชา ชินรุจน์ กรรมการผู้จัดการ <orgName>บริษัท ซี.วี.เอส.ซินดิเคท จำกัด</orgName> ผู้นำเข้าและจัดจำหน่ายเครื่องดื่มเบียร์โคโรน่า มิลเลอร์ และน้ำแร่ “ฟิจิ” เปิดเผยว่า สภาพเศรษฐกิจ กำลังซื้อ รวมทั้งตัวเลขนักท่องเที่ยวที่ยังอยู่ในภาวะหดตัว ทำให้บริษัทชะลอแผนการนำเข้าเบียร์ใหม่เข้าทำตลาดในช่วงปลายปีนี้ จากเดิมวางแผนนำเข้าตั้งแต่ช่วงปลายปีที่ผ่านมา หรือในต้นปีนี้</p>

<p>ปัจจัยลบดังกล่าวโดยเฉพาะตัวเลขนักท่องเที่ยวที่ลดลงสัมพันธ์โดยตรงกับยอดขายของบริษัทที่ผลิตภัณฑ์ส่วนใหญ่เน้นเจาะตลาดนักท่องเที่ยว และกลุ่มลูกค้าระดับบน ทำให้ยอดขายเบียร์โคโรน่าและมิลเลอร์ลดลงกว่า 20% ในช่วง 5 เดือนแรกที่ผ่านมา</p>

<p>อย่างไรก็ตาม บริษัทได้มีการปรับกลยุทธ์การทำตลาด ด้วยการนำเข้าสินค้าใหม่ การควบคุมค่าใช้จ่ายในการโฆษณา ลดการส่งเสริมการขาย แต่เน้นทำโปรโมชั่นใกล้ชิดลูกค้ามากขึ้น รวมทั้งทำตลาดผ่านพันธมิตรธุรกิจมากขึ้น 
ล่าสุดบริษัทนำเข้าน้ำดื่ม “ฟิจิ วอเตอร์” จากประเทศฟิจิ เตรียมงบ 10 ล้านบาททำการตลาดเจาะตรงกลุ่มเป้าหมายระดับซูเปอร์พรีเมี่ยมโดยตรง อาทิ การแนะนำสินค้าตามงานเอ็คคลูซีฟ อีเว้นท์ ขณะที่ช่องทางจำหน่ายสินค้าเน้นโรงแรมระดับ 5 ดาว ร้านอาหาร ซูเปอร์มาร์เก็ตระดับบนรวมทั้งริการส่งตรงถึงบ้าน เป็นต้น</p>

<p>“น้ำแร่ฟิจิจะเป็นหัวหอกในการสร้างรายได้ทดแทนมิลเลอร์และโคโรน่าที่ยอดขายหายไปถึง 20% เป็นไปตามสภาพการณ์โดยรวมที่การนำเข้าสินค้าทำตลาดในปีนี้ค่อนข้างลำบากเพราะตลาดขาดกำลังซื้อ ในปีนี้เราหวังเพียงรักษายอดขายเทียบเท่าปีที่ผ่านมา “ นายปรีชากล่าว</p>

<p>บริษัทตั้งเป้าหมายครองส่วนแบ่งการตลาด 10% ในตลาดน้ำแร่น้ำแร่นำเข้ามูลค่ากว่า 300 ล้านบาท และมีส่วนแบ่งการตลาดเป็นอันดับ 1 ภายใน 3 ปีข้างหน้า จากปัจจุบันน้ำแร่เอเวียงครองส่วนแบ่งการตลาดสูงสุด ประมาณ 50%
สำหรับตลาดน้ำแร่ในประเทศไทย มีแบรนด์นำเข้ากว่า 10 แบรนด์ เป็นแบรนด์จากประเทศฝรั่งเศส 4-5 แบรนด์ ครองส่วนแบ่งการตลาดรวมกัน 80% และแบรนด์จากประเทศอิตาลี กว่า 10 แบรนด์ ครองส่วนแบ่งการตลาดรวมกัน 5-6% ที่เหลือเป็นแบรนด์จากประเทศอื่นๆ</p>

<p><orgName>บริษัท ซี.วี.เอส.ซินดิเคท</orgName> มีธุรกิจ 2 ส่วน รายได้หลัก 90% มาจากธุรกิจลอจิสติกส์ กล่าวคือ ดูแลการขนส่งระหว่างโรงงานและคลังสินค้าของบริษัทในเครือบุญรอดบริวเวอรี่ อีก 10% มาจากธุรกิจเครื่องดื่ม ปีที่ผ่านมามีรายได้รวมกว่า 1,000 ล้านบาท คาดว่าปีนี้จะไม่มีการเติบโต</p></body>
</news>
