<teiHeader>
<fileDesc>
<titleStmt>
  <title>ซีพีเอ็นกระทุ้งรัฐปลุก ชอปปิง เดสทิเนชั่น  </title>
  <author>กรุงเทพธุรกิจออนไลน์  </author>
</titleStmt>
<publicationStmt>
  <publisher>สำนักข่าวเนชั่น  </publisher>
  <pubPlace>http://www.nationchannel.com  </pubPlace>
  <date>2009-06-30 04:45:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/home/detail/business/corporate/20090630/55733/%e0%b8%8b%e0%b8%b5%e0%b8%9e%e0%b8%b5%e0%b9%80%e0%b8%ad%e0%b9%87%e0%b8%99%e0%b8%81%e0%b8%a3%e0%b8%b0%e0%b8%97%e0%b8%b8%e0%b9%89%e0%b8%87%e0%b8%a3%e0%b8%b1%e0%b8%90%e0%b8%9b%e0%b8%a5%e0%b8%b8%e0%b8%81-%e0%b8%8a%e0%b8%ad%e0%b8%9b%e0%b8%9b%e0%b8%b4%e0%b8%87-%e0%b9%80%e0%b8%94%e0%b8%aa%e0%b8%97%e0%b8%b4%e0%b9%80%e0%b8%99%e0%b8%8a%e0%b8%b1%e0%b9%88%e0%b8%99.html  </bibl>
</sourceDesc>
</fileDesc>
</teiHeader>
<news>
<headline><orgName>ซีพีเอ็น</orgName>กระทุ้งรัฐปลุก ชอปปิง เดสทิเนชั่น</headline>
<lead><orgName>เซ็นทรัลพัฒนา</orgName> ชู "วัน สต็อป ชอปปิง" โตยั่งยืน เมินรายเล็กพาเหรดที่แจ้งเกิดคอมมูนิตี้มอลล์ พร้อมเดินหน้า ปลุกกระแส "SAVE COUNTRY GO SHOPPING"</lead>
<neck></neck>
<body><p>นายกอบชัย จิราธิวัฒน์ กรรมการผู้จัดการใหญ่ <orgName>บริษัท เซ็นทรัลพัฒนา จำกัด (มหาชน)</orgName> หรือ<orgName>ซีพีเอ็น</orgName> ผู้บริหาร<orgName>ศูนย์การค้าเซ็นทรัล พลาซา</orgName> เปิดเผยว่า ยุทธศาสตร์การลงทุนของ<orgName>ซีพีเอ็น</orgName>  ในขณะนี้ บริษัทจะมุ่งผลักดันธุรกิจศูนย์การค้าของ<orgName>ซีพีเอ็น</orgName>เป็นจุดขายทางด้านการท่องเที่ยว หรือเป็น ชอปปิง เดสทิเนชั่น เพื่อร่วมขับเคลื่อนเศรษฐกิจไทยตามนโยบายรัฐที่ต้องการเร่งพลิกฟื้นอุตสาหกรรมท่องเที่ยวให้กลับมาสู่ภาวะปกติโดยเร็ว</p>

<p>ทั้งนี้ ธุรกิจศูนย์การค้าเป็นการลงทุนขนาดใหญ่ สามารถดึงดูดผู้คนเข้ามาในศูนย์ได้เป็นจำนวนมากกว่า 1 แสนคนต่อวัน มีอิทธิพลต่อการเปลี่ยนแปลงทางด้านต่างๆ โดยเฉพาะบริเวณโดยรอบของศูนย์  จะเห็นว่า การเปิดบริการของศูนย์ใหม่ทำให้กิจการรอบข้างตื่นตัว นำสู่การพัฒนา ปรับปรุง เปลี่ยนแปลง และทำให้เมืองนั้นๆ มีเสน่ห์มากขึ้น กลายเป็น "จุดขาย" ใหม่ทางด้านชอปปิง นอกเหนือจากศิลปะ วัฒนธรรม ประจำเมือง</p>

<p>แนะรัฐปลุก"ชอปปิง เดสทิเนชั่น"</p>

<p>นายกอบชัย  กล่าวว่า รัฐบาลจะต้องเร่งผลักดันให้<orgName>ไทย</orgName>เป็นชอปปิงเดสทิเนชั่นอย่างจริงจัง ผ่านมาตรการทางด้านภาษี เช่น ลดภาษีสินค้านำเข้า เพราะขณะนี้เมื่อเปรียบเทียบกับประเทศเพื่อนบ้านอย่าง ฮ่องกง สิงคโปร์  แล้ว<orgName>ไทย</orgName>ไม่ด้อยไปกว่าประเทศคู่แข่งเหล่านี้ ในทางกลับกันยังมีความได้เปรียบทางด้านแหล่งท่องเที่ยวธรรมชาติทำให้มีปริมาณนักท่องเที่ยวสูงกว่าประเทศอื่นในอาเซียนเป็นปกติอยู่แล้ว</p>

<p>สำหรับ ศูนย์การค้าในเครือ<orgName>ซีพีเอ็น</orgName>ที่มีการพัฒนารองรับกลุ่มนักท่องเที่ยวโดยตรง อาทิ การเปิดบริการเซ็นทรัล เฟสติวัล พัทยา บีช ก่อให้เกิดการเปลี่ยนแปลงภาพลักษณ์ของการท่องเที่ยวพัทยา โดยใช้จุดขายด้านการ "ชอปปิงนำ" เป็นแหล่งท่องเที่ยว พักผ่อนหย่อนใจ รองรับกลุ่มครอบครัว ฯลฯ</p>

<p>ปักธงเหนือ-อีสานรับทัวร์ริส</p>

<p>นายกอบชัย  กล่าวต่อไปว่า ในแผนการลงทุนของซีพีเอ็นช่วงปี 2551-2552 นี้จะใช้เม็ดเงินรวมกว่า 1.7 หมื่นล้านบาท ขยายธุรกิจไปยังหัวเมืองหลักด้านการท่องเที่ยว อย่าง เชียงใหม่ เตรียมเปิด เซ็นทรัล เฟสติวัล เชียงใหม่ ไลฟ์สไตล์ชอปปิงคอมเพล็กซ์ มูลค่าการลงทุนกว่า 5,000 ล้านบาท นับเป็นโครงการแห่งที่ 2 ในจังหวัดเชียงใหม่ของกลุ่มเซ็นทรัล</p>

<p>นอกจากนี้ยังได้ลงทุนพัฒนาโครงการเซ็นทรัล พลาซา อุดรธานี มูลค่าโครงการ 5,300 ล้านบาท เป็นไลฟ์สไตล์ ฮับ และเกตเวย์ของอินโดจีน เบื้องต้นเตรียมรองรับกำลังซื้อในช่วงประเทศลาวจัดการแข่งขันกีฬาซีเกมส์ในช่วงปลายปีนี้ คาดว่าจะมีนักท่องเที่ยวจำนวนมากหลั่งไหลเข้ามาใช้บริการ</p>

<p><orgName>ซีพีเอ็น</orgName> ยังเตรียมเม็ดเงินกว่า 3,000 ล้านบาทในการยกเครื่องเซ็นทรัล พลาซา ลาดพร้าวเทียบเท่าเซ็นทรัลเวิลด์ และใช้เงินลงทุนอีก 500 ล้านบาท สำหรับปรับปรุงสาขาปิ่นเกล้าครั้งใหญ่เช่นเดียวกัน</p>

<p>เมินคู่แข่งรายเล็ก</p>

<p>ผู้บริหาร<orgName>ซีพีเอ็น</orgName> กล่าวต่อว่า การแข่งขันของธุรกิจศูนย์การค้าขณะนี้จะเห็นภาพการขยายตัวของศูนย์ขนาดย่อมรูปแบบคอมมูนิตี้มอลล์จำนวนมาก เชื่อว่าไม่กระทบต่อธุรกิจ<orgName>ซีพีเอ็น</orgName> ที่ยึดคอนเซปต์ "วันสต็อปชอปปิง" ในการลงทุน เพราะเชื่อว่าความเป็นศูนย์การค้าขนาดใหญ่และมีวาไรตี้หลากหลาย ครบครันในแหล่งเดียว จะสร้างความได้เปรียบในการเติบโตอย่างต่อเนื่อง</p>

<p>“รูปแบบศูนย์ขนาดเล็ก ดูเหมือนจะขยายตัวได้มาก แต่ในความไม่แตกต่างกันจะทำให้เกิดสงครามราคาเหมือนซื้อสินค้าที่คล้ายๆ กันสุดท้ายก็ต้องมาแข่งกันที่ราคา ขณะที่ศูนย์ใหญ่ลูกค้าจะเข้ามาตลอดเวลา จะเห็นว่าวิกฤติครั้งนี้สร้างผลกระทบกับธุรกิจพอๆ กับครั้งต้มยำกุ้งแต่ปริมาณลูกค้าในศูนย์กลับเพิ่มขึ้นเรื่อยๆ" นายกอบชัย กล่าว</p></body>
</news>
