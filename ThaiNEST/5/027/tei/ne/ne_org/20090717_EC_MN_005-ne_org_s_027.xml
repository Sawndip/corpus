<teiHeader>
<fileDesc>
<titleStmt>
  <title>"กรณ์" ทุ่มงบไทยเข้มแข็ง 1.8 หมื่นล้าน พัฒนาโครงสร้างพื้นฐาน จ.เชียงใหม่  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-07-17 14:25:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000080920  </bibl>
</sourceDesc>
</fileDesc>
</teiHeader>
<news>
<headline>"กรณ์" ทุ่มงบไทยเข้มแข็ง 1.8 หมื่นล้าน พัฒนาโครงสร้างพื้นฐาน จ.เชียงใหม่</headline>
<lead>รมว.<orgName>คลัง</orgName> ฝ่าดงแข้ง-ห่ากระสุน เข้าประชุมร่วมภาคเอกชน ประกาศอัดงบไทยเข้มแข็ง 1.86 หมื่นล้าน ลงพัฒนาพื้นที่ จ.เชียงใหม่ สูงเป็นอันดับ 2 รองจาก กทม. พร้อมจัดสรรเงินเร่งด่วน 84 ล้าน เพื่อบูรณะพระธาตุดอยสุเทพ หลังตรวจพบความเสียหายจากดินทรุดตัว คาดเริ่มได้ในปี 53 ยันไม่ห่วงเสื้อแดงต้าน เพราะต้องการแก้ไขปัญหาโครงสร้างพื้นฐานทุกส่วนของประเทศ</lead>
<neck></neck>
<body><p>นายกรณ์ จาติกวณิช รัฐมนตรีว่าการ<orgName>กระทรวงการคลัง</orgName> เปิดเผยหลังจากการเยี่ยมชมสถานที่พัฒนาดอยสุเทพ ว่า จ.เชียงใหม่ จะได้รับการจัดสรรงบประมาณ จากโครงการเศรษฐกิจไทยเข้มแข็ง เป็นจำนวนทั้งสิ้น 1.86 หมื่นล้านบาท ซึ่งเป็นจังหวัดที่ได้รับการจัดสรรงบประมาณสูงที่สุดในประเทศ รองจาก<orgName>กรุงเทพมหานคร</orgName> (<orgName>กทม.</orgName>) โดยงบประมาณดังกล่าว จะใช้พัฒนาทั้งด้านการศึกษา คมนาคม ระบบน้ำและสถานที่ท่องเที่ยว รวมถึงพระธาตุดอยสุเทพด้วย ที่จะได้รับงบบูรณะจำนวน 84 ล้านบาท ทั้งนี้ทุกโครงการที่มีความพร้อม จะเริ่มดำเนินการได้ทันที ก่อนสิ้นปีงบประมาณ 2553</p>
       
       <p>ซึ่งระหว่างการตรวจเยี่ยมวัดพระธาตุดอยสุเทพ รมว.<orgName>คลัง</orgName> กล่าวกับคณะสื่อมวลชนที่ติดตามว่า พระธาตุดอยสุเทพ ถือเป็นแหล่งท่องเที่ยวสำคัญของเอเชียและเชียงใหม่ จึงให้ความสำคัญกับการพัฒนาแหล่งท่องเที่ยว รวมถึงการใช้งบประมาณจังหวัดเชียงใหม่ผ่านโครงการต่าง ๆ เพื่อใช้ในโครงการป้องกันปัญหาอุทกภัย การฟื้นฟูแหล่งท่องเที่ยว การก่อสร้างถนน การพัฒนาการศึกษา</p>
       
       <p>ทั้งนี้ จากปัญหาฝนตกหนัก ทำให้ดินทรุดและสไลด์ตัว จึงมีผลต่อองค์พระธาตุ รัฐบาลจึงใช้งบประมาณจากโครงการไทยเข้มแข็งจำนวน 84 ล้านบาท เพื่อซ่อมแซมให้องค์พระธาตุเข้มแข็งและมีความมั่นคง คาดว่าจะใช้เวลาซ่อมแซมตลอดปีงบประมาณ 2553</p>
       
       <p>อย่างไรก็ตาม ในการตรวจเยี่ยม<orgName>วัดพระธาตุดอยสุเทพ</orgName>และการลงพื้นที่ในจังหวัดเชียงใหม่ของรัฐมนตรีว่าการ<orgName>กระทรวงการคลัง</orgName> ได้มีกลุ่มคนเสื้อแดงได้พยายามไปประท้วง โห่ร้องรบกวนคณะของนายกรณ์อยู่ตลอด ซึ่งนายกรณ์ บอกว่า เดินทางไปตรวจราชการที่จังหวัดเชียงใหม่ด้วยความบริสุทธิ์ใจ เพื่อต้องการมาลงพื้นที่เพื่อดูโครงการต่างๆ และมอบนโยบายให้ผู้บริหารหน่วยงานที่เกี่ยวข้องให้เดินหน้าโครงการต่างๆ เพื่อให้ประชาชนส่วนใหญ่ได้รับประโยชน์จากการลงทุน</p>
       
       <p>นอกจากนี้ รัฐมนตรีว่าการ<orgName>กระทรวงการคลัง</orgName>ยังได้เดินทางไปดูแพนด้าน้อยที่สวนสัตว์เชียงใหม่ และระบุว่า รัฐบาลจะมีการจัดสรรงบประมาณส่วนหนึ่งในการปรับปรุงสวนสัตว์เชียงใหม่ด้วย</p>
       
       <p>ล่าสุด เมื่อเวลา 14.30 น. มีรายงานข่าวว่า แกนนำ<orgName>กลุ่มเสื้อแดง</orgName> จ.เชียงใหม่ ยังไม่ละความพยายามปลุกระดมขับไล่ รมว.<orgName>คลัง</orgName> โดยพบว่า มีการปลุกระดมกำลังเพื่อระดมคนผ่านวิทยุชุมชนคลื่น FM 92.50 MHz และได้เคลื่อนกำลังพลจากหน้าโรงแรมแกรนด์วโรรสพาเลซ มายังที่บริเวณหอประชุม ม.เชียงใหม่ เพื่อขับไล่ รมว.<orgName>คลัง</orgName> ที่มีกำหนดเดินทางเข้าร่วมประชุมพบปะภาคเอกชนของ จ.เชียงใหม่ ในช่วงบ่าย</p>
       
       <p>ทั้งนี้ เจ้าหน้าที่ได้กัน<orgName>กลุ่มเสื้อแดง</orgName>ไว้ที่บริเวณทางแยก ถ.นิมมานเหมินท์ ตัดกับ ถ.สุเทพ เพื่อไม่ให้เข้าไปใกล้ที่ประชุม ซึ่งทราบว่าขณะนี้ รมว.<orgName>คลัง</orgName> ได้เข้าไปพบปะกับภาคเอกชนของ จ.เชียงใหม่ เรียบร้อยแล้ว โดยมีกำลังเจ้าหน้าที่ตำรวจทั้งในและนอกเครื่องแบบจาก จ.เชียงใหม่ และจังหวัดใกล้เคียง ต่างระดมกำลังรักษาความปลอดภัยอย่างเข้มงวด</p>
       
      <p> อย่างไรก็ตาม ทางแกนนำ<orgName>กลุ่มเสื้อแดง</orgName> จ.เชียงใหม่ ยังคงระดมคนให้ออกมาสมทบให้มากขึ้น โดยอ้างว่ามี นายอภิสิทธิ์ เวชชาชีวะ นายกรัฐมนตรี เดินทางมาที่ จ.เชียงใหม่ ด้วย โดย<orgName>กลุ่มเสื้อแดง</orgName>ส่วนใหญ่ใช้รถจักรยานยนต์ มีการบีบแตรเสียงดัง และตะโกนขับไล่รัฐบาล รวมถึงใช้คำด่าทอเจ้าหน้าที่ตลอดเวลา</p></body>
</news>
