<teiHeader>
<fileDesc>
<titleStmt>
  <title>คลังกู้เงินเพิ่มเป็น 9.5 แสนล้าน  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-06-26 10:08:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.manager.co.th/Business/ViewNews.aspx?NewsID=9520000072246  </bibl>
</sourceDesc>
</fileDesc>
</teiHeader>
<news>
<headline><orgName>คลัง</orgName>กู้เงินเพิ่มเป็น 9.5 แสนล้าน</headline>
<lead><orgName>คลัง</orgName>เซ็นวันนี้ เอ็มโอยู 7 แบงก์ขายพันธบัตรออมทรัพย์ไทยเข้มแข็ง 5 หมื่นล้านบาท เริ่ม 13-21 ก.ค.นี้ ส่วนแผนก่อหนี้ปรับใหม่เหลือ 1.375 ล้านล้านบาท เหตุรัฐวิสาหกิจกู้ลงทุนน้อยลง แต่ทำให้รัฐกู้มากเป็นประวัติการณ์จาก 8 แสนล้าน เป็น 9.5 แสนล้าน</lead>
<neck></neck>
<body><p>นายพงษ์ภาณุ เศวตรุนทร์ ผู้อำนวยการ <orgName>สำนักบริหารหนี้สาธารณะ</orgName> (<orgName>สบน.</orgName>) เปิดเผยว่า รมว.<orgName>คลัง</orgName> เตรียมลงนามในบันทึกความตกลงว่าด้วยการจำหน่ายพันธบัตรออมทรัพย์ไทยเข้มแข็ง วงเงิน 5 หมื่นล้านบาท กับธนาคารพาณิชย์ 7 แห่งวันนี้ (26 มิ.ย.) กับ <orgName>ธนาคารกรุงเทพ</orgName> <orgName>ธนาคารไทยพาณิชย์</orgName> <orgName>ธนาคารกสิกรไทย</orgName> <orgName>ธนาคารกรุงไทย</orgName> <orgName>ธนาคารนครหลวงไทย</orgName> <orgName>ธนาคารกรุงศรีอยุธยา</orgName> และ<orgName>ธนาคารทหารไทย</orgName> ซึ่งวงเงินพันธบัตรที่จะจัดสรรให้ธนาคารแต่ละแห่งจะขึ้นอยู่กับสัดส่วนเงินฝาก</p>
       
       <p>พันธบัตรออมทรัพย์ดังกล่าวมีอายุ 5 ปี จะเปิดจำหน่ายวันที่อัตราดอกเบี้ยจ่ายเป็นแบบขั้นบันได โดย 2 ปีแรกอัตราดอกเบี้ย 3% ส่วนปีที่ 3 อัตราดอกเบี้ย 4% และปีที่ 4-5 อัตราดอกเบี้ย 5% หรือเฉลี่ยอัตราดอกเบี้ยอยู่ที่ประมาณ 4.0%</p>
       
       <p>นายจักรกฤศฎิ์ พาราพันธกุล รองผู้อำนวยการ<orgName>สำนักงานบริหารหนี้สาธารณะ</orgName> (<orgName>สบน.</orgName>) กล่าวเสริมว่า ได้แบ่งการขายพันธบัตรดังกล่าวเป็น 3 ช่วง คือ ช่วงแรก ระหว่างวันที่ 13-14 ก.ค.นี้ วงเงิน 15,000 ล้านบาท จะเปิดขายสำหรับผู้สูงอายุตั้งแต่ 60 ปีขึ้นไป สามารถซื้อได้ขั้นต่ำตั้งแต่ 10,000 บาทถึง 1 ล้านบาท ช่วงที่ 2 ระหว่างวันที่ 15-16 ก.ค.สำหรับผู้สูงอายุและผู้มีสิทธิ์อื่นๆ เช่น <orgName>องค์กรการกุศลหรือมูลนิธิ</orgName> วงเงิน 15,000 ล้านบาท สามารถซื้อได้ขั้นต่ำตั้งแต่ 10,000 บาท ถึง 1 ล้านบาท และช่วงที่ 3 ระหว่างวันที่ 17-21 ก.ค. ยกเว้นวันหยุดเสาร์-อาทิตย์ วงเงิน 20,000 ล้านบาท ซึ่งขายให้กับประชาชนทั่วไปที่สนใจกำหนดวงเงินขั้นต่ำที่ 10,000 บาท แต่ไม่จำกัดวงเงินขั้นสูง</p>
       
       <p>“คาดว่า พันธบัตรที่ออกมาดังกล่าวนี้ จะไม่มีผลกระทบต่ออัตราดอกเบี้ยในตลาดมากนัก เพราะขณะนี้ธนาคารต่างมีสภาพคล่องล้นอยู่แล้ว ขณะที่กลุ่มผู้ซื้อ เป็นกลุ่มประชาชนทั่วไป ไม่ใช่สถาบันการเงินแต่อย่างใด” นายจักรกฤศฎิ์ กล่าว</p>
       
       <p>***ปรับแผนก่อหนี้เหลือ 1.375 ล้านล้าน</p>
       
      <p> นายกรณ์ จาติกวณิช รมว.<orgName>คลัง</orgName> ในฐานะประธานคณะกรรมการและกำกับหนี้สาธารณะ เปิดเผยภายหลังการพิจารณารับแผนการก่อหนี้ปี 2552 ใหม่ หลังจากภาครัฐมีการกู้เงินมาใช้จ่ายกระตุ้นเศรษฐกิจใหม่และมีการปรับลดวงเงินลงทุนของรัฐวิสาหกิจบางแห่งทำให้มีความจำเป็นใช้เงินกู้น้อยลง ส่งผลวงเงินก่อหนี้รวมมีการปรับเปลี่ยนเล็กน้อยจาก 1.396 ล้านล้านบาท เป็น 1.375 ล้านล้านบาท ซึ่งจะเสนอให้ที่ประชุม<orgName>คณะรัฐมนตรี</orgName> (<orgName>ครม.</orgName>) พิจารณาอีกครั้งในสัปดาห์หน้า</p>
       
       <p>อย่างไรก็ตาม แผนก่อหนี้ดังกล่าวเป็นการกู้เงินใหม่ 9.5 แสนล้านบาท จากเดิมที่กู้ 8 แสนล้านบาท โดยได้รวมในส่วนของ พ.ร.ก.เงินกู้อีก 1.5 แสนล้านบาท จาก 4 แสนล้านบาท ซึ่งเป็นส่วนที่ต้องนำมาชดเชยเงินคงคลังในปีนี้ ที่เหลือเป็นการกู้เพื่อรีไฟแนนซ์หนี้เดิม ส่วนในปีงบประมาณ 2553 น่าจะมีเพดานการก่อหนี้ในระดับใกล้เคียงกัน เนื่องจากมีส่วนของการกู้ขาดดุล 3.5 แสนล้านบาท รวมกับการกู้เงินตาม พ.ร.ก.อีก 2 แสนล้านบาท รวมเป็นการกู้โดยตรง 5.5 แสนล้านบาท</p>
       
       <p>“การบริหารหนี้ภาครัฐ ซึ่งมีทั้งการบริหารเงินคงคลัง การกู้เงินตามแผนไทยเข้มแข็ง การบริหารหนี้รัฐวิสาหกิจ และการออกพันธบัตรขายให้ประชาชน ต้องดูแลให้เหมาะสมรวมทั้งให้<orgName>สำนักงานบริหารหนี้สาธารณะ</orgName> (<orgName>สบน.</orgName>) เตรียมพร้อมรับผลกระทบที่จะเกิดขึ้นด้วย โดยเฉพาะความเสี่ยงจากการที่เงินขาดมือ จึงต้องมี พ.ร.ก.และ พ.ร.บ.กู้เงิน 8 แสนล้านบาท เป็นเครื่องมือเพื่อให้การบริหารหนี้มีความยืดหยุ่นได้มากขึ้น” นายกรณ์ กล่าว</p></body>
</news>
