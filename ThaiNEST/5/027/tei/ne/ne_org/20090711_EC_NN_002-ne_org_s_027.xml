<teiHeader>
<fileDesc>
<titleStmt>
  <title>"อัญมณี"ปรับแผนฝ่าวิกฤติรุกเพิ่มสัดส่วนลูกค้าตลาดใหม่หวังศก.ฟื้นดันธุรกิจโตปีหน้า  </title>
  <author>แนวหน้า  </author>
</titleStmt>
<publicationStmt>
  <publisher>แนวหน้า  </publisher>
  <pubPlace>http://www.naewna.com  </pubPlace>
  <date>2009-07-11 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.naewna.com/news.asp?ID=169713  </bibl>
</sourceDesc>
</fileDesc>
</teiHeader>
<news>
<headline>"อัญมณี"ปรับแผนฝ่าวิกฤติรุกเพิ่มสัดส่วนลูกค้าตลาดใหม่หวังศก.ฟื้นดันธุรกิจโตปีหน้า</headline>
<lead></lead>
<neck></neck>
<body><p>นางวิลาวัลย์ อติชาติ ผู้อำนวยการ<orgName>สถาบันวิจัยและพัฒนาอัญมณีและเครื่องประดับแห่งชาติ(องค์กรมหาชน)</orgName> กล่าวว่า ภาพรวมการส่งออกอัญมณีและเครื่องประดับ ไม่นับรวมทองคำ ช่วง 5 เดือนแรกของปีนี้ เติบโตลดลง 19.29% มีมูลค่าส่งออก 52,764 ล้านบาท เมื่อเทียบกับช่วงเดียวกันของปีที่ก่อนที่มีมูลค่า 75,376 ล้านบาท เพราะได้รับผลกระทบจากปัจจัยลบทางเศรษฐกิจโลก ที่ส่งผลให้บางประเทศชะลอการสั่งซื้อสินค้าออกไป โดยเฉพาะตลาดหลักอย่าง<orgName>สหรัฐ</orgName> <orgName>ญี่ปุ่น</orgName> และกลุ่มประเทศในยุโรป แต่จากสัญญาณเศรษฐกิจที่คาดว่าจะฟื้นตัวในไตรมาส 3 และ 4 คาดว่าจะส่งผลดีต่อธุรกิจอัญมณีและเครื่องประดับให้กลับมีเติบโตเป็นบวกได้ในปี 2553 </p>

 <p>"สถานการณ์ดังกล่าวทำให้ทางผู้ประกอบการต้องปรับแผนการส่งออกใหม่ โดยมุ่งส่งออกไปตลาดใหม่เพิ่มขึ้น เช่น <orgName>รัสเซีย</orgName> <orgName>กาตาร์</orgName> <orgName>สหรัฐอาหรับเอมิเรตส์</orgName> และ<orgName>ออสเตรเลีย</orgName> เพื่อทดแทนกลุ่มประเทศที่ชะลอการสั่งซื้อสินค้า แต่การที่ตลาดหลักยังชะลอการสั่งซื้อทำให้ภาพรวมธุรกิจอัญมณีและเครื่องประดับยังปรับตัวไปในทิศทางที่ไม่ดีนัก จึงคาดว่าปีนี้การส่งออกยังคงชะลอตัวที่ 12% มีมูลค่า 1.4 แสนล้านบาท ปรับตัวลดลงจากปีก่อนที่มีมูลค่า 1.6 แสนล้านบาท" นางวิลาวัลย์ กล่าว </p>

 <p>สำหรับความคืบหน้าการย้ายสำนักงานของสถาบันฯ จากเดิมที่ใช้อาคารคณะวิทยาศาสตร์ จุฬาลงกรณ์มหาวิทยาลัย มาอยู่ที่อาคาร ไอ ที พี ย่านสีลม ล่าสุดมีการเซ็นสัญญาเช่า-ซื้ออาคารจาก<orgName>บรรษัทบริหารสินทรัพย์ไทย</orgName>(<orgName>บสท.</orgName>) ในราคาพิเศษ โดยจะแบ่งจ่ายออกเป็นงวดๆหลังได้รับเงินสนับสนุน 150 ล้านบาท จาก<orgName>กระทรวงพาณิชย์</orgName>แล้ว เบื้องต้นจะนำเงิน 80 ล้านบาท มาแบ่งจ่ายค่าเช่างวดแรก 50 ล้านบาท ให้กับ บสท. ส่วนอีก 30 ล้านบาท จะนำมาปรับปรุงอาคาร ส่วนงวดที่ 2 จะเริ่มจ่ายอีก 40 ล้านบาท ให้กับ <orgName>บสท.</orgName>ในปี 2553 </p>

 <p>"เชื่อว่าหลังย้ายสำนักงานมายังย่าน ถ.สีลม จะส่งผลให้ธุรกิจอัญมณีและเครื่องประดับในย่านดังกล่าวมีมูลค่าเพิ่มขึ้นในปีหน้าไม่ต่ำกว่า 10-20% จากปัจจุบันมีมูลค่าอยู่ที่กว่า 50,000 ล้านบาท เนื่องจากจะมีการโปรโมทธุรกิจร่วมกับภาครัฐ เช่น <orgName>ททท.</orgName> ขณะที่ภายในสำนักงานจะมี<orgName>ศูนย์วิเคราะห์ตรวจสอบอัญมณีและโลหะมีค่า</orgName> <orgName>ศูนย์ฝึกอบรม</orgName> <orgName>ศูนย์ข้อมูลธุรกิจอุตสาหกรรม</orgName> และห้องเรียนด้านอัญมณีศาสตร์ ซึ่งจากภาวะเศรษฐกิจที่ชะลอตัวจึงได้ลดค่าตรวจสอบลง 40% และค่าอบรม 25% เพื่อช่วยเหลือผู้ประกอบการ" นางวิลาวัลย์ กล่าว </p></body>
</news>
