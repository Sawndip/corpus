<teiHeader>
<fileDesc>
<titleStmt>
  <title>บัณฑูรชี้2บ่อเกิดวิกฤติประเทศถ่วงแก้ปัญหา-ทำต่างชาติหนีลงทุน  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-13 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090613/16832/%e0%b8%9a%e0%b8%b1%e0%b8%93%e0%b8%91%e0%b8%b9%e0%b8%a3%e0%b8%8a%e0%b8%b5%e0%b9%892%e0%b8%9a%e0%b9%88%e0%b8%ad%e0%b9%80%e0%b8%81%e0%b8%b4%e0%b8%94%e0%b8%a7%e0%b8%b4%e0%b8%81%e0%b8%a4%e0%b8%95%e0%b8%b4%e0%b8%9b%e0%b8%a3%e0%b8%b0%e0%b9%80%e0%b8%97%e0%b8%a8%e0%b8%96%e0%b9%88%e0%b8%a7%e0%b8%87%e0%b9%81%e0%b8%81%e0%b9%89%e0%b8%9b%e0%b8%b1%e0%b8%8d%e0%b8%ab%e0%b8%b2%e0%b8%97%e0%b8%b3%e0%b8%95%e0%b9%88%e0%b8%b2%e0%b8%87%e0%b8%8a%e0%b8%b2%e0%b8%95%e0%b8%b4%e0%b8%ab%e0%b8%99%e0%b8%b5%e0%b8%a5%e0%b8%87%e0%b8%97%e0%b8%b8%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>บัณฑูรชี้2บ่อเกิดวิกฤติประเทศถ่วงแก้ปัญหา-ทำต่างชาติหนีลงทุน</headline>
<lead>"บัณฑูร" ชี้ปมวิกฤติชาติ มาจากกติกาหลักไม่นิ่ง ทำรัฐบาลเสียสมาธิแก้ปัญหาประเทศ และรัฐไม่มีอำนาจเด็ดขาด ด้านกรณ์ เชื่อไตรมาส 4 เศรษฐกิจเริ่มฟื้น ระบุสภาพคล่องมีมากพอใช้กระตุ้นเศรษฐกิจ ชี้บาทอ่อนระยะยาวไม่เกิดประโยชน์</lead>
<neck></neck>
<body><p>นายบัณฑูร ล่ำซำ ประธานเจ้าหน้าที่บริหาร <orgName>ธนาคารกสิกรไทย</orgName> บรรยายในหัวข้อ "กระบวนการยุติธรรมช่วยแก้วิกฤติเศรษฐกิจได้อย่างไร" ที่สถาบันพัฒนาข้าราชการ<orgName>ฝ่ายตุลาการศาลยุติธรรม</orgName> ว่าการบริหารระบบเศรษฐกิจโดยรวมกับ<orgName>กระบวนการยุติธรรม</orgName>ของประเทศไทยยังมีข้อด้อยเมื่อเทียบกับต่างประเทศ และไม่ว่าใครมาเป็นรัฐบาลก็ไม่มีกรอบกติกาที่นิ่งให้ทำงานได้ ขณะที่โจทย์เศรษฐกิจ การศึกษาหรือระบบต่างๆ มีมหาศาล</p>

 <p>ดังนั้นจะเห็นว่า เมื่อมีการประเมินประเทศไทยก็ถอยหลังลงไปทุกที ไม่ว่ารัฐบาลใดเข้ามาจะเจอโจทย์ 2 ข้อ คือ 1.การมีอำนาจที่ไม่เบ็ดเสร็จเด็ดขาด เป็นพรรคร่วม ต้องต่อรองตลอดเวลา ไม่สะดวกในการจัดการปัญหาให้ครบวงจร และข้อ 2 กติกาใหญ่ของ<orgName>ไทย</orgName>ยังไม่นิ่ง อย่างเรื่องรัฐธรรมนูญก็พูดกันตลอดเวลา พอใครแพ้ต้องบอกว่ากติกาไม่ดี รัฐธรรมนูญไทยเปลี่ยนมาไม่รู้กี่รอบต่อกี่รอบ ซึ่งเมื่อกติกาไม่นิ่งใครจะมาแก้ปัญหาก็ไม่เต็มเม็ดเต็มหน่วย ที่ผ่านมาแค่แก้ปัญหาเศรษฐกิจก็หมดเวลาแล้ว ทำได้แค่ดับไฟเท่านั้น</p>

 <p>"ผมคิดว่าประเทศตอนนี้อยู่ในระดับวิกฤติขั้นหนึ่งแล้ว ต่อไปถ้าเรายังไม่มีกติกาที่ชัดเจนต่างชาติเขาก็ไม่อยากจะมาลงทุนเราก็ไม่รู้ว่าเขาจะเปลี่ยนความคิดว่าประเทศไทยยังน่าลงทุนเมื่อไร ที่สำคัญคือเมื่อความคิดเปลี่ยนแล้วแก้ไขยาก" นายบัณฑูร กล่าวและว่า การกู้เงิน 4 แสนล้านบาทเพื่อกระตุ้นเศรษฐกิจก็เป็นหนทางที่ทุกรัฐบาลต้องหยิบขึ้นมาใช้ตอนนี้ แต่ขึ้นอยู่กับว่าใครจะบริหารจัดการได้ดีกว่ากัน ส่วนตัวเชื่อว่าเศรษฐกิจไทยครึ่งปีหลังจะเริ่มดีขึ้น เพราะขณะนี้มีสัญญาณมาจากต่างประเทศซึ่งเริ่มฟื้นแล้ว</p>

 <p>นายกรณ์ จาติกวณิช รัฐมนตรีว่าการ<orgName>กระทรวงการคลัง</orgName> กล่าวในงานเดียวกันว่า เชื่อว่าไตรมาส 4 ของปีจะเห็นสัญญาณเศรษฐกิจที่ชัดเจนขึ้น โดยในช่วงที่ผ่านมารัฐบาลได้ออกมาตรการระยะสั้นเพื่อรักษากำลังซื้อและกระตุ้นการบริโภคในประเทศ และขณะนี้ประเทศไทยมีสภาพคล่องสูงมากจึงมองว่าเป็นเวลาที่เหมาะสม หากรัฐบาลจะนำสภาพคล่องที่มีอยู่มากระตุ้นเศรษฐกิจ โดยเฉพาะการลงทุนในโครงการที่ช่วยลดการพึ่งพิงพลังงานในอนาคต เช่น ระบบการขนส่งสินค้า ซึ่งการลงทุนของภาครัฐยังจะช่วยให้ค่าเงินบาทปรับตัวอ่อนค่าลงได้ในอนาคต หากมีการนำเข้าวัตถุดิบมากขึ้น</p>

  <p>"การดูแลค่าเงินบาทเป็นหน้าที่ของ <orgName>ธปท.</orgName> และแม้ว่าค่าเงินบาทที่อ่อนจะส่งผลดีกับผู้ประกอบการ แต่การใช้นโยบายกดบาทอ่อนในระยะยาวไม่ได้ทำให้เกิดประโยชน์ แต่ต้องทำให้สินค้ามีความน่าซื้อ ส่วนราคาควรเป็นประเด็นรอง ซึ่งบทบาทของคลังที่ทำได้คือการลงทุน 1.5 ล้านล้านบาท ที่จะต้องมีการซื้อวัตถุดิบจากต่างประเทศ ซึ่งจะทำให้ค่าเงินบาทอ่อนไปโดยปริยาย และส่งผลดีต่อเศรษฐกิจโดยรวม" นายกรณ์กล่าว</p></body>
</news>
