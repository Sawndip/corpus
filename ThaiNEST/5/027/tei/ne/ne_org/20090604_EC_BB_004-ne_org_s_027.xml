<teiHeader>
<fileDesc>
<titleStmt>
  <title>รัฐเร่งแผนเกษตรอินทรีย์ชี้ตลาดปีหน้าแสนล.ดอลล์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-04 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/04/news_28868161.php?news_id=28868161  </bibl>
</sourceDesc>
</fileDesc>
</teiHeader>
<news>
<headline>รัฐเร่งแผนเกษตรอินทรีย์ชี้ตลาดปีหน้าแสนล.ดอลล์</headline>
<lead><orgName>เกษตรฯ</orgName> เร่งผลักดันแผนเกษตรอินทรีย์ รองรับตลาดปี 2553 คาดว่าขยายตัวแตะ 1 แสนล้านดอลลาร์สหรัฐ ถกทุกภาคส่วนกำหนดทิศทางและเป้าหมายใหม่ เผยยอดผลิตและส่งออกเกษตรอินทรีย์ไทย มูลค่า 3,539 ล้านบาท</lead>
<neck></neck>
<body><p>นายธีระ วงศ์สมุทร รัฐมนตรีว่าการ<orgName>กระทรวงเกษตรและสหกรณ์</orgName> เปิดเผยว่า <orgName>กระทรวงเกษตรฯ</orgName> จะเร่งรัดนโยบายแห่งชาติ ในการสนับสนุนและพัฒนาเกษตรอินทรีย์ โดยแผนดังกล่าวดำเนินการมาตั้งแต่ปี 2548 และได้มีการจัดตั้งคณะกรรมการพัฒนาเกษตรอินทรีย์แห่งชาติปี 2550 เพื่อจัดทำแผนยุทธศาสตร์เกษตรอินทรีย์แห่งชาติ พ.ศ. 2551-2554 และจัดทำแผนปฏิบัติการพัฒนาเกษตรอินทรีย์แห่งชาติ พ.ศ.2551-2554 ซึ่งขณะนี้อยู่ระหว่างการพิจารณางบประมาณ รวม 4,800 ล้านบาท</p>

<p>ทั้งนี้ ยอมรับว่าการดำเนินงานตามแผนปฏิบัติการฯที่ผ่านมา มีข้อจำกัดในหลายด้าน ทำให้นโยบายดังกล่าวไม่มีความคืบหน้าเท่าที่ควร เช่น การกำหนดทิศทางการวิจัยและพัฒนาเกษตรอินทรีย์ของประเทศ การจัดระบบมาตรฐานเกษตรอินทรีย์ให้เป็นระบบและชัดเจน เพื่อสร้างความเชื่อมั่นให้แก่ผู้บริโภค การขับเคลื่อนการผลิตและการตลาดเกษตรอินทรีย์</p>

<p>อย่างไรก็ตาม ในด้านงบประมาณได้รับการจัดสรรต่ำกว่าเป้าหมาย โดยในปี 2552 ได้รับการจัดสรรงบประมาณเพียง 67% ของเป้าหมาย จึงทำให้หลายหน่วยงานไม่ได้รับงบประมาณและไม่สามารถดำเนินการตามแผนฯได้ ดังนั้น เพื่อให้เกิดความชัดเจนในการดำเนินงาน ด้านการพัฒนาเกษตรอินทรีย์ในอนาคต <orgName>กระทรวงเกษตรฯ</orgName> จะหารือกับทุกภาคส่วนที่เกี่ยวข้อง ทั้งภาครัฐ ภาคเอกชน มูลนิธิ องค์กรพัฒนาเอกชน และเกษตรกร เพื่อร่วมกันกำหนดทิศทางและเป้าหมายที่เป็นไปในแนวทางเดียวกัน</p>

<p>นายธีระ กล่าวว่า ความต้องการสินค้าเกษตรอินทรีย์ยังมีอีกมาก จะเห็นได้จากปริมาณการสั่งซื้อจากตลาดต่างประเทศ ที่สูงกว่าปริมาณการผลิตที่ผลิตได้จริง โดยในปี 2553 คาดว่ามูลค่าของตลาดสินค้าเกษตรอินทรีย์รวม จะสูงถึง 1 แสนล้านดอลลาร์สหรัฐ ขณะที่ไทยมีการผลิตเพื่อบริโภคภายในและส่งออกมูลค่าประมาณ 3,539 ล้านบาทในปีนี้</p>

<p>สินค้าเกษตรอินทรีย์ที่สำคัญ ได้แก่ ข้าวและผลิตภัณฑ์ข้าว ผักสดและเมล็ดพันธุ์ผัก ผลไม้แปรรูป น้ำตาล น้ำมันปาล์ม และ กุ้ง ซึ่งมีตลาดการส่งออกที่สำคัญคือ <orgName>สหภาพยุโรป</orgName> หรือ<orgName>อียู</orgName> <orgName>สหรัฐ</orgName> <orgName>ญี่ปุ่น</orgName> และ <orgName>สิงคโปร์</orgName> โดยตลาดในประเทศจะจำหน่ายตามห้างซูเปอร์มาร์เก็ตขนาดใหญ่ ขนาดกลาง ส่วนห้างขนาดเล็ก ปัจจุบันเริ่มขยายการจำหน่ายผลิตภัณฑ์เกษตรอินทรีย์มากขึ้นอย่างชัดเจนเช่นกันแล้ว</p></body>
</news>
