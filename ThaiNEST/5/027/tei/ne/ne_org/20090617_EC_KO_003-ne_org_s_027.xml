<teiHeader>
<fileDesc>
<titleStmt>
  <title>รัฐอัดเงินลงทุน 2.3 แสนล้านส.ค.นี้นายกฯเชื่อดันจีดีพีไตรมาส4บวก-ขายพันธบัตรกลางก.ค.  </title>
  <author>มชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-06-17 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.komchadluek.net/detail/20090617/17314/%e0%b8%a3%e0%b8%b1%e0%b8%90%e0%b8%ad%e0%b8%b1%e0%b8%94%e0%b9%80%e0%b8%87%e0%b8%b4%e0%b8%99%e0%b8%a5%e0%b8%87%e0%b8%97%e0%b8%b8%e0%b8%992.3%e0%b9%81%e0%b8%aa%e0%b8%99%e0%b8%a5%e0%b9%89%e0%b8%b2%e0%b8%99%e0%b8%aa.%e0%b8%84.%e0%b8%99%e0%b8%b5%e0%b9%89%e0%b8%99%e0%b8%b2%e0%b8%a2%e0%b8%81%e0%b8%af%e0%b9%80%e0%b8%8a%e0%b8%b7%e0%b9%88%e0%b8%ad%e0%b8%94%e0%b8%b1%e0%b8%99%e0%b8%88%e0%b8%b5%e0%b8%94%e0%b8%b5%e0%b8%9e%e0%b8%b5%e0%b9%84%e0%b8%95%e0%b8%a3%e0%b8%a1%e0%b8%b2%e0%b8%aa4%e0%b8%9a%e0%b8%a7%e0%b8%81%e0%b8%82%e0%b8%b2%e0%b8%a2%e0%b8%9e%e0%b8%b1%e0%b8%99%e0%b8%98%e0%b8%9a%e0%b8%b1%e0%b8%95%e0%b8%a3%e0%b8%81%e0%b8%a5%e0%b8%b2%e0%b8%87%e0%b8%81.%e0%b8%84..html  </bibl>
</sourceDesc>
</fileDesc>
</teiHeader>
<news>
<headline>รัฐอัดเงินลงทุน 2.3 แสนล้านส.ค.นี้นายกฯเชื่อดันจีดีพีไตรมาส4บวก-ขายพันธบัตรกลางก.ค.</headline>
<lead>รัฐเตรียมอัดงบก้อนแรก 2.3 แสนล้านจาก พ.ร.ก.กู้เงินฯ ผ่านโครงการลงทุนในเดือนสิงหาคมนี้ หนุนเศรษฐกิจไตรมาสสุดท้ายเป็นบวก สบน.เร่งออกพันธบัตรออมทรัพย์ 3 หมื่นล้านกลางเดือนกรกฎาคมนี้ ให้สิทธิ์ผู้สูงอายุซื้อก่อน</lead>
<neck></neck>
<body><p>นายอภิสิทธิ์ เวชชาชีวะ นายกรัฐมนตรี กล่าวว่า หลังจากพ.ร.ก.ให้อำนาจกระทรวงการคลังกู้เงินเพื่อฟื้นฟูและเสริมสร้างความมั่นคงทางเศรษฐกิจ พ.ศ. 2552 จำนวน 4 แสนล้านบาทผ่านความเห็นชอบจากวุฒิสภาแล้ว <orgName>กระทรวงการคลัง</orgName>จะออกพันธบัตรงวดแรกจำนวน 3 หมื่นล้านบาท คาดว่ารัฐบาลจะเริ่มใช้จ่ายเพื่อลงทุนโครงการต่างๆ ได้ในเดือนสิงหาคม เพื่อจะทำให้อัตราการขยายตัวทางเศรษฐกิจไตรมาสสุดท้ายเป็นบวก ซึ่งเชื่อว่ารัฐบาลจะสามารถอัดฉีดเงินลงสู่ระบบเศรษฐกิจได้มาก</p>

 <p>"การใช้จ่ายเงินตาม พ.ร.ก.กู้เงินฯ จะมีคณะกรรมการติดตามกำกับการใช้จ่ายเงิน ที่มีนายพนัส สิมะเสถียร ประธาน<orgName>คณะกรรมการพัฒนาการเศรษฐกิจและสังคมแห่งชาติ</orgName> หรือ <orgName>สศช.</orgName> เป็นประธาน ติดตามการใช้จ่าย โดยจะเปิดเผยข้อมูลการใช้จ่ายในโครงการต่างๆ ให้ประชาชนทราบ รัฐบาลตั้งเป้าว่าจะนำเงินกู้จาก พ.ร.ก.จำนวน 235,820 ล้านบาท มาลงทุนในโครงการต่างๆ ที่มีความพร้อมใน 13 สาขา" นายอภิสิทธิ์กล่าว</p>

 <p>นายกรณ์ จาติกวณิช รัฐมนตรีว่าการ<orgName>กระทรวงการคลัง</orgName> กล่าวว่า ขณะนี้มีโครงการลงทุนที่ผ่านความเห็นชอบจากคณะกรรมการกลั่นกรองโครงการฯ 1.43 ล้านล้านบาท ซึ่งยังเหลือเงินสำรองที่ส่วนราชการต่างๆ จะเสนอโครงการมาให้คณะกรรมการฯ พิจารณา เพื่อขอใช้งบได้อีก 1 แสนล้านบาท โดยได้เปิดช่องไว้ตั้งแต่แรกว่าพร้อมที่จะพิจารณาโครงการที่เหมาะสมเพิ่มเติมจนถึงสิ้นเดือนมิถุนายนนี้</p>
<p>ทั้งนี้ กรอบวงเงินในพ.ร.ก.กู้เงินฯ แบ่งวงเงินเป็น 2 ส่วน คือ วงเงินที่กันไว้เพื่อชดเชยเงินคงคลัง ไม่เกิน 2 แสนล้านบาท ส่วนอีก 2 แสนล้านบาท เพื่อลงทุนภายใต้แผนปฏิบัติการไทยเข้มแข็งเงิน แต่จะนำมาชดเชยเงินคงคลังเท่าไหร่ ขึ้นอยู่กับ 2 ปัจจัย คือ รายได้ของรัฐจะต่ำกว่าเป้าที่คาดการณ์ไว้หรือไม่ แต่หากนโยบายกระตุ้นเศรษฐกิจได้ผล ถือเป็นข่าวดี เพราะรัฐบาลจะจัดเก็บรายได้เพิ่มขึ้น</p>

 <p>ด้านนายพงษ์ภาณุ เศวตรุนทร์ ผู้อำนวยการ<orgName>สำนักงานบริหารหนี้สาธารณะ</orgName> (<orgName>สบน.</orgName>) เปิดเผยว่า <orgName>สบน.</orgName>เตรียมแผนจะกู้เงินภายในสิ้นเดือนกันยายนนี้ทันทีวงเงิน 1.5 แสนล้านบาท หลังจากที่ พ.ร.ก.ให้อำนาจ<orgName>กระทรวงการคลัง</orgName>กู้เงิน 4 แสนล้านบาทผ่านสภาฯ โดยเงินกู้ดังกล่าวจะนำมาใช้ 2 ด้าน คือ วงเงิน 1.2 แสนล้านใช้ชดเชยการขาดดุลการคลัง ส่วนวงเงินอีก 3 หมื่นล้านบาทจะนำมาใช้ เพื่อตามโครงการไทยเข้มแข็งหรือเพื่อกระตุ้นเศรษฐกิจระยะกลางตามนโยบายของรัฐบาล</p>

 <p>"คงจะสามารถกู้เงินได้ตั้งแต่กลางเดือนกรกฎาคมนี้ ซึ่งเร็วกว่าที่คาดการณ์ไว้เดิม โดยจะเป็นการออกพันธบัตรออมทรัพย์อายุ 5 ปี วงเงิน 3 หมื่นล้านบาท และจะเปิดให้ผู้สูงอายุที่มีอายุตั้งแต่ 55 ปีขึ้นไปซื้อก่อนประชาชนทั่วไป 3 วัน กำหนดเพดานการซื้อที่ไม่เกิน 2-10 ล้านบาทต่อราย เพื่อกระจายให้ทั่วถึงทั้งประเทศ" นายพงษ์ภาณุกล่าว</p></body>
</news>
