<teiHeader>
<fileDesc>
<titleStmt>
  <title>รัฐเปิดช่องผู้ค้าดีเซลผสมบี100 สัดส่วน2-5%  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-06-16 00:00:00  </date>
</publicationStmt>
<notesStmt>
  <note>เศรษฐกิจ  </note>
</notesStmt>
<sourceDesc>
  <bibl>http://www.bangkokbiznews.com/2009/06/16/news_28937028.php?news_id=28937028  </bibl>
</sourceDesc>
</fileDesc>
</teiHeader>
<news>
<headline>รัฐเปิดช่องผู้ค้าดีเซลผสมบี100 สัดส่วน2-5%</headline>
<lead>พลังงานผ่อนกฎออกประกาศคุณภาพน้ำมันดีเซลภาคบังคับใหม่ เพื่อเปิดทางผสมบี100 ในดีเซลได้ตั้งแต่ 2-5% มีผลเดือน ก.ค.นี้ สั่ง สนพ.ศึกษาผลกระทบก่อนสรุปแนวทางเลิกขายเบนซิน 91 เร่งรณรงค์มอร์เตอร์ไซค์เปลี่ยนใช้แก๊สโซฮอล์</lead>
<neck></neck>
<body><p>นายเมตตา บันเทิงสุข อธิบดี<orgName>กรมธุรกิจพลังงาน</orgName> เปิดเผยว่า ขณะนี้<orgName>กรมธุรกิจพลังงาน</orgName>เตรียมประกาศกรม กำหนดคุณภาพน้ำมันดีเซลให้มีส่วนผสมของไบโอดีเซลบริสุทธิ์ 100% ตั้งแต่ 2-5% เพื่อทำให้น้ำมันดีเซลมีเกรดเดียว ปัจจุบันกำหนดมาตรฐานน้ำมันดีเซลให้มีส่วนผสมของบี100 สัดส่วน 2%ซึ่งเป็นภาคบังคับ ที่ผ่านมาได้หารือกับทุกฝ่ายแล้วโดยเฉพาะค่ายรถยนต์ </p>

<p>ทั้งนี้ประกาศคุณภาพน้ำมันดีเซลมาตรฐานใหม่ คาดว่าจะดำเนินการได้ในเดือน ก.ค.2552 ยืนยันว่าการประกาศจะไม่มีผลกระทบต่อผู้ที่เกี่ยวข้อง โดยเฉพาะเครื่องยนต์ เนื่องจากมีผลทดสอบชัดเจนจากค่ายรถยนต์ว่าการใช้บี5 ไม่มีผลต่อเครื่องยนต์ แต่ยังเป็นทางเลือกให้ผู้ค้าน้ำมัน ในการเลือกผสมบี100 ได้ตั้งแต่ 2-5% เพื่อให้ยืดหยุ่นตามปริมาณผลผลิตปาล์มน้ำมัน และบี100 </p>

<p>นายอนุสรณ์ แสงนิ่มนวล กรรมการผู้จัดการใหญ่ <orgName>บริษัทบางจากปิโตรเลียม จำกัด (มหาชน)</orgName> กล่าวว่า บางจากพร้อมจะจำหน่ายบี 5 แทนบี 2 ทั้งหมด ปัจจุบันบางจากมีสถานีจำหน่ายบี 5 จำนวนมาก มีสัดส่วนการจำหน่ายถึง 70% ขณะที่ดีเซลเหลือ 30%</p> 

<p>นพ.วรรณรัตน์ ชาญนุกูล รัฐมนตรีว่าการ<orgName>กระทรวงพลังงาน</orgName> กล่าวว่า อยู่ระหว่างศึกษาผลกระทบการยกเลิกใช้น้ำมันเบนซิน 91 ได้ให้<orgName>สำนักงานนโยบายและแผนพลังงาน</orgName> (<orgName>สนพ.</orgName>) ตั้งคณะทำงานขึ้นมาศึกษา หากผลการศึกษาพบไม่ส่งผลกระทบต่อรถยนต์และผู้ใช้น้ำมัน ก็จะยกเลิกการใช้เบนซิน 91 ได้ </p>

<p>อย่างไรก็ตาม ที่ผ่านมามีผลการวิจัยจากบางสถาบันระบุว่า <orgName>ไทย</orgName>สามารถยกเลิกใช้เบนซิน 91 ได้ และไม่ส่งผลเสียต่อประเทศ แต่เพื่อให้เกิดความมั่นใจต้องให้นักวิชาการศึกษาและตรวจสอบก่อนตัดสินใจ นอกจานนี้ยังมีแผนรณรงค์ให้มอเตอร์ไซค์ที่ใช้เบนซิน 91 และ 95 หันมาใช้น้ำมันแก๊สโซฮอล์แทน ขณะนี้อยู่ระหว่างหารือเกี่ยวกับข้อมูลกับนายก<orgName>สมาคมกีฬาแข่งรถจักรยานยนต์อาชีพแห่งประเทศไทย</orgName> ปัจจุบันมีรถมอเตอร์ไซค์ทั้งประเทศอยู่ 15 ล้านคัน </p>

<p>สำหรับสถานการณ์ราคาน้ำมัน มีการคาดการณ์กันว่าปลายปีนี้ราคาจะอยู่ระหว่าง 65-75 ดอลลาร์ต่อบาร์เรล เนื่องจากเศรษฐกิจปรับตัวดีขึ้น ทำให้ราคาน้ำมันดิบปรับตัวสูงขึ้น ประกอบกับประเทศผู้ส่งออกน้ำมัน (โอเปค) พอใจราคาน้ำมันดิบที่ 75-80 ดอลลาร์ต่อบาร์เรล ดังนั้นมีแนวโน้มว่าราคาน้ำมันอาจปรับตัวสูงขึ้น</p>

<p>ทั้งนี้ <orgName>กระทรวงพลังงาน</orgName>อยู่ระหว่างจัดทำโครงสร้างราคาน้ำมันแต่ละประเภทให้มีส่วนต่างราคาที่เหมาะสม อยู่ระหว่างศึกษาและวิเคราะห์ราคาพลังงานแต่ละประเภท เพื่อกำหนดราคาตามความจำเป็น คาดจะได้ข้อสรุปเร็วๆ นี้ </p>

<p>นายวีระพล จิรประดิษฐกุล ผู้อำนวยการ <orgName>สนพ.</orgName>กล่าวว่า จะนำเงินกองทุนน้ำมันเชื้อเพลิงว่าจ้างบริษัทที่จะทำการศึกษาโครงสร้างราคา ราคาก๊าซปิโตรเลียมเหลว (แอลพีจี) หน้าโรงแยกก๊าซฯ กับโรงกลั่นน้ำมัน วงเงิน 35 ล้านบาท</p></body>
</news>
