<teiHeader>
<fileDesc>
<titleStmt>
  <title>"ซิสโก้"ชูธงบุกเอสเอ็มอีเต็มสูบ หนุนสินเชื่อ-ปูพรม"รีเทลช็อป"  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-06 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com06060452&day=2009-04-06&sectionid=0209  </bibl>
</sourceDesc>
</fileDesc>
</teiHeader>
<news>
<headline>"ซิสโก้"ชูธงบุกเอสเอ็มอีเต็มสูบ หนุนสินเชื่อ-ปูพรม"รีเทลช็อป"</headline>
<lead>"ซิสโก้" เดินหน้าสร้างตลาดใหม่ ตั้งหน่วยธุรกิจใหม่ส่งทีมเจาะลูกค้า "เอสเอ็มอี" ทุกระดับจนถึงรายย่อย ประเดิมวางขายอุปกรณ์<name>เน็ตเวิร์ก ไวร์เลส</name> ตาม "รีเทลช็อป" เป็นครั้งแรก พร้อมจับมือ "ซูมิโตโม ลิสซิ่ง" ปล่อยสินเชื่อสำหรับรายย่อยเริ่มต้นที่ 3 แสนบาท พร้อมดอกเบี้ย 0%</lead>
<neck></neck>
<body><p>นายวัตสัน ถิรภัทรพงศ์ <name>ผู้จัดการทั่วไป</name> กลุ่มธุรกิจพาณิชย์ บริษัท ซิสโก้ ซีสเต็มส์ (ประเทศไทย) จำกัด กล่าวว่า ครึ่งปีหลังของปีงบประมาณซิสโก้จะรุกทำตลาดในกลุ่มธุรกิจขนาดกลาง หรือองค์กรที่มี<name>พีซี</name>ประมาณ 250 เครื่อง และธุรกิจขนาดเล็กที่มี<name>พีซี</name>น้อยกว่า 100 เครื่องมากขึ้น ทั้งด้านการเสนอสินค้าและโซลูชั่นที่เหมาะกับกลุ่มเอสเอ็มอีและช่องทางการทำตลาด โดยปลายปีที่ผ่านมาได้แยกกลุ่มธุรกิจเอสเอ็มอีออกมาจากกลุ่มธุรกิจพาณิชย์ตั้งเป็นหน่วยธุรกิจใหม่ มีผู้จัดการดูแลโดยเฉพาะ พร้อมฝ่ายขาย ฝ่ายการตลาด และฝ่ายช่องทางการขาย</p>
<p>"แม้ว่ากลุ่มเอ็นเตอร์ไพรส์ยังมีการเติบโตประมาณ 10% แต่ซิสโก้ต้องการขยายกิจการหาตลาดใหม่ ลูกค้าองค์กรขนาดใหญ่อย่างเดียวไม่เพียงพอ จึงรุกตลาดเอสเอ็มอีเพื่อขยายตลาด โดยซิสโก้พัฒนาและเพิ่มสินค้าใหม่เพื่อตอบโจทย์กลุ่มนี้โดยเฉพาะ เช่น <name head="ระบบ">ระบบยูนิฟายด์ คอมมูนิเคชั่น</name> ราคาไม่ถึง 2 หมื่นบาท เป็นต้น"</p>
<p>ทั้งนี้ซิสโก้ได้แบ่งกลุ่มลูกค้าเอสเอ็มอีเป็น 3 กลุ่ม คือกลุ่มอีลิต หรือเจ้าของกิจการผู้ที่คุ้นเคยกับการใช้เทคโนโลยี, กลุ่มเอสเอ็มอีโปรที่มีความรู้ด้านเทคโนโลยีระดับหนึ่ง โดยเน้นทำตลาดผ่านทางพาร์ตเนอร์เป็นหลัก และกลุ่มเอสเอ็มอีทั่วไปที่มีมูลค่าการลงทุนไอทีน้อย เน้นการซื้อสินค้าที่สามารถใช้งานได้ทันที ไม่มีความซ้ำซ้อน ดังนั้นเมื่อ 2 เดือนที่ผ่านมาซิสโก้ได้เปิดตัวแคมเปญ "<name>My cisco first</name>" เพื่อเสนอสินค้าโซลูชั่นและราคาสำหรับกลุ่มเอสเอ็มอีวางขายตามหน้าร้านรีเทลทั่วไปเป็นครั้งแรก เช่น อุปกรณ์<name>เน็ตเวิร์ก</name> <name>เราเตอร์</name> และ<name>ไวร์เลส</name> ราคาตั้งแต่ 5 พันถึง 1.5 หมื่นบาท เบื้องต้นมีทั้งสิ้น 15 ร้านค้า ตามศูนย์ไอที เช่น พันธุ์ทิพย์พลาซ่า ไอทีมอลล์ ฟอร์จูน และไอทีเซียร์ เป็นต้น และอนาคตมีแผนจะขยายไปตามต่างจังหวัดมากขึ้น</p>
<p>กลยุทธ์ในการทำตลาดจะเน้นการสร้างความรู้กับพาร์ตเนอร์เพื่อสื่อสารให้เห็นถึงประโยชน์ของการใช้ไอทีมากขึ้น โดยเฉพาะตามหัวเมืองใหญ่ ขณะเดียวกันจะสร้างความใกล้ชิดและสื่อสารกับลูกค้าระดับแพลทินัม คือลูกค้าที่ใช้สินค้าและบริการของซิสโก้มากขึ้น ผ่านการเทรนนิ่งและการเวิร์กช็อปต่างๆ รวมถึงการเสนอบริการ managed service เช่น ระบบดูแลความปลอดภัย การบริหารจัดการระบบ เป็นต้น โดยจะคิดค่าบริการเป็นรายเดือน เพื่อให้ลูกค้าเอสเอ็มอีไม่จำเป็นต้องลงทุนซื้ออุปกรณ์หรือติดตั้งระบบ รวมถึงการเปิดเว็บไซต์เพื่อสร้างคอมมิวนิตี้สำหรับกลุ่มลูกค้าเอสเอ็มอีด้วย </p>
<p>นอกจากนี้ซิสโก้ยังได้ร่วมมือกับสถาบันการเงิน คือบริษัทซูมิโตโม ลิสซิ่ง เพื่อให้บริการสินเชื่อแก่ลูกค้าเอสเอ็มอีเป็นครั้งแรก มูลค่าขั้นต่ำในการให้สินค้าเชื่อเริ่มต้นเพียง 3 แสนบาท รวมถึงข้อเสนอดอกเบี้ย 0% สำหรับบางโซลูชั่นด้วย จากเดิมลูกค้าที่ใช้บริการซิสโก้ แคปิตอล ต้องมีมูลค่าการซื้อถึง 3 ล้านบาท โดยตั้งเป้าว่าปีนี้กลุ่มธุรกิจ เอสเอ็มอีจะมีการเติบโตเป็นเลข 2 หลัก </p></body>
</news>
