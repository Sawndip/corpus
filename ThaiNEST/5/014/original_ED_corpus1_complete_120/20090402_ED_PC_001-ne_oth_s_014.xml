<teiHeader>
<fileDesc>
<titleStmt>
  <title>AIS-ทีโอทีลุยต่อแก้สัญญามือถือ ผนึกโทร.ตปท.ผ่าน"005-ค่าไอซี"เอี่ยวสัมปทาน  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-02 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com01020452&day=2009-04-02&sectionid=0209  </bibl>
</sourceDesc>
</fileDesc>
</teiHeader>
<news>
<headline>AIS-ทีโอทีลุยต่อแก้สัญญามือถือ ผนึกโทร.ตปท.ผ่าน"005-ค่าไอซี"เอี่ยวสัมปทาน</headline>
<lead>"เอไอเอส" เดินเกมยื่นข้อเสนอ "ทีโอที" ขอแก้สัญญาเพื่อให้บริการ<name head="โทรศัพท์">โทรศัพท์ทางไกลระหว่างประเทศ</name> รหัส "005" เป็นส่วนหนึ่งของสัญญาสัมปทาน ขณะที่ "กฤษฎีกา" โยนกลับข้อหารือแก้ไขสัญญาทั้งกรณีการเรียกเก็บค่าไอซี และบริการโทร.ทางไกล 005" ระบุไม่ใช่ปัญหาข้อกฎหมาย เปิดทางคณะกรรมการประสานงานตามมาตรา 22 พิจารณา "ทีโอที" เผยเจรจาสัญญากับเอกชนไม่คืบ เตรียมส่งอัยการสูงสุดฟันธง</lead>
<neck></neck>
<body><p>แหล่งข่าวจากสำนักงานคณะกรรมการกฤษฎีกา เปิดเผยว่า เมื่อวันที่ 25 มี.ค.ที่ผ่านมา คณะกรรมการกฤษฎีกาได้ตอบข้อหารือของกระทรวงเทคโนโลยีสารสนเทศและการสื่อสาร (ไอซีที) เกี่ยวกับการเรียกเก็บค่าตอบแทนที่เกิดจากการที่เอไอเอสนำโครงข่ายโทรคมนาคมไปเชื่อมต่อกับโครงข่ายของผู้ให้บริการรายอื่น (รายได้จากไอซี : อินเตอร์คอนเน็กชั่นชาร์จ)</p>
<p>และกรณีทีโอทีต้องการแก้ไขเพิ่มเติมสัญญากับเอไอเอสเพื่อให้บริการ<name head="โทรศัพท์">โทรศัพท์ทางไกลระหว่างประเทศ</name> โดยใช้รหัส 005 ผ่านโครงข่ายบริษัท เอไอเอ็น โกลบอลคอม จำกัด เพื่อให้เป็นส่วนหนึ่งของสัญญาสัมปทาน</p>
<p>โดยคณะกรรมการกฤษฎีกามีความเห็นว่า ทั้ง 2 เรื่องอยู่ในอำนาจดุลพินิจของคณะกรรมการประสานงานตามมาตรา 22 ของ <name head="พ.ร.บ.">พ.ร.บ.ว่าด้วยการให้เอกชนเข้าร่วมงานหรือดำเนินการในกิจการของรัฐ พ.ศ.2535</name> ที่ได้รับแต่งตั้งให้กำกับดูแลสัญญาสัมปทานบริการ<name head="โทรศัพท์">โทรศัพท์เคลื่อนที่</name>ของเอไอเอส </p>
<p>ทั้งนี้ เมื่อ 18 พ.ย.2551 กระทรวงไอซีทีได้ยื่นหนังสือสอบถามคณะกรรมการกฤษฎีกากรณีบริษัท ทีโอที จำกัด (มหาชน) ต้องการแก้ไขเพิ่มเติมสัญญาเพื่อให้บริการ<name head="โทรศัพท์">โทรศัพท์ทางไกลระหว่างประเทศ</name> รหัส 005 ผ่านโครงข่ายเอไอเอ็น เป็นบริการต่อเนื่องของเอไอเอส ซึ่งมีลักษณะเป็นการให้บริการเช่นเดียวกับบริการ<name head="โทรศัพท์">โทรศัพท์ทางไกลระหว่างประเทศ</name>ที่ผ่านโครงข่ายของ กสท โทรคมนาคม</p>
<p>โดยเอไอเอสได้เสนอส่วนแบ่งรายได้ให้ทีโอที ดังนี้ กรณีการเรียกเข้าจากต่างประเทศมายังเลขหมายของเอไอเอส ทีโอทีจะได้รับผลประโยชน์ส่วนนี้แต่ผู้เดียว เอไอเอส จะนำส่งรายได้ที่ได้รับจากเอไอเอ็น ส่งให้ทีโอที โดยในส่วนของบริการ "<name>Premium Service</name>" 3 บาทต่อนาที และ 1.5 บาทต่อนาที สำหรับการโทร.แบบ VoIP ซึ่งเอไอเอ็นให้บริการในชื่อ "<name>Standard Service</name>"</p>
<p>กรณีการเรียกออกจากเลขหมายของเอไอเอสไปต่างประเทศ เอไอเอสจะได้รับส่วนแบ่งรายได้จากเอไอเอ็น 3 บาทต่อนาที และ 1.50 บาทต่อนาทีเช่นกัน และเอไอเอสจะนำส่งส่วนแบ่งรายได้ที่ได้รับจากเอไอเอ็นให้กับทีโอทีในอัตรา 30%</p>
<p>นอกจากนี้ กรณีเอไอเอสรับจ้างเอไอเอ็น ดำเนินการจัดทำใบเรียกเก็บค่าใช้บริการ<name head="โทรศัพท์">โทรศัพท์ทางไกล</name>จากผู้ใช้บริการของ เอไอเอส หากมีผลประโยชน์ที่เกิดจากการดำเนินการเอไอเอสจะนำส่งส่วนแบ่งรายได้ให้แก่ทีโอทีในอัตรา 30% เช่นกัน </p>
<p>อย่างไรก็ตาม กรณีดังกล่าวได้เข้าสู่การพิจารณาของคณะกรรมการประสานงานที่จัดตั้งขึ้นตามมาตรา 22 แห่ง<name head="พระราชบัญญัติ">พระราชบัญญัติว่าด้วยการให้เอกชนเข้าร่วมงาน</name>แล้ว แต่มีปัญหาในการพิจารณาว่า พ.ร.บ.ดังกล่าวไม่ได้บัญญัติเรื่องการเปลี่ยนแปลงเงื่อนไขการดำเนินโครงการหรือแก้ไขสัญญาไว้โดยเฉพาะ ดังนั้นกระทรวงไอซีทีจึงได้นำเรื่องหารือกฤษฎีกาดังที่ระบุไว้ข้างต้น</p>
<p>สำหรับในกรณีการเรียกเก็บค่าตอบแทนที่เกิดจากการที่เอไอเอสนำโครงข่ายโทรคมนาคมไปเชื่อมต่อกับโครงข่ายของผู้ให้บริการรายอื่น ซึ่งเอไอเอสได้ตกลงทำสัญญาเชื่อมต่อโครงข่ายโทรคมนาคม (ไอซี) กับดีแทค (19 ธ.ค.2549) และกับ ทรูมูฟ (16 ม.ค.2550) ที่ผ่านมา </p>
<p>และทำให้เอไอเอสมีรายได้จากค่าไอซีและนำส่งให้ทีโอทีในฐานะที่เป็นรายได้อื่นๆ ที่เกิดจากสัญญาสัมปทาน คำนวณตั้งแต่ ก.พ.2550-มิ.ย.2551 เป็นเงิน 731.63 ล้านบาท แต่ปัจจุบันยังไม่มีข้อยุติทางกฎหมายว่าเอไอเอสทำสัญญาไอซีได้หรือไม่ เนื่องจากทีโอทีได้โต้แย้งการทำสัญญา "ไอซี" มาตลอด</p>
<p>โดยอ้างว่าเอไอเอสไม่ได้เป็นผู้รับใบอนุญาตประกอบกิจการโทรคมนาคม และไม่มีโครงข่ายเป็นของตนเอง รวมถึงฟ้องต่อศาลปกครองขอให้ กทช.เพิกถอนประกาศที่บังคับให้ผู้ให้บริการทุกรายต้องทำสัญญา ไอซีระหว่างกัน</p>
<p>ทั้งนี้ ทีโอทีเห็นว่ารายได้ที่เกิดจากการนำทรัพย์สินตามสัญญาซึ่งเป็นกรรมสิทธิ์ของทีโอทีไปหาประโยชน์ ทีโอทีจึงมีความชอบธรรมที่จะได้รับผลประโยชน์เหล่านั้น จึงต้องเจรจาเรียกค่าตอบแทนที่เกิดจาก "ไอซี" กับเอไอเอส แต่ไม่แน่ใจว่าเป็นการเปลี่ยนแปลงสัญญาในสาระสำคัญหรือไม่จึงหารือกับทางกฤษฎีกา</p>
<p>อย่างไรก็ตามทีโอทียืนยันว่าค่าไอซีเป็นคนละส่วนกับค่าเอซี (แอ็กเซสชาร์จ)</p>
<p>แหล่งข่าวจาก บมจ.ทีโอที เปิดเผย "ประชาชาติธุรกิจ" ว่า ที่ผ่านมาคณะกรรมการตามมาตรา 22 ไม่กล้าตัดสินใจว่าการเพิ่มเติมส่วนแบ่งรายได้ของทั้ง 2 กรณีเป็นการแก้ไขเพิ่มเติมในสาระสำคัญหรือไม่จึงส่งเรื่องหารือกับคณะกรรมการกฤษฎีกา แต่เมื่อผลการหารือที่ได้ยังไม่ชัดเจนก็เตรียมส่งเรื่องหารือไปยังสำนักงานอัยการสูงสุด ซึ่งเป็นผู้ดูแลสัญญาของภาครัฐ เพื่อให้ได้ข้อสรุปที่ชัดเจนอีกครั้ง</p>
<p>"โดยเฉพาะปัญหาการคิดอัตราส่วนแบ่งรายได้ อย่างกรณีค่าไอซีคณะกรรมการบางส่วนมองว่าอยู่ในหมวดรายได้อื่นๆ ที่เกิดจากสัมปทาน ทีโอทีมีสิทธิได้ส่วนแบ่ง 30% จากค่าไอซีทั้งหมด"</p>
<p>แต่คณะกรรมการบางส่วนมองว่าควรนำค่าไอซีที่เอไอเอสได้รับหักกับส่วนที่ต้องจ่ายให้การใช้โครงข่ายอื่นๆ ก่อน เหลือเป็นกำไรเท่าไรค่อยแบ่ง 30% มาให้ทีโอที</p>
<p>ส่วนการเปิดบริการโทร.ทางไกลผ่านรหัส 005 ฝ่ายบริหารของทีโอทีวิเคราะห์แล้วว่ามีผลกระทบกับบริการของทีโอทีไม่มากนัก และยังได้ส่วนแบ่งรายได้จากบริการเพิ่มด้วย</p>
<p>สำหรับกรณีคณะกรรมการกฤษฎีกาเมื่อปี 2550 มีความเห็นว่า การแก้ไขเพิ่มเติมสัญญาสัมปทานระหว่างทีโอทีกับเอไอเอส หลายครั้งที่ผ่านมา (ครั้งที่ 2-7) ไม่ได้ดำเนินการให้ถูกต้องตามกระบวนการของ พ.ร.บ.ร่วมทุนฯ จึงให้คณะกรรมการกำกับดูแลสัญญาตามมาตรา 22 นำกลับไปพิจารณาและดำเนินการให้ถูกต้อง ซึ่งขณะนี้ก็ยังไม่มีความคืบหน้าแต่อย่างใด</p>
<p>อย่างไรก็ตามกรณีการขอแก้ไขสัญญาเพิ่มเติมเพื่อให้บริการ<name head="โทรศัพท์">โทรศัพท์ทางไกลระหว่างประเทศ</name> 005 เป็นส่วนหนึ่งของสัญญาสัมปทานของเอไอเอส ยังไม่มีข้อมูลชัดเจนว่าจะส่งผลต่อการเปลี่ยนแปลงส่วนแบ่งรายได้อย่างไร </p></body>
</news>
