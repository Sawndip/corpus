<teiHeader>
<fileDesc>
<titleStmt>
  <title>เผยไทยเกาะอันดับ 3 ที่นั่งออนไลน์อะมาดิอุส  </title>
  <author>ทีมข่าววิทยาการ-ไอที  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-05-28 09:30:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.thairath.co.th/content/tech/8999  </bibl>
</sourceDesc>
</fileDesc>
</teiHeader>
<news>
<headline>เผยไทยเกาะอันดับ 3 ที่นั่งออนไลน์อะมาดิอุส</headline>
<lead>รองจากอินเดีย และออสเตรเลีย จากส่วนแบ่งการตลาด 41% พร้อมประกาศเดินหน้าพัฒนาธุรกิจในภูมิภาคเอเชีย ไม่หวั่นสภาวะเศรษฐกิจที่ถดถอย ประเดิมไตรมาสแรกปี 52 ขยายส่วนแบ่งการตลาดเพิ่มกว่า 2%...</lead>
<neck></neck>
<body><p>นายเดวิท เบรทท์ ประธานกรรมการ อะมาดิอุส เอเชีย แปซิฟิก กล่าวว่า ขณะนี้ระบบเทคโนโลยีสารสนเทศ เติบโตสวนทางกับสภาพเศรษฐกิจ โดยครองส่วนแบ่งการตลาด 41% ขึ้น เป็นผู้นำในตลาดสำรองและจำหน่ายที่นั่งทางออนไลน์  ทั้งนี้ มาจากประเทศในภูมิภาคเอเชียแปซิฟิก 3 อันดับ ประกอบด้วย อินเดีย ออสเตรเลีย และไทย</p>
<p>ปธ.กก.อะมาดิอุส กล่าวต่อว่า ไตรมาสแรกปี 2552 อะมาดิอุสขยายส่วนแบ่งการตลาดเพิ่มขึ้นมากกว่า 2% ทำให้เป็นผู้นำตลาดในภูมิภาคเอเชีย แปซิฟิค ขณะเดียวกัน ระบบการสำรองและจำหน่ายที่นั่งโดยสารของอะมาดิอุส เอเชีย แปซิฟิค ลดลง 4% ในปี 2551 ถือเป็นสัดส่วนที่น้อยกว่าการลดลงของตลาดระบบตัวแทนสำรองและจำหน่ายที่นั่งโดยสารทั่วโลก หรือGDS ตกลงมาถึง 7%</p>
<p>นายเดวิท กล่าวอีกว่า จากโรคระบาดไข้หวัดนก หรือSARS และภัยธรรมชาติต่างๆ ที่เกิดขึ้น ทำให้พันธมิตรในธุรกิจการเดินทาง และการท่องเที่ยวตระหนักถึงความสำคัญของเทคโนโลยีสารสนเทศ เพื่อเพิ่มประสิทธิภาพการทำงานและผลกำไร จึงเลือกอะมาดิอุสเป็นบริษัทคู่ค้าทางด้านเทคโนโลยีสารสนเทศ อย่างไรก็ตาม คาดว่ายอดการสำรองและจำหน่ายที่นั่งโดยสารผ่านระบบออนไลน์ และผ่านทางตัวแทนท่องเที่ยวจะเพิ่มขึ้นเมื่อเศรษฐกิจฟื้นตัว </p>
<p>ปธ.กก.อะมาดิอุส กล่าวด้วยว่า ในประเทศไทยอะมาดิอุสเป็นเจ้าของส่วนแบ่งการตลาดรายใหญ่ แต่ก็ยังคงเติบโตอย่างต่อเนื่อง โดยการเพิ่มขึ้นของส่วนแบ่งการตลาดอีก 1% ในปี 2551 ที่ผ่านมา ทำให้มีส่วนแบ่งการตลาดรวมถึง 76% แม้ว่าวิกฤตด้านการเงินทั่วโลก และสถานการณ์ความไม่สงบทางการเมืองในประเทศจะส่งผลให้ผู้เดินทางเข้าประเทศลดลงเพียง 1.0% หรือ 14.3 ล้านคนในปี 2551</p></body>
</news>
