<teiHeader>
<fileDesc>
<titleStmt>
  <title>เตือนรับมือหนอนคอมพ์คอนฟิคเกอร์โจมตีทั่วโลกวันนี้  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-01 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090401/7847/%e0%b9%80%e0%b8%95%e0%b8%b7%e0%b8%ad%e0%b8%99%e0%b8%a3%e0%b8%b1%e0%b8%9a%e0%b8%a1%e0%b8%b7%e0%b8%ad%e0%b8%ab%e0%b8%99%e0%b8%ad%e0%b8%99%e0%b8%84%e0%b8%ad%e0%b8%a1%e0%b8%9e%e0%b9%8c%e0%b8%84%e0%b8%ad%e0%b8%99%e0%b8%9f%e0%b8%b4%e0%b8%84%e0%b9%80%e0%b8%81%e0%b8%ad%e0%b8%a3%e0%b9%8c%e0%b9%82%e0%b8%88%e0%b8%a1%e0%b8%95%e0%b8%b5%e0%b8%97%e0%b8%b1%e0%b9%88%e0%b8%a7%e0%b9%82%e0%b8%a5%e0%b8%81%e0%b8%a7%e0%b8%b1%e0%b8%99%e0%b8%99%e0%b8%b5%e0%b9%89.html  </bibl>
</sourceDesc>
</fileDesc>
</teiHeader>
<news>
<headline>เตือนรับมือหนอนคอมพ์คอนฟิคเกอร์โจมตีทั่วโลกวันนี้</headline>
<lead>ทั่วโลกเตรียมรับมือหนอนคอมพิวเตอร์พันธุ์ดุที่จะโจมตีโปรแกรมไมโครซอฟต์ครั้งใหญ่ในวันนี้ ซึ่งตรงกับวันเอพริลฟูล</lead>
<neck></neck>
<body><p>หน่วยงานรักษาความปลอดภัยคอมพิวเตอร์ชั้นนำทั่วโลก เฝ้าระวังหนอนคอมพิวเตอร์ที่มีชื่อว่าคอนฟิคเกอร์ หรือ ดาวน์ แอด อัพ ที่แพร่กระจายมาตามอินเตอร์เน็ต ซึ่งเลือกวันที่ 1 เมษายน ซึ่งเป็นวันเอพริล ฟูล หรือวันโกหกโลก เป็นวันโจมตีครั้งใหญ่ในเครื่องคอมพิวเตอร์ที่ติดหนอนตัวนี้ไปแล้ว  โดยไมโครซอฟต์ย้ำว่า ข่าวหนอนคอมพิวเตอร์ที่กำลังแพร่ กระจายไปยังผู้ใช้วินโดวส์ทั่วโลกไม่ได้เป็นเรื่องอำขำๆ กันเล่นเท่านั้น</p>
<p>เจ้าหนอนตัวร้ายนี้ ที่คาดว่าจะโจมตีผู้ใช้ทั่วโลกพร้อมกันตั้งแต่ฝั่งตะวันออกไปจนถึงฝั่งตะวันตก จะเริ่มแผลงฤทธิ์ตามเวลาไทม์โซนในวันเอพริลฟูล โดยเครื่องที่ติดหนอนตัวนี้เข้าไปแล้วระบบจะถูกควบคุมการทำงานของมันโดยสมบูรณ์ แม้จะยังไม่มีการระบุถึงสิ่งที่มันจะทำกับเครื่องคอมพิวเตอร์ของผู้ใช้ แต่ผู้เชี่ยวชาญคาดว่าผู้ที่อยู่เบื้องหลังการปล่อยหนอนอาจจะพยายามขโมยข้อมูลส่วนบุคคลอย่างเช่น หมายเลขบัตรเครดิต หมายเลขบัญชี หมายเลขประกันสังคม หรือ อาจหลอกขายโปรแกรมแอนตี้ไวรัส</p>
<p>นอกจากนี้ยังคาดว่าอาจสร้างความปั่นป่วนวุ่นวายอย่างหนักตั้งแต่อาจทำให้กระแสไฟฟ้าดับครั้งใหญ่ ไปจนถึงการสร้างอาวุธไซเบอร์ทำลายล้างที่มีเป้าหมายโจมตีระบบคอมพิวเตอร์ของรัฐบาล</p>
<p>ทางด้านไมโครซอฟต์ได้พยายามกำจัดหนอนคอนฟิคเกอร์ โดยได้ตั้งรางวัลนำจับคนที่ปล่อยหนอนตัวนี้ที่มีการแพร่ระบาดมาตั้งแต่ปลายปีที่แล้ว ถึง 2 แสน 5 หมื่นดอลลาร์ กว่า 8 ล้าน 7 แสนบาท ขณะที่เอฟบีไอ ก็กำลังประสานงานกับกระทรวงความมั่นคงภายใน และ หน่วยงานที่เกี่ยวข้อง เพื่อสืบหาต้นตอหนอนตัวนี้ และพยายามบรรเทาผลกระทบที่จะเกิดขึ้น</p>
<p>โดยเจ้าหนอนตัวนี้มีการแพร่ระบาดมาตั้งแต่ปลายปีที่แล้วคาดว่ามีเครื่องคอมพิวเตอร์ทั่วโลกติดหนอนตัวนี้ไปแล้วหลายล้านเครื่อง โดยเฉพาะในสหรัฐมีคอมพิวเตอร์พีซีติดหนอนคอนฟิกเกอร์แล้วอย่างน้อย 3 ล้านเครื่อง  มันจะมีการทำงาน 2 ขั้นตอน ขั้นแรกคือ ติดเข้าไปในเครื่องคอมพิวเตอร์ และยกเลิกระบบรักษาความปลอดภัย จากนั้นหนอนที่ทำงานในเครื่องก็จะวิ่งหาคอมพิวเตอร์บนเครือข่ายเพื่อแพร่กระจายตัวเองออกไป ส่วนขั้นตอนที่สองคือ นอนรอวันโจมตี ซึ่งก็คือวันนี้นั่นเอง</p></body>
</news>
