<teiHeader>
<fileDesc>
<titleStmt>
  <title>"โนเกีย"เบนเข็มเจาะตลาด ตจว.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-26 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090426/10566/%e0%b9%82%e0%b8%99%e0%b9%80%e0%b8%81%e0%b8%b5%e0%b8%a2%e0%b9%80%e0%b8%9a%e0%b8%99%e0%b9%80%e0%b8%82%e0%b9%87%e0%b8%a1%e0%b9%80%e0%b8%88%e0%b8%b2%e0%b8%b0%e0%b8%95%e0%b8%a5%e0%b8%b2%e0%b8%94%e0%b8%95%e0%b8%88%e0%b8%a7..html  </bibl>
</sourceDesc>
</fileDesc>
</teiHeader>
<news>
<headline>"โนเกีย"เบนเข็มเจาะตลาด ตจว.</headline>
<lead>"โนเกีย" เตรียมบุกตลาดต่างจังหวัดเต็มตัว เชื่อยังมีช่องทางเติบโต ชูเครื่องลูกข่ายระดับกลางถึงล่าง เน้นบริการที่ใช้ในชีวิตประจำวัน ล่าสุดเปิดตัวอีซีรีส์ เจาะคนทำงาน องค์กร</lead>
<neck></neck>
<body><p>นายชูมิท คาร์พู ผู้จัดการทั่วไป บริษัท โนเกีย (ประเทศไทย) จำกัด กล่าวว่า สภาพเศรษฐกิจย่ำแย่ส่งผลให้คนใช้มือถือเปลี่ยนเครื่องหรือตัดสินใจซื้อเครื่องใหม่ช้าลง ซึ่งเป็นผลกระทบที่เกิดขึ้นกับโนเกียทั่วโลก โดยเครื่องรุ่นที่ขายดีในขณะนี้อยู่ระดับราคา 8,000 บาทลงมา เครื่องที่ขายดีที่สุดราคา 3,000 บาท รองมาคือราคา 5,000 บาท</p>
<p>"ปีนี้จะหันมาให้ความสำคัญกับตลาดเครื่องลูกข่ายตั้งแต่ระดับกลางถึงล่างเพิ่มขึ้น ซึ่งจะเป็นเครื่องที่มีคุณสมบัติหลัก 5 ประเภท ได้แก่ แผนที่ เพลง ข้อความ รวมถึงอีเมล มีเดีย ความบันเทิงและเกม โดยไทยยังเป็นตลาดที่มีความสำคัญมากในภูมิภาคเอเชียตะวันออกเฉียงใต้ จึงไม่มีแผนที่จะลดต้นทุนในเรื่องใดๆ กลับกันมีแต่จะลงทุนเพิ่มอย่างต่อเนื่อง โดยเฉพาะการสร้างความพอใจ และอัพเดทเทคโนโลยีใหม่ๆ ให้ลูกค้าคนไทย" นายชูมิท กล่าว</p>
<p>น.ส.นนทวัน สินธวานนท์ ผู้จัดการอาวุโส วางแผนและบริหารผลิตภัณฑ์ โนเกีย กล่าวว่า เศรษฐกิจที่ชะลอตัวทั่วโลก กระทบต่อยอดขายมือถือทุกกลุ่ม จึงต้องพยายามหาเครื่องลูกข่ายที่เน้นความคุ้มค่าในการใช้งานตอบสนองลูกค้าเพิ่มขึ้น ไม่เน้นแข่งขันราคา แต่เน้นการนำโซลูชั่น และบริการที่สามารถใช้งานในชีวิตประจำวันได้มากกว่า ทั้งจะเน้นขยายตลาดไปต่างจังหวัดเพิ่มขึ้น เพราะยังเติบโตได้อีกมาก โดยเฉพาะเครื่องระดับกลาง-ล่าง</p>
<p>ล่าสุดเปิดตัวโนเกีย อี 75 โดดเด่นเรื่องการใช้อีเมล วางตลาดเดียวกับแบล็กเบอร์รี่ แต่กว้างกว่า เพราะแบล็กเบอร์รี่เจาะเฉพาะกลุ่มผู้บริหารระดับสูง แต่รุ่นนี้เจาะกลุ่มคนทำงานถึงองค์กร ด้วยราคา 17,600 บาท และปีนี้ยังเตรียมนำมือถืออีเมลใหม่ไม่ต่ำกว่า 2 รุ่นเข้าทำตลาดไทยเพิ่ม</p></body>
</news>
