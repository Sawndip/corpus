<teiHeader>
<fileDesc>
<titleStmt>
  <title>จุฬาฯลุ้นไทยขึ้นแท่น"ฮับวิจัยในคน"  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-16 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/16/news_28569592.php?news_id=28569592  </bibl>
</sourceDesc>
</fileDesc>
</teiHeader>
<news>
<headline>จุฬาฯลุ้นไทยขึ้นแท่น"ฮับวิจัยในคน"</headline>
<lead>แพทย์จุฬาฯลุ้นไทย "ฮับ-วิจัยทางคลินิก" หากสถานการณ์การเมืองนิ่ง ดึงเม็ดเงินพร้อมความรู้จากผู้ผลิตเวชภัณฑ์ยาในต่างประเทศ เผยสั่งสมประสบการณ์ความรู้กว่า 10 ปี ผลงานเป็นที่ยอมรับระดับสากล ระบุ "ฮู" เลือกเป็นฐานงานวิจัยในคน</lead>
<neck></neck>
<body><p>น.พ.สุรศักดิ์ ฐานีพานิชสกุล คณบดีวิทยาลัยวิทยาศาสตร์สาธารณสุข จุฬาลงกรณ์มหาวิทยาลัย เปิดเผยว่า ประเทศไทยมีความพร้อมที่จะเป็นศูนย์กลางด้านการวิจัยในมนุษย์ เนื่องจากความพร้อมด้านบุคลากร ผลงานวิจัยในมหาวิทยาลัย การสื่อสารคมนาคม จำนวนประชากรและความหลากหลาย ค่าครองชีพไม่แพงซึ่งหมายถึงค่าเดินทางติดตามผล ค่าตอบแทนนักวิจัย-อาสาสมัคร </p>
<p>การวิจัยในมนุษย์หรือวิจัยทางคลินิก เป็นขั้นตอนที่สำคัญในการพิสูจน์และยืนยันถึงประสิทธิผลและความปลอดภัยในการ รักษา ตลอดจนการพัฒนาองค์ความรู้ด้านการรักษาพยาบาลใหม่ แบ่งเป็น 5 ระยะ เริ่มจากทดสอบยาหรือสารออกฤทธิ์เพื่อดูความปลอดภัยในคนปกติไม่เกิน 20 คน และขยายจำนวนอาสาสมัครในระยะถัดมา พร้อมทั้งดูความปลอดภัยควบคู่กับประสิทธิภาพการรักษาในอาสาสมัครกลุ่มใหญ่ ขึ้นราว 5,000 คน การเก็บข้อมูลใช้จริงจากแพทย์หลังจากขึ้นทะเบียนยา และติดตามผลหลังจากสินค้าออกสู่ตลาด รวมระยะเวลาทั้งหมด 10-20 ปี</p>
<p>ประเทศเพื่อนบ้านที่วิทยาศาสตร์และเทคโนโลยี ก้าวหน้าก้าวหน้า อย่างสิงคโปร์ ไต้หวันและญี่ปุ่น นับว่ามีโอกาสเช่นกัน แต่ประเทศเหล่านี้มีจุดด้อยที่ค่าครองชีพสูงและประชากรน้อย ทำให้การคัดเลือกอาสาสมัครทำได้ยาก ขณะที่บางประเทศติดข้อห้ามทางศาสนาที่อาจกระทบต่อผลการทดลอง </p>
<p>"ตลอด 10 ปีที่ผ่านมา โครงการวิจัยในมนุษย์หลายโครงการที่ไทยทำสำเร็จ" น.พ.สุรศักดิ์ ยกตัวอย่างถึงโครงการวิจัยของตน เช่น วิจัยฮอร์โมนคุมกำเนิด, เอดส์กับการคุมกำเนิด ผลการศึกษาตีพิมพ์ในวารสารการแพทย์ในยุโรปและสหรัฐ และอ้างอิงในรายงานวิจัยที่เกี่ยวข้อง, วิจัยยาต้านเอดส์ลดการติดเชื้อจากแม่สู่ลูก นำเสนอผลวิจัยในเวทีนานาชาติ ทำให้ไทยมีชื่อเสียงด้านการทำวิจัยทางคลินิกระดับนานาชาติ</p>
<p>นอกจากนี้ องค์การอนามัยโลกเลือกไทยเป็นฐานการวิจัยทางคลินิก ส่วนสถาบันสุขภาพแห่งชาติของสหรัฐ สนับสนุนการทดสอบยามะเร็งในไทย ทั้งยังมีทุนวิจัยจากองค์กรทุนนานาชาติตลอดจนอุตสาหกรรมยาเข้าสู่ประเทศไทย ด้วย</p>
<p>ศาสตราจารย์ด้านการสาธารณสุข เสนอแนะแนวทางผลักดันไทยสู่ "ฮับ-วิจัยในมนุษย์" ว่า ไทยยังต้องลงทุนสร้างบุคลากรนักวิจัย แม้มีอยู่จำนวนมาก แต่ก็ไม่เพียงพอ โดยเฉพาะนักวิจัยไทยที่มีชื่อเสียงระดับนานาชาติ, การเพิ่มจำนวนและคุณภาพ "ผู้ช่วยนักวิจัย" รองรับธุรกิจการวิจัยทางคลินิก, กระบวนการพิจารณาจริยธรรมการวิจัยในคน ควรเป็นมาตรฐานเดียวกัน </p>
<p>ทั้งนี้ แต่ละสถาบันจะมีคณะกรรมการจริยธรรมการวิจัยในมนุษย์ ทำหน้าที่พิจารณาอนุมัติโครงการวิจัย ยกตัวอย่างจุฬาฯมีคณะกรรมการ 2 ชุดของกลุ่มคณะแพทยศาสตร์ และกลุ่มวิทยาศาสตร์สุขภาพ ทั้งสองชุดนี้ได้รับการตรวจรับรองมาตรฐานจากองค์การอนามัยโลกเรียบร้อยแล้ว ส่งผลให้รายงานการวิจัยน่าเชื่อถือยิ่งขึ้น โดยเฉพาะต้องการตีพิมพ์ในวารสารโลกหรือนำเสนอผ่านเวทีวิชาการนานาชาติ</p></body>
</news>
