<teiHeader>
<fileDesc>
<titleStmt>
  <title>"เอสไอเอส"สวนกระแสรุกลงทุนต่อ เพิ่มทีม50คนรับขยายไลน์สินค้า-เปิดสาขาบุกตจว.  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com05230452&day=2009-04-23&sectionid=0209  </bibl>
</sourceDesc>
</fileDesc>
</teiHeader>
<news>
<headline>"เอสไอเอส"สวนกระแสรุกลงทุนต่อ เพิ่มทีม50คนรับขยายไลน์สินค้า-เปิดสาขาบุกตจว.</headline>
<lead>"เอสไอเอส" สวนกระแสวิกฤตเศรษฐกิจ เดินหน้าขยายการลงทุนรับทีมขายเพิ่มอีกครึ่งร้อย ลุยเปิดสำนักงานสาขาคุมเหนือ-อีสาน-ใต้ รับแผนขยายฐานตลาดต่างจังหวัดเต็มสตีม รับสภาพยอดขายไม่วิ่ง เน้นขายสินค้ามาร์จิ้นดีหวังดันตัวเลขกำไรให้เติบโต เดินหน้าเสริมทัพกลุ่มสินค้า "ซีเคียวริตี้" แบบครบไลน์ ขณะที่สมาร์ทโฟน "เอชทีซี" ยังมาแรง เตรียมส่งมือถือ "แอนดรอยด์" ลงตลาดต้นเดือน พ.ค.นี้</lead>
<neck></neck>
<body><p>นายสมชัย สิทธิชัยศรีชาต กรรมการผู้จัดการ บริษัท เอสไอเอส ดิสทริบิวชั่นส์ (ประเทศไทย) จำกัด ค้าส่งไอทีรายใหญ่ เปิดเผย "ประชาชาติธุรกิจ" ว่า ด้วย สถานการณ์วิกฤตเศรษฐกิจโลก แถมยังมีปัญหาการเมืองในประเทศสำทับเข้ามาอีก ทำให้ปีนี้บริษัทไม่ได้คาดหวังการเติบโตของรายได้มากนัก เพียงแค่รักษาระดับยอดขายเท่ากับปีที่ผ่านมา แต่จะเน้นสร้างการเติบโตของกำไรมากกว่า ดังนั้นจึงต้องเน้นการทำตลาดในกลุ่มสินค้าที่มีมาร์จิ้นดี รวมทั้งการขยายตลาดทั้งในแง่ของผลิตภัณฑ์ใหม่ๆ และในพื้นที่ใหม่ๆ ที่บริษัท ยังไม่ได้เข้าไปอย่างเต็มที่ เช่น ในตลาดต่างจังหวัด สำหรับในปี 2551 เอสไอเอส มีรายได้อยู่ที่ 12,087 ล้านบาท และกำไรสุทธิ 206 ล้านบาท </p>
<p>"ปีนี้บริษัทจะลงทุนเพื่อขยายตลาดต่างจังหวัดอย่างเต็มที่ จากเดิมที่บริษัททำตลาดต่างจังหวัดอยู่แล้ว แต่ยอดขายยังไม่มากจึงไม่ได้มีการลงทุนอะไร แต่ที่ผ่านมา ผู้ผลิตสินค้าต่างเห็นแนวโน้มการเติบโตของตลาดต่างจังหวัด จึงสนับสนุนให้บริษัทเข้าไปดูแลอย่างใกล้ชิด เมื่อเห็นว่าคุ้มค่าการลงทุน บริษัทจึงมีแผนลงทุนเปิดสำนักงานสาขาในต่างจังหวัด เป็นส่วนของสำนักงานขายและบริการ จากเดิมที่บริษัทจะมีเซลส์ดูแลในต่างจังหวัดเช่นกัน แต่จะเป็นลักษณะให้ทำงานที่บ้าน" นายสมชัยกล่าวและว่า</p>
<p>สำนักงานสาขาแรกจะเปิดที่เชียงใหม่คาดว่าจะเปิดในเดือนพฤษภาคมนี้ พร้อมกับการรับพนักงานเพิ่มจากเดิมที่มีเซลส์ดูแลอยู่แค่ 2 คน ก็จะเพิ่มเป็น 10 คน จะมีในส่วนของทีมงานและฝ่ายเซอร์วิส เพื่อให้บริการลูกค้าในจังหวัดเชียงใหม่และพื้นที่ภาคเหนือ เนื่องจากมีสินค้าหลายๆ ตัวที่บริษัทเป็นตัวแทนจำหน่ายแต่เพียงผู้เดียวต้องการให้ทำเรื่องบริการด้วย</p>
<p>นายสมชัยกล่าวว่า ในช่วงครึ่งปีหลังบริษัทมีโครงการจะเปิดสาขาที่ภาคอีสานและภาคใต้ต่อ ถือว่าจะเป็นการลงทุนในภาวะวิกฤตเพื่อขยายโอกาสในตลาดใหม่ๆ แต่ก็เป็นการลงทุนไม่มากเพราะสำนักงานก็เป็นการเช่า ที่มีการลงทุนมากจะหนักไปที่คน ซึ่งปีนี้บริษัทมีแผนเพิ่มบุคลากรทั้งหมด 50 คน เพราะมองว่าในธุรกิจไอทียังมีโอกาสทางธุรกิจอีกมาก ช่วงนี้ก็เป็นจังหวะที่ดีทำให้รับพนักงานได้ง่ายขึ้น เพราะที่ผ่านมามีปัญหาเรื่องการหาคนค่อนข้างยาก</p>
<p>"ตลาดไอทียังมีหลายๆ เซ็กเตอร์ที่ยังมีการเติบโตที่ดี เช่น ในส่วนของตลาดซีเคียวริตี้ ดังนั้นจากเดิมที่บริษัทเป็นตัวแทนทำตลาดเฉพาะสินค้าของฟอร์ติเน็ต ซึ่งจะตอบสนองได้เฉพาะกลุ่มลูกค้าระดับกลางเท่านั้น ในปีนี้จึงได้หาสินค้ามาทำตลาดเพิ่มอีก 2 แบรนด์ คือ วอชการ์ด สำหรับกลุ่มลูกค้าระดับเอสเอ็มอี และจูนิเปอร์ จะเป็นโซลูชั่นสำหรับคอร์ปอเรตขนาดใหญ่เพื่อให้มีสินค้าครบไลน์"</p>
<p>นอกจากนี้ได้วางแผนเพื่อทำตลาดอุปกรณ์ซีเคียวริตี้ ประเภทกล้องวงจรปิด ซึ่งเป็นตลาดที่กำลังได้รับความสนใจมาก โดยอุปกรณ์ที่บริษัทจะนำเข้ามาทำตลาดจะเป็นระบบดิจิทัลทั้งหมด ทำให้สามารถนำข้อมูลมาใช้ประโยชน์ได้มากกว่า คาดว่าจะเริ่มทำตลาดได้ในช่วงครึ่งปีหลัง</p>
<p>นายสมชัยกล่าวต่อว่า ในกลุ่มสินค้าสมาร์ทโฟนที่เอสไอเอสเป็นตัวแทนจำหน่ายของ "เอชทีซี" นั้นถือว่าเป็นอีกหนึ่งสินค้าที่มีบทบาทสำคัญ เพราะมีการเติบโตที่ดี และในช่วงต้นเดือนพฤษภาคมนี้ก็จะเปิดตัวสมาร์ทโฟนที่ใช้ระบบปฏิบัติการ "แอนดรอยด์" ของกูเกิล จุดเด่นของแอนดรอยด์ก็คือใช้งานง่าย ขณะที่สมาร์ทโฟนที่ใช้วินโดวส์โมบาย ผู้บริโภคยังมีปัญหาว่าการใช้งานค่อนข้างยาก เพราะจะมีแฟลตฟอร์มการใช้งานเหมือนคอมพิวเตอร์</p>
<p>"จากที่ได้ทดลองใช้นั้น สมาร์ทโฟนที่ใช้แอนดรอยด์จะง่ายต่อการใช้งานพอๆ กับ ไอโฟน แต่ในส่วนของไอโฟนเน้นในเรื่องเอ็นเตอร์เทนเมนต์ดูหนัง ฟังเพลง แต่การใช้งานของแอนดรอยด์จะเน้นทางด้านดาต้าในแบบของกูเกิล เช่น กูเกิล แมป เสิร์ช เอ็นจิ้น เป็นต้น" นายสมชัยกล่าวและว่า</p>
<p>โปรดักต์ไลน์ที่เป็นแอนดรอยด์ของเอชทีซีนั้นจะมีตั้งแต่ระดับราคาหมื่นกว่าบาทไปจนถึง 3 หมื่นกว่าบาท แต่ที่จะนำเข้ามาทำตลาดในช่วงแรกจะเป็นรุ่นระดับราคา 2 หมื่นกว่าบาท</p>
<p>สำหรับตลาดโน้ตบุ๊กยังเป็นตลาดที่มีการเติบโตอย่างต่อเนื่อง แต่การแข่งขันราคาค่อนข้างสูง มาร์จิ้นในการทำตลาดค่อนข้างต่ำ ทำให้ต้องใช้การบริหารจัดการเพื่อให้มีต้นทุนต่ำ ค่าใช้จ่ายต่ำที่สุดเท่าที่จะทำได้</p></body>
</news>
