<teiHeader>
<fileDesc>
<titleStmt>
  <title>"ดีแทค-RS"โหมเพลงรอสาย บล็อกSMSโฆษณาป่วนลูกค้า  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-16 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com06160452&day=2009-04-16&sectionid=0209  </bibl>
</sourceDesc>
</fileDesc>
</teiHeader>
<news>
<headline>"ดีแทค-RS"โหมเพลงรอสาย บล็อกSMSโฆษณาป่วนลูกค้า</headline>
<lead>"3 ค่ายมือถือ" สุดทน แก้ไม่ตกปัญหา "SMS โฆษณา" กวนใจลูกค้า ยอมลงขันเจ้าละ 15 ล้านบาท พัฒนาระบบบล็อก SMS โฆษณา "ดีแทค" สบช่องเตรียมเปิดบริการใหม่ Blacklist 20 เบอร์โทร.ขายของ พร้อมเดินหน้ากระตุ้นลูกค้าใช้บริการเสียงเพลงรอสาย จับมือ "อาร์เอส" เปิด "ขบวนการเหมา*339" เปิดให้ลูกค้าเปลี่ยนเพลงได้ไม่จำกัดจำนวน จ่าย 20 บาท/เดือน</lead>
<neck></neck>
<body><p>นายธนา เธียรอัจฉริยะ รองประธาน เจ้าหน้าที่บริหาร กลุ่มงานพาณิชย์ บมจ. โทเทิ่ล แอ็คเซ็ส คอมมูนิเคชั่น (ดีแทค) เปิดเผยว่า ขณะนี้ผู้ให้บริการโทรศัพท์มือถือ 3 ราย ได้แก่ ดีแทค เอไอเอส และทรูมูฟ ได้ร่วมกันลงทุนรายละ 15 ล้านบาท พัฒนาระบบซอฟต์แวร์เพื่อบล็อก SMS กวนใจ เพื่อเพิ่มประสิทธิภาพการป้องกันการส่ง SMS โฆษณารบกวนผู้ใช้บริการ ซึ่งเดิมดีแทคได้ดำเนินการบล็อกโฆษณาตามที่ลูกค้าโทร.แจ้ง แต่พบว่าผู้ส่ง SMS สามารถส่งจากโครงข่ายอื่นมายังฐานลูกค้าของดีแทคได้ ดังนั้นทั้ง 3 รายจึงจะร่วมกันบล็อก คาดว่าจะช่วยลดจำนวน SMS โฆษณาที่กวนใจลูกค้าได้ประมาณ 50%</p>
<p>อย่างไรก็ตาม ระบบที่กำลังพัฒนายังมีข้อจำกัด คือไม่สามารถป้องกันการส่งมาจากโครงข่ายของฮัทช์และไทยโมบายได้ เนื่องจากทั้ง 2 รายไม่ได้เข้าร่วมด้วย รวมทั้งหากผู้ส่งใช้วิธีส่ง SMS จากซิมการ์ด หรือโทร.เข้ามาขายบริการโดยตรง ก็ไม่สามารถป้องกันได้เช่นกัน</p>
<p>"ในส่วนของเราเองเข้มงวดกับคอนเทนต์โพรไวเดอร์ โดยไม่ปล่อยให้ส่งไปหาลูกค้าโดยตรง ต้องผ่านเราก่อน เราจะดูข้อความก่อนว่าผ่านหรือเปล่า ใครแอบส่งไปหาลูกค้าโดยตรงจะตัดออกจากระบบทันที"</p>
<p>นอกจากนี้ดีแทคยังกำลังพัฒนาบริการ Blacklist เบอร์โทร.ขายสินค้าหรือโฆษณา ให้ลูกค้านำเลขหมายที่มีการโทร.ขายสินค้าหรือโฆษณาขึ้น Blacklist ได้สูงสุด 20 เลขหมาย คาดว่าจะเปิดให้บริการเร็วๆ นี้</p>
<p>ล่าสุดยังร่วมกับบริษัท อาร์เอส จำกัด (มหาชน) เปิดตัวบริการ "ขบวนการเหมา *339" เปลี่ยนเพลงรอสายไม่จำกัดจำนวนครั้ง คิดค่าบริการเดือนละ 20 บาท จากเดิมที่เก็บค่าบริการในการเปลี่ยนเพลงละ 20 บาท</p>
<p>นายปกรณ์ พรรณเชษฐ์ ผู้อำนวยการอาวุโสกลุ่มบริการเสริม บริษัทเดียวกันกล่าวว่า ปี 2551 ที่ผ่านมา จำนวนผู้ใช้บริการเพลงรอสายของดีแทค มีประมาณ 3.4 ล้านราย สร้างรายได้กว่า 1,571 ล้านบาท มีการดาวน์โหลดทั้งหมด 11.2 ล้านเพลง เป็นส่วนของอาร์เอสประมาณ 40% ทั้งนี้อัตราการเปลี่ยนเพลงโดยเฉลี่ยอยู่ที่ 3 เดือน/ครั้ง จึงต้องการกระตุ้นให้ลูกค้าเปลี่ยนเพลงบ่อยขึ้น โดยร่วมกับอาร์เอสเปลี่ยนรูปแบบบริการเป็นแบบลงทะเบียนรายเดือนให้เปลี่ยนเพลงได้ไม่อั้น คาดว่าจะทำให้การเปลี่ยนเพลงเพิ่มเป็น 4 ครั้ง/เดือน ตั้งเป้าว่าจะมีลูกค้าใช้บริการประมาณ 6 แสนรายภายใน 3 เดือนแรก</p>
<p>ด้านนายพอล มนัสถาวร ผู้อำนวยการสายงานอาร์เอส ดิจิตอล บริษัท อาร์เอส จำกัด (มหาชน) กล่าวว่า บริการเพลงรอสายของอาร์เอสมีการเติบโตถึง 60% เมื่อเทียบกับบริการอื่นในช่วง 6 เดือนที่ผ่านมา บริการที่ได้รับความนิยมรองลงมาคือ Hi-Q Song (ดาวน์โหลดเพลง MP3 เต็มเพลง) และบริการดาวน์โหลดมิวสิกวิดีโอ ซึ่งบริการดังกล่าวมาจากสถานการณ์ในขณะนี้ที่ผู้บริโภคเปลี่ยนเพลงรอสายน้อยลงเมื่อเทียบกับปีที่ผ่านมา เชื่อว่าโอเปอเรเตอร์รายอื่นจะนำไปใช้ด้วย</p>
<p>"สัดส่วนเพลงรอสายของเรา ตอนนี้มียอดดาวน์โหลดผ่านดีแทคมากที่สุด ส่วนใหญ่เป็นลูกค้าแฮปปี้ แสดงว่ากลุ่มลูกค้าของเรากับกลุ่มลูกค้าดีแทคเป็นกลุ่มเดียวกัน ต้องมีเพลงใหม่ๆ ออกมาอย่างต่อเนื่อง เพื่อให้ลูกค้ารู้สึกว่ามีเพลงใหม่ให้ฟังตลอด ซึ่งถือเป็นหน้าที่ของอาร์เอส"</p>
<p>การเปลี่ยนเพลงโดยเฉลี่ยเดิมของลูกค้าที่ 3 เดือน/ครั้ง เท่ากับใน 3 เดือนมีรายได้ 20 บาทต่อลูกค้า 1 ราย แต่หากใช้บริการ "ขบวนการเหมา *339" ซึ่งเป็นบริการรายเดือนจะทำให้มีรายได้เพิ่มเป็น 60 บาทต่อลูกค้า 1 ราย</p></body>
</news>
