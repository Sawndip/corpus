<teiHeader>
<fileDesc>
<titleStmt>
  <title>ยื่นหนังสือรัฐบาลพิจารณาพรบ.องค์กรจัดสรรคลื่นความถี่  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-03-25 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090325/6850/%e0%b8%a2%e0%b8%b7%e0%b9%88%e0%b8%99%e0%b8%ab%e0%b8%99%e0%b8%b1%e0%b8%87%e0%b8%aa%e0%b8%b7%e0%b8%ad%e0%b8%a3%e0%b8%b1%e0%b8%90%e0%b8%9a%e0%b8%b2%e0%b8%a5%e0%b8%9e%e0%b8%b4%e0%b8%88%e0%b8%b2%e0%b8%a3%e0%b8%93%e0%b8%b2%e0%b8%9e%e0%b8%a3%e0%b8%9a.%e0%b8%ad%e0%b8%87%e0%b8%84%e0%b9%8c%e0%b8%81%e0%b8%a3%e0%b8%88%e0%b8%b1%e0%b8%94%e0%b8%aa%e0%b8%a3%e0%b8%a3%e0%b8%84%e0%b8%a5%e0%b8%b7%e0%b9%88%e0%b8%99%e0%b8%84%e0%b8%a7%e0%b8%b2%e0%b8%a1%e0%b8%96%e0%b8%b5%e0%b9%88.html  </bibl>
</sourceDesc>
</fileDesc>
</teiHeader>
<news>
<headline>ยื่นหนังสือรัฐบาลพิจารณาพรบ.องค์กรจัดสรรคลื่นความถี่</headline>
<lead>สมาคมวิชาชีพสื่อ ยื่นหนังสือถึง "สาทิตย์" พิจารณาพ.ร.บ. องค์กรจัดสรรคลื่นความถี่</lead>
<neck></neck>
<body><p>เมื่อเวลา <time when="13:30:00">13.30 น.</time> นางจำนรรค์  ศิริตัน  นายกสมาพันธ์สมาคมวิชาชีพวิทยุกระจายเสียงและวิทยุโทรทัศน์ พร้อมตัวแทนประมาณ 10 คน เข้ายื่นหนังสือต่อนายสาทิตย์ วงศ์หนองเตย รัฐมนตรี ประจำสำนักนายกรัฐมนตรี เพื่อเสนอข้อคิดเห็นและข้อเสนอแนะเพิ่มเติม เกี่ยวกับร่างพ.ร.บ. องค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์และกิจการโทรคมนาคม พ.ศ . ...ให้คณะกรรมการปฏิรูปสื่อของรัฐบาล นำไปพิจารณาหาข้อสรุป</p>
<p>นางจำนรรค์ กล่าวว่า สำหรับความคิดเห็นและข้อเสนอแนะที่สมาพันธ์ฯนำมายื่นนี้ ถือว่าเป็นมติเอกฉันท์ของที่ประชุมสมาพันธ์ฯ โดยขอให้รัฐบาลพิจารณาตัวบุคคลที่จะมาดำรงตำแหน่งคณะกรรมการร่างพ.ร.บ.ดังกล่าว มาจากหลากหลายวิชาชีพที่มีความรู้ความสามารถเฉพาะวิชาชีพแต่ละด้าน และผ่านการคัดเลือกจากคณะกรรมการในวิชาชีพด้วยกันเองเพื่อป้องกันการเอาพรรคพวกของตัวเองเข้ามา และให้พิจารณาวาระการดำรงตำแหน่งของ กสช.จาก 6 ปี เหลือ 5 ปี เพื่อสอดคล้องกับแผนแม่บท และการพิจารณาเช่าเวลานั้นต้องเป็นไปตามหลักเกณฑ์ที่ กสช.กำหนด เพื่อความเท่าเทียม</p>
<p>นายสาทิตย์ กล่าวว่า ตนในฐานะที่กำกับดูแลเรื่องสื่อ ได้รับข้อเสนอจากหลายฝ่าย และพิจารณาว่ายังมีข้อกังวลของผู้ปกครองและผู้บริโภคสื่อทั้งหลาย ที่กระทบถึงโทรทัศน์และวิทยุซึ่งมีเนื้อหารายการ และละครที่มีเนื้อหารุนแรงปรากฎ ตามที่เคยมีการวิจัยไว้แล้ว ตนจึงทำหนังสือขอความร่วมมือไปยังสถานีโทรทัศน์ทุกช่อง เพื่อขอให้ดูเนื้อหาที่มีผลกระทบเชิงความรุนแรงต่อเด็กเยาวชนและสังคม โดยเฉพาะช่วงเวลาปิดเทอม อย่างไรก็ตามตนจะนำหนังสือที่ทางสมาพันธ์ฯได้ยื่น ไปพิจารณาในที่ประชุม พ.ร.บ.องค์กรจัดสรรคลื่นความถี่ ในวันที่ 26 มี.ค.นี้ </p></body>
</news>
