<teiHeader>
<fileDesc>
<titleStmt>
  <title>วว.วิจัยน้ำมันสังเคราะห์จากผักตบ  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/05/27/news_28816890.php?news_id=28816890  </bibl>
</sourceDesc>
</fileDesc>
</teiHeader>
<news>
<headline>วว.วิจัยน้ำมันสังเคราะห์จากผักตบ</headline>
<lead>สถาบันวิจัยวิทยาศาสตร์ฯจับมือมหาวิทยาลัยใน สหรัฐ พัฒนาเทคโนโลยีผลิตน้ำมันเชื้อเพลิงสังเคราะห์ ใช้งานได้จริงเหมือนเชื้อเพลิงฟอสซิล ระบุใช้ชีวมวลหรือของเหลือทิ้งทางการเกษตรเป็นวัตถุดิบ ทั้งผักตบชวา กะลา ซังข้าวโพด ฟางข้าว ตั้งเป้า 3 ปีสร้างโรงงานต้นแบบในไทย</lead>
<neck></neck>
<body><p>สถาบันวิจัยวิทยาศาสตร์และเทคโนโลยีแห่งประเทศ ไทย (วว.) ลงนามความร่วมมือกับมหาวิทยาลัยแคลิฟอเนียร์ ริเวอร์ไซต์ (ยูซีอาร์) สหรัฐอเมริกา ในการรับถ่ายทอดเทคโนโลยีผลิตน้ำมันเชื้อเพลิงสังเคราะห์จากชีวมวล รวมทั้งแลกเปลี่ยนนักวิจัย ข้อมูลความรู้และจดสิทธิบัตรร่วมกันเมื่อมีการค้นพบเทคนิคใหม่ในกระบวนการ ผลิต</p>
<p>ดร.สุทธิพร ชีวสาธน์ ผู้อำนวยการฝ่ายเทคโนโลยีพลังงาน วว. กล่าวว่า ยูซีอาร์มีความโดดเด่นในเทคโนโลยีแปรรูปวัตถุดิบชีวมวล ที่มีความชื้นให้เป็นน้ำมันสังเคราะห์ ซึ่งใช้งานได้จริงเหมือนน้ำมันจากฟอสซิล จากความร่วมมือนี้นักวิจัยไทยจะได้เรียนรู้เทคโนโลยีดังกล่าว จากเดิมที่งานวิจัยจำกัดเฉพาะชีวมวลแห้งเพียงอย่างเดียว </p>
<p>ความร่วมมือนี้กำหนดระยะเวลา 3 ปี ขณะนี้ วว.ได้ส่งนักวิจัยไปศึกษาและวิจัยอยู่ที่ยูซีอาร์แล้ว 2 คน เป็นปริญญาเอก 1 คนและปริญญาโท 1 คน ขณะที่ทางมหาวิทยาลัยในสหรัฐอยู่ระหว่างคัดเลือกนักวิจัยที่จะเดินทางมาร่วม วิจัยในไทย</p>
<p>“สิ่งแรกที่ต้องทำหลังลงนามความร่วมมือคือ ซื้อเทคโนโลยีผลิตน้ำมันเชื้อเพลิงสังเคราะห์ วว.มีงบอยู่ประมาณ 20 ล้านบาทในการจัดซื้อ เพื่อสร้างเป็นโรงงานต้นแบบสำหรับการวิจัยร่วม หากเทคโนโลยีราคาสูงกว่านั้นอาจต่อรองให้ยูซีอาร์ช่วยอุดหนุนการติดตั้ง อุปกรณ์ด้วยส่วนหนึ่ง”ผู้อำนวยการฝ่ายเทคโนโลยีพลังงาน กล่าว</p>
<p>การวิจัยและพัฒนาการผลิตน้ำมันเชื้อเพลิง สังเคราะห์จากชีวมวล เป็นส่วนหนึ่งของโครงการศูนย์ต้นแบบระบบผลิตเชื้อเพลิงสังเคราะห์จากชีวมวล ที่ วว.ดำเนินการตามนโยบายของกระทรวงวิทยาศาสตร์และเทคโนโลยี ระยะเวลา 4 ปี 2552 - 2555 ได้รับงบสนับสนุนจากรัฐบาล 300 ล้านบาท แบ่งเป็นรายปี ปีละ 75 ล้านบาท</p>
<p>“ความรู้ที่ทั้งสองประเทศมีอยู่ หากนำมาประยุกต์เข้าด้วยกัน น่าจะทำให้เกิดเทคโนโลยีก้าวกระโดด ที่สามารถพัฒนากระบวนการผลิตน้ำมันสังเคราะห์ที่มีคุณภาพจากชีวมวล ได้เร็วกว่าการที่ต่างคนต่างวิจัย”ศ.โจเซฟ เอ็ม. นอเบค ผู้อำนวยการสถาบันวิจัยสิ่งแวดล้อม มหาวิทยาลัยแคลิฟอเนียร์ ริเวอร์ไซต์ กล่าว</p>
<p>ไทยมีวัตถุดิบชีวมวลที่มีความชื้นอยู่จำนวนมาก ที่เหมาะใช้เป็นวัตถุดิบในการทำน้ำมันเชื้อเพลิงสังเคราะห์ ไม่ว่าจะเป็น ผักตบชวา ซึ่งเป็นชีวมวลที่มีความชื้น ส่วนชีวมวลอื่นๆ ก็จะนำมาศึกษาด้วย เช่น ขี้เลื่อย ชานอ้อย ฟางข้าว กะลาปาล์มและซังข้าวโพด รวมถึงสาหร่ายที่ วว. กำลังศึกษาอยู่ในขณะนี้</p>
<p>รศ.คณิต วัฒนวิเชียร หัวหน้าห้องปฏิบัติการวิจัยเครื่องยนต์สันดาปภายใน คณะวิศวกรรมศาสตร์ จุฬาลงกรณ์มหาวิทยาลัย กล่าวว่า เทคโนโลยีการผลิตเชื้อเพลิงสังเคราะห์จากชีวมวลของยูซีอาร์ เป็นเทคโนโลยีไฮโดรแก๊สซิฟิเคชัน (hydrogasification) ซึ่งเป็นเทคโนโลยีที่ใหม่มากๆ โดยเป็นการนำชีวมวล มาทำให้เป็นก๊าซคาร์บอนมอนนอกไซด์ (CO) และก๊าซไฮโดรเจน จากนั้นส่งเข้าเตาปฏิกรณ์เพื่อแปรรูปเป็นน้ำมันเชื้อเพลิงสังเคราะห์ ที่ใช้งานได้ไม่ต่างจากน้ำมันจากเชื้อเพลิงฟอสซิล</p>
<p>เทคนิคผลิตน้ำมันสังเคราะห์มีอยู่แล้วในบริษัท ผลิตน้ำมันขนาดใหญ่ แต่ใช้ก๊าซธรรมชาติเป็นวัตถุดิบ และการทำแก๊สซิฟิเคชันจากชีวมวลแห้ง ปราศจากน้ำและความชื้น ขณะที่ไฮโดรแก๊สซิฟิเคชันสามารถใช้กับชีวมวลที่มีความชื้น จึงลดขั้นตอนและค่าใช้จ่ายในการทำให้ชีวมวลแห้ง</p></body>
</news>
