<teiHeader>
<fileDesc>
<titleStmt>
  <title>ซัมซุงส่งแอลอีดีทีวีลุยตลาดไทย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-10 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090410/9028/%e0%b8%8b%e0%b8%b1%e0%b8%a1%e0%b8%8b%e0%b8%b8%e0%b8%87%e0%b8%aa%e0%b9%88%e0%b8%87%e0%b9%81%e0%b8%ad%e0%b8%a5%e0%b8%ad%e0%b8%b5%e0%b8%94%e0%b8%b5%e0%b8%97%e0%b8%b5%e0%b8%a7%e0%b8%b5%e0%b8%a5%e0%b8%b8%e0%b8%a2%e0%b8%95%e0%b8%a5%e0%b8%b2%e0%b8%94%e0%b9%84%e0%b8%97%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>ซัมซุงส่งแอลอีดีทีวีลุยตลาดไทย</headline>
<lead>ซัมซุงเปิดตัวทีวีนวัตกรรมใหม่ "แอลอีดี ทีวี" เจาะตลาดพรีเมียม ทุ่มงบการตลาด 100 ล้านบาท พร้อมตั้งเป้ายอดขายปีนี้ 3 หมื่นยูนิต</lead>
<neck></neck>
<body><p>นายวิชัย พรพระตั้ง หัวหน้ากลุ่มธุรกิจภาพและเสียง บริษัท ไทยซัมซุง อิเลคโทรนิคส์ จำกัด เปิดเผยถึงแผนการทำตลาดสินค้าในกลุ่มทีวี ว่า บริษัทยังคงมุ่งมั่นที่จะเปิดตัวสินค้าใหม่อย่างต่อเนื่อง โดยเฉพาะนวัตกรรมและเทคโนโลยีใหม่ๆ เพื่อกระตุ้นกำลังซื้อของผู้บริโภค โดยเฉพาะลูกค้ากลุ่มพรีเมียม ที่บริษัทพบว่าความต้องการในการซื้อสินค้ายังมีอยู่ ล่าสุดได้เปิดตัว แอลอีดี ทีวี ซึ่งเป็นนวัตกรรมใหม่ที่ยังไม่มีใครทำตลาดในเมืองไทย และคาดว่าจะมาแทนที่แอลซีดี ทีวี ในอนาคต เนื่องจากมีคุณสมบัติที่เหนือกว่าทั้งในด้านภาพที่ให้แสงสว่างและความคมชัดกว่า และประหยัดพลังงานกว่าถึง 40% โดยการเปิดตัวครั้งนี้มีทั้งหมด 3 รุ่น ราคาเริ่มต้นที่ 7.999 หมื่นบาท สูงสุด 1.749 แสนบาท</p>
<p>"ตอนนี้แม้ว่าสถานการณ์จะไม่ปกติ แต่เราในฐานะผู้ประกอบการจำเป็นต้องหาสินค้าใหม่ๆ มาตอบสนองตลาด ซึ่งนวัตกรรมใหม่และความแตกต่างจากคู่แข่ง จะเป็นสิ่งที่ช่วยกระตุ้นกำลังซื้อของผู้บริโภคได้เป็นอย่างดี โดยเฉพาะลูกค้ากลุ่มพรีเมียมที่เราเชื่อว่า ต้องการความแตกต่าง แม้ว่าราคาของแอลอีดีจะสูงกว่าแอลซีดี ทีวี 15% ก็ตาม” นายวิชัยกล่าวและว่า การเปิดตัวสินค้าใหม่ครั้งนี้จะช่วยรักษาส่วนแบ่งตลาดแอลซีดี ทีวี ของซัมซุงไว้ที่ 37% หรือเป็นอันดับหนึ่งของตลาด</p>
<p>ด้านนายสุพจน์ ลีนานุรักษ์ หัวหน้ากลุ่มผลิตภัณฑ์จอภาพ กล่าวว่า การเปิดตัวแอลอีดี ทีวี ครั้งนี้ ถือเป็นกลยุทธ์บลูโอเชี่ยน ที่ซัมซุงต้องการหนีการแข่งขันที่รุนแรงในตลาด โดยเฉพาะแอลซีดี ทีวี ที่มีผู้ประกอบการทำตลาดจำนวนมาก และใช้กลยุทธ์เรื่องราคาเป็นหลัก ดังนั้นแอลอีดี ทีวี จึงเป็นสินค้าที่อยู่ในตลาดบลูโอเชี่ยน ที่ซัมซุงต้องการหนีการแข่งขันด้านราคา สำหรับกลุ่มลูกค้าจะเป็นระดับบีบวกขึ้นไป</p>
<p>การเปิดตัวแอลอีดี ทีวี ซัมซุงจะใช้งบการตลาด 100 ล้านบาท ตั้งเป้ายอดขายปีนี้ไว้ 3 หมื่นยูนิต โดยที่เป็นไฮไลท์และคาดว่าจะมียอดขายสูงสุดคือ ขนาด 40 นิ้ว ส่วนยอดขายรวมของกลุ่มทีวี ปีนี้ซัมซุงตั้งเป้าการเติบโตไว้ 40% หรือคิดเป็น 8,700 ล้านบาท โดยตลาดรวมทีวีปีนี้คาดว่าจะอยู่ที่ 3 ล้านยูนิต แบ่งเป็นแอลซีดี 6.2 แสนยูนิต พลาสมา 6.5 หมื่นยูนิต ที่เหลือเป็นแฟลท ทีวี</p></body>
</news>
