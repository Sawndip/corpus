<teiHeader>
<fileDesc>
<titleStmt>
  <title>คาร์เปทชู'เฉดสีพิเศษ'ดึงลูกค้า  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-21 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/21/news_28593763.php?news_id=28593763  </bibl>
</sourceDesc>
</fileDesc>
</teiHeader>
<news>
<headline>คาร์เปทชู'เฉดสีพิเศษ'ดึงลูกค้า</headline>
<lead>ผู้ผลิตพรมทอมือสร้างโรงย้อมและแล็บสี ทดสอบและผลิต "เฉดสีพิเศษ" เฉพาะสูตรของลูกค้า ชูความเร็วส่งมอบสินค้าและดีไซน์ มัดใจลูกค้าระดับบนรวมถึงลูกค้าที่ต้องการความเร็วในธุรกิจโรงแรมและโครง การอสังหาฯขนาดใหญ่</lead>
<neck></neck>
<body><p>นายสุนทร ไกรตระกูล กรรมการผู้จัดการบริษัท คาร์เปท เมกเกอร์ (ประเทศไทย) จำกัด ผู้ผลิตและส่งออกพรมทอมือ เปิดเผยว่า บริษัทได้สร้างโรงย้อมขนาดเล็กพร้อมห้องแล็บทดสอบสี สำหรับบริการทดสอบเฉดสีและนำไปผลิตเป็นตัวอย่างให้ลูกค้าก่อนการผลิตจริง รวมถึงการผลิตตามออร์เดอร์พิเศษที่จำนวนสินค้าไม่มากด้วย</p>
<p>โรงย้อมเล็กและห้องแล็บถือส่วนหนึ่งของการปรับ ตัวทางการตลาด เน้นรองรับการขยายตัวของลูกค้ากลุ่มเฉพาะที่ต้องการงานรวดเร็ว เช่น โรงแรม อสังหาริมทรัพย์และกลุ่มผู้รับเหมาโครงการขนาดใหญ่ ซึ่งเป็นเป้าหมายของบริษัท ที่ให้ความสำคัญกับความรวดเร็วเรื่องของเวลาการส่งมอบสินค้า มาเป็นจุดขาย รวมถึงบริการพรมเฉดสีพิเศษเฉพาะที่ลูกค้าต้องการ</p>
<p>การสร้างโรงย้อมเล็กดังกล่าว บริษัทได้รับความช่วยเหลือจากสำนักงานพัฒนาวิทยาศาสตร์และเทคโนโลยีแห่งชาติ (สวทช.) ผ่านโครงการสนับสนุนการพัฒนาเทคโนโลยีของอุตสาหกรรมไทย (ITAP) ที่ได้จัดหาผู้เชี่ยวชาญคือ ดร.อภิชาติ สนธิสมบัติ อาจารย์ประจำภาควิชาวิศวกรรมสิ่งทอ คณะวิศวกรรมศาสตร์ มหาวิทยาลัยเทคโนโลยีราชมงคลธัญบุรี มาเป็นที่ปรึกษาเรื่องการพัฒนาประสิทธิภาพการย้อม รวมถึงการวางระบบการสร้างโรงย้อมขนาดเล็กขึ้นใหม่ พร้อมห้องแล็บสำหรับทดสอบสี ตั้งแต่เฉดสีพื้นฐานไปจนถึงเฉดสีพิเศษ และลดปัญหาของเสียให้เหลือน้อยที่สุด</p>
<p>กิจกรรมในโครงการความช่วยเหลือดังกล่าว ยังรวมถึงการพัฒนาเครื่องย้อมสีหรือหม้อย้อม ประกอบด้วย เครื่องขนาด 15 กิโลกรัมต่อการย้อม 1 ครั้ง และเครื่องย้อมขนาดเล็ก 1 กิโลกรัมต่อการย้อม 1 ครั้ง เครื่องที่พัฒนาขึ้นนี้ได้ปรับปรุงระบบการทำงานภายใน อาทิ ระบบควบคุมอุณหภูมิ เวลาและการไหลเวียนของน้ำภายในเครื่อง ทำให้ทราบถึงช่วงการกินสีหรือจุดอิ่มตัวของสี ที่จะเข้าถึงจุดความเป็นธรรมชาติของเส้นใยได้มากที่สุด </p>
<p>ทั้งนี้ วัตถุดิบ เช่น เส้นใยไหม ขนสัตว์ ที่นำมาย้อมนั้นมีความแตกต่างกัน รวมถึงการเข้ากันของสีและการดูดกลืนสี จึงเป็นช่วงสำคัญที่สุดของการย้อมสี ที่ต้องรักษาเรื่องของอุณหภูมิให้เป็นไปตามชนิดของเส้นในวัตถุดิบ ที่สำคัญหม้อย้อมที่ปรับระบบควบคุมใหม่ ยังช่วยลดระยะเวลาและประหยัดพลังงานในการย้อมสี จากเดิมนานถึง 1 วันต่อ 1 เฉดสี เหลือเพียง 1.30 ชม.ต่อ 1 เฉดสี และสามารถย้อมสีได้มากขึ้นถึงวันละ 4-5 เฉดสี </p>
<p>ผลที่ได้จากการปรับปรุงระบบการย้อมสี ทำให้เส้นใยในหม้อย้อมกินสีได้เกือบ 80% เหลือของเสียตกค้างเพียง 20% นอกจากนี้เครื่องย้อมนี้ยังผลิตจากวัตถุดิบภายในประเทศ ไม่ต้องนำเข้าจากต่างประเทศ</p>
<p>นายสุนทร เพิ่มเติมว่า หากบริษัทต้องการก้าวขึ้นมาเป็นผู้นำในตลาดพรมทอมือแล้ว จำเป็นต้องเร่งเพิ่มขีดความสามารถ ด้วยการพัฒนาคุณภาพทั้งบุคลากร เทคโนโลยี วัตถุดิบ ผลิตภัณฑ์และเวลาส่งมอบสินค้า ไม่เช่นนั้น ตลาดจะตกไปอยู่ในมือคู่แข่งอย่างจีนและอินเดีย ที่เน้นผลิตสินค้าปริมาณ ราคาถูก ขณะที่บริษัทมุ่งกลุ่มสินค้าระดับบน ที่เน้นด้านดีไซน์และความรวดเร็ว นอกจากนี้ในเรื่องของสี บริษัทยังพัฒนาเฉดสีให้มีมากกว่าหมื่นเฉดสี ซึ่งล้วนเป็นสีที่ลูกค้ากำหนดขึ้น</p></body>
</news>
