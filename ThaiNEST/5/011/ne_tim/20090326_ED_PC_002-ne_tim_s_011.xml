<teiHeader>
<fileDesc>
<titleStmt>
  <title>พรินเตอร์แข่งดุดัมพ์ไม่เหลือกำไร "เอชพี"ชูแคมเปญเครื่องฟรีแลกสัญญาใช้หมึก1ปี  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-03-26 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com01260352&day=2009-03-26&sectionid=0209  </bibl>
</sourceDesc>
</fileDesc>
</teiHeader>
<news>
<headline>พรินเตอร์แข่งดุดัมพ์ไม่เหลือกำไร "เอชพี"ชูแคมเปญเครื่องฟรีแลกสัญญาใช้หมึก1ปี</headline>
<lead>ตลาดเครื่องพิมพ์แข่งราคาดุเดือด ดัมพ์ราคาจนไม่เหลือกำไร ผู้ค้าหวั่นมูลค่าตลาดปี"52ไม่โต "เอชพี" งัดแผนเด็ดอัดแคมเปญทั่วเอเชียเจาะลูกค้าเอสเอ็มอีและองค์กรขนาดใหญ่ ชูกลยุทธ์ให้ลูกค้าใช้เครื่องฟรีแต่ผูกสัญญาต้องใช้หมึกแท้ "เอชพี" 12 เดือน เน้นสร้างรายได้จากตลาดหมึกและการบำรุงรักษา ด้าน "เอปสัน" หนีตลาดคอนซูเมอร์หันโฟกัสตลาดองค์กรขนาดใหญ่ พร้อมเพิ่มโปรโมชั่น 0% กระตุ้นกำลังซื้อ ขณะที่ "แคนนอน" เน้นส่งทีมประกบ คู่ค้าทุกจังหวัดพร้อมเพิ่มดีกรีปิดจุดอ่อนตลาดภาคใต้</lead>
<neck></neck>
<body><p>นายสมชัย สูงสว่าง ผู้จัดการทั่วไป กลุ่มธุรกิจภาพและการพิมพ์ บริษัท ฮิวเลตต์-แพคการ์ด (ประเทศไทย) จำกัด กล่าวว่า ปีที่ผ่านมาตลาดเครื่องพิมพ์เติบโตในเชิงมูลค่า 15% ขณะที่ปีนี้คาดว่าเติบโตไม่เกิน 10% ถือเป็นอัตราการเติบโตที่ลดลงครั้งแรก เพราะปัจจัยด้านเศรษฐกิจกำลังซื้อในภาคคอนซูเมอร์หายไป ขณะที่การแข่งขันราคารุนแรง โดยเฉพาะตลาดซิงเกิล อิงก์เจ็ตกลุ่มโลว์เอนด์ ปัจจุบันในตลาดมีเครื่องราคาต่ำสุดอยู่ที่ 900 บาท ซึ่งอาจส่งผลให้มูลค่าตลาดปีนี้ลดลงได้ โดยตลาดที่ยังมีการเติบโตคือกลุ่มองค์กร โดยเฉพาะภาครัฐที่มีการเติบโตค่อนข้างมาก</p>
<p>ล่าสุดเอชพีเปิดตัวแคมเปญสำหรับภูมิภาคเอเชีย-แปซิฟิกชื่อ "when every thing counts" เพื่อรับมือกับภาวะเศรษฐกิจที่องค์กรส่วนใหญ่ต้องควบคุมค่าใช้จ่าย โดยในส่วนของลูกค้าเอสเอ็มอีเสนอโครงการ "HP Leasing Program" โดยบริษัทจะเสนอให้ลูกค้าใช้ฟรีเครื่องพิมพ์รุ่น HP Officejet Pro ซึ่งมีทั้งที่เป็นซิงเกิลฟังก์ชั่น จากปกติราคา 5,390 บาท และรุ่นมัลติฟังก์ชั่น ปกติราคา 11,900 บาท โดยลูกค้าเพียงตกลงสัญญาซื้อหมึกของเอชพีเดือนละ 2 ตลับโดยหมึกขาวดำอยู่ที่ราคา 1,290 บาท และหมึกสีราคา 940 บาท เป็นเวลาอย่างน้อย 12 เดือน ซึ่งโครงการนี้จะช่วยให้เอสเอ็มอีลดค่าใช้จ่ายในการพิมพ์ได้ 50%</p>
<p>ขณะที่ลูกค้ากลุ่มองค์กรขนาดใหญ่เอชพีเสนอโปรแกรม Managed Print Service (MPS) เข้าไปช่วยปรับปรุงประสิทธิภาพการทำงานและการบริหารจัดการต่างๆ พร้อมเสนอบริการทางการเงิน อาทิ ลูกค้าที่รับบริการเครื่อพิมพ์มัลติฟังก์ชั่นระยะเวลา 3-5 ปี ไม่ต้องจ่ายค่าบริการใน 12 เดือนแรก รวมทั้งเสนอให้ลูกค้าใช้เครื่องฟรีเช่นกัน โดยจะช่วยลดค่าใช้จ่ายด้านภาพและการพิมพ์ให้กับองค์กรได้ 30% กลุ่มเป้าหมายคือลูกค้าภาครัฐ เฮลท์แคร์ และอุตสาหกรรมอาหารและเครื่องดื่มซึ่งปีนี้มีการเติบโตอย่างเห็นได้ชัด รองลงมาคือ กลุ่มค้าปลีกและสถาบันการเงิน</p>
<p>"สิ่งที่เอชพีทำจะเป็นผลบวกในระยะยาว ในการสร้างรายได้จากการบำรุงรักษาและบริการ ช่วยให้สามารถขยายฐานลูกค้าได้มากกว่าเดิม นอกเหนือจากขายฮาร์ดแวร์อย่างเดียว นอกจากนี้เป็นการขยายตลาดหมึกแท้ของเอชพีอีกทาง เพราะถ้าไม่ทำโอกาสที่ลูกค้าจะหันไปใช้หมึกปลอมมากขึ้น ขณะที่ลูกค้าองค์กรก็สามารถรักษาเงินสดหมุนเวียนและนำค่าใช้จ่ายดังกล่าวไปหักภาษีประจำปีได้" </p>
<p>นายสมชัยกล่าวว่า แคมเปญดังกล่าวจะช่วยให้เอชพีมียอดขายเติบโตขึ้น 20% จากปัจจุบันเอชพีมีส่วนแบ่งการตลาดกลุ่มตลาดเอสเอ็มอีและองค์กรขนาดใหญ่ประมาณ 40% โดยปัจจุบันมีลูกค้าประมาณ 40-50 รายที่ใช้บริการ MPS ของเอชพี ประกอบกับปัจจุบันโมเดลทางธุรกิจการพิมพ์กำไรส่วนใหญ่มาจากหมึก เพราะฮาร์ดแวร์มีมาร์จิ้นที่ต่ำมาก เพราะการแข่งขันราคาที่รุนแรงดังนั้นผู้ที่แข็งแกร่งเท่านั้นถึงอยู่รอด และผู้ที่อ่อนแอจะหายไปจากตลาด ผู้ค้าที่จะอยู่ได้ต้องปรับตัวจากการขายเครื่องอย่างเดียวมาเพิ่มมูลค่าให้สินค้าและขยายฐานลูกค้าให้ครอบคลุม</p>
<p>นอกจากนี้เอชพีมีแผนที่จะเปิดให้บริการหลังการขายลักษณะออนไซต์เซอร์วิสสำหรับคอนซูเมอร์ด้วย แต่เบื้องต้นให้บริการเฉพาะลูกค้าในเขต กทม. โดยรายละเอียดอยู่ระหว่างการพิจารณา/p>
<p>โครงการ when everything counts เป็นแคมเปญในภูมิภาคเอเชีย-แปซิฟิก เพราะเอชพีมองว่าตลาดภูมิภาคนี้ยังมีศักยภาพการเติบโต แม้ปัจจัยเศรษฐกิจไม่แน่นอน องค์กรส่วนใหญ่คำนึงถึงเรื่องค่าใช้จ่ายและผลตอบแทนการลงทุนมากขึ้น</p>
<p>ด้านนายยรรยง มุนีมงคลทร ผู้อำนวยการบริหาร บริษัท เอปสัน (ประเทศไทย) จำกัด กล่าวว่า ตลาดเครื่องพิมพ์แข่งขันราคารุนแรงมาโดยตลอด ทำให้มูลค่าตลาดปีนี้เติบโตเพียง 3-5% สำหรับกลยุทธ์เพื่อเพิ่มรายได้จะเน้นขยายฐานเข้าสู่ตลาดองค์กรขนาดใหญ่ เพราะยังมีส่วนแบ่งตลาดไม่มาก ไม่ว่าจะเป็นกลุ่มภาครัฐ สถาบันการเงิน ประกันภัย และองค์กรขนาดใหญ่ โดยบริษัทได้นำสินค้าใหม่ๆ ที่เหมาะกับตลาดองค์กรขนาดใหญ่เข้ามาทำตลาดมากขึ้น</p>
<p>"หลายบริษัทเน้นเจาะกลุ่มลูกค้าองค์กรและโซโห เพราะเซ็กเมนต์ใหญ่ แข่งขันด้านราคาไม่รุนแรงเท่าคอนซูเมอร์ ขณะที่ภาครัฐยังมีแนวโน้มการลงทุนจึงเป็นตลาดที่ยังมีโอกาสเติบโต ประกอบมีการใช้ซัพพลายต่อเนื่อง มีกำลังซื้อชัดเจน ทำให้แต่ละเวนเดอร์สนใจชดเชยตลาดคอนซูเมอร์ที่ชะลอตัว" </p>
<p>อย่างไรก็ตามเพื่อสอดรับกับภาวะเศรษฐกิจในปัจจุบัน ปีนี้เอปสันจะมีกิจกรรมร่วมกับพาร์ตเนอร์มากขึ้น โดยเฉพาะโปรโมชั่นผ่อน 0% รวมถึงโปรแกรม "พาวเวอร์ ยูสเซอร์" สำหรับองค์กรที่ใช้สินค้าซัพพลายของเอปสันต่อเนื่องและจำนวนมากจะส่งทีมงานดูแล ตรวจเช็กสภาพ เครื่องให้ พร้อมเสนอสินค้าซัพพลายในราคาพิเศษ</p>
<p>ด้านนายวรินทร์ ตันติพงศ์พาณิช ผู้อำนวยการอาวุโสและผู้จัดการทั่วไป กลุ่มคอนซูเมอร์ อิมเมจจิ้งและอินฟอร์เมชั่น บริษัท แคนนอน มาร์เก็ตติ้ง (ไทยแลนด์) จำกัด กล่าวว่า ตลาดเครื่องพิมพ์แข่งขันรุนแรงมาอย่างต่อเนื่อง โดยบางค่ายขายสินค้าราคาต่ำกว่า 1,000 บาท ทำให้มูลค่าตลาดปีนี้เติบโตไม่มาก สำหรับแคนนอนขอรอดูสถานการณ์ตลาดก่อน และเน้นการทำงานร่วมกับพาร์ตเนอร์ทั้งใน กทม.และต่างจังหวัด โดยส่งเจ้าหน้าที่ประจำทุกจังหวัดเพื่อช่วยเหลือคู่ค้าเน้นเพิ่มพนักงานและการบริการในภาคใต้มากขึ้น เพราะเป็นพื้นที่ที่มีส่วนแบ่งตลาดน้อยที่สุดเพียง 20% </p>
<p>ทั้งนี้จากผลวิจัยตลาดไอทีของเนคเทคที่ร่วมกับซิป้าได้สรุปตัวเลขมูลค่าตลาดเครื่องพรินเตอร์ในปี 2551 อยู่ที่ประมาณ 4,453 ล้านบาท และคาดว่าในปี 2552 จะลดลงมาอยู่ที่ประมาณ 4,348 ล้านบาท</p></body>
</news>
