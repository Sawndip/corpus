<teiHeader>
<fileDesc>
<titleStmt>
  <title>กทช.รื้อยกแผง"สบท.-TRIDI-ไอซี" ลดบทบาท-ริบอำนาจคืนปรับสถานะเป็นส่วนงาน  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-09 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com01090452&day=2009-04-09&sectionid=0209  </bibl>
</sourceDesc>
</fileDesc>
</teiHeader>
<news>
<headline>กทช.รื้อยกแผง"สบท.-TRIDI-ไอซี" ลดบทบาท-ริบอำนาจคืนปรับสถานะเป็นส่วนงาน</headline>
<lead>กทช.รื้อยกแผง "สบท.-ทริดี้-ไอซี" เล็งปรับสถานะลดบทบาท-ริบอำนาจ "ติดตามตรวจสอบ-อนุมัติวงเงิน" จากสถาบันอิสระเป็นส่วนงานภายใต้ "สำนักงาน กทช." อีกที "วงใน" เผยภารกิจสถาบันคุ้มครองผู้บริโภคกิจการโทรคมนาคมเหลือแค่ "รับเรื่องร้องเรียน" ริบอำนาจติดตามตรวจสอบคืน ฟาก"สถาบันไอซี-ทริดี้" โดนด้วย ผอ.TRIDI ติงแก้ไขระเบียบใหม่ควรแตะเฉพาะที่มีปัญหา ไม่ใช่รื้อยกกระบิกระทบแผนงานเดิม</lead>
<neck></neck>
<body><p>แหล่งข่าวจากสำนักงานคณะกรรมการกิจการโทรคมนาคมแห่งชาติ (กทช.) เปิดเผย "ประชาชาติธุรกิจ" ว่า คณะกรรมการ กทช.อยู่ระหว่างปรับปรุงแก้ไขระเบียบ กทช. ว่าด้วยการจัดตั้งสถาบันคุ้มครองผู้บริโภคในกิจการโทรคมนาคม พ.ศ.2550 (สบท.) โดยได้ยกร่างมาใหม่ทั้งหมด ซึ่งประเด็นสำคัญที่มีการเปลี่ยนแปลง คือจะให้ สบท.เข้ามาเป็นส่วนงานภายในสำนักงาน กทช.ให้อยู่ภายใต้การกำกับดูแลของเลขาธิการ กทช. รวมถึงให้ผู้อำนวยการสถาบันขึ้นตรงต่อเลขาธิการ กทช. และให้ใช้ระเบียบข้อบังคับของสำนักงาน กทช. กับการบริหารสถาบันเช่นเดียวกับหน่วยงานอื่นภายใต้สำนักงาน กทช. </p>
<p>นอกจากนี้ยังจะเปลี่ยนแปลงวิธีการได้มาของคณะกรรมการบริหารงานสถาบันคุ้มครองผู้บริโภคในกิจการโทรคมนาคม (คบท.) จากเดิมที่กำหนดให้มีองค์ประกอบจากนักวิชาการ ผู้เชี่ยวชาญด้านโทรคมนาคม เศรษฐศาสตร์ สังคมศาสตร์ และกฎหมาย รวมทั้งตัวแทนองค์กรผู้บริโภค ซึ่งมีความรู้และประสบการณ์เป็นที่ประจักษ์ไม่น้อยกว่า 3 ปี โดยให้คณะกรรมการสรรหา คบท. ซึ่งมาจากการคัดเลือกขององค์กรผู้บริโภค โดยการแต่งตั้งจาก กทช. ทำหน้าที่สรรหาบุคลากร และให้บุคคลเหล่านั้นคัดเลือกกันเองเป็น กรรมการ สบท.อีกที</p>
<p>กับระเบียบฉบับใหม่เปลี่ยนเป็นให้ กทช.แต่งตั้งกรรมการ สบท.ทั้งหมด มีประธาน 1 คน โดยแต่งตั้งจากผู้มีความรู้และประสบการณ์เป็นที่ประจักษ์ด้านการบริหารจัดการและคุ้มครองผู้บริโภค มีกรรมการโดยตำแหน่ง 3 คน คือเลขาธิการ กทช. รองเลขาธิการ และผู้บริหารระดับกลาง ส่วนกรรมการที่เหลืออีก 5 คน ให้ กทช.แต่งตั้งจากผู้มีความรู้ทางด้านโทรคมนาคม เศรษฐศาสตร์ กฎหมาย การสื่อสารมวลชน และการคุ้มครองผู้บริโภค ด้านละ 1 คน และให้ คบท.รับผิดชอบขึ้นตรงต่อ กทช. </p>
<p>สำหรับอำนาจหน้าที่ของ คบท.ได้เพิ่มเติมการ "พิจารณาจัดทำความเห็นเกี่ยวกับข้อร้องเรียนของผู้บริโภคเสนอต่อ กทช. ตามหลักเกณฑ์ วิธีการ และระยะเวลาที่ กทช.กำหนด" พร้อมแก้ไขข้อความให้ทำหน้าที่ "ให้ความเห็นชอบแผนดำเนินการเกี่ยวกับการคุ้มครองผู้บริโภคในกิจการ โทรคมนาคมของสถาบัน" จากเดิมกำหนด "ให้เสนอความคิดเห็นแก่ กทช. เพื่อพิจารณาออกประกาศ หลักเกณฑ์ และระเบียบที่เกี่ยวข้องกับการคุ้มครองผู้บริโภค"</p>
<p>สถานะใหม่ของสถาบันจะเป็น "ส่วนงานภายใน" ของสำนักงาน กทช. จากเดิมกำหนดให้มีสถานะเป็นหน่วยงานหนึ่งในสำนักงาน มีการบริหารงานอย่างเป็นอิสระ ปราศจากการแทรกแซงจากหน่วยงานอื่นในสำนักงาน จากเลขาธิการ ผู้บริหาร และผู้ปฏิบัติงาน รวมทั้งให้มีการจัดตั้งสาขาของ สบท.ในต่างจังหวัดด้วย พร้อมกันนั้นยังลดทอนอำนาจของ สบท.ให้เหลือเพียงให้รับเรื่องร้องเรียนเท่านั้น จากเดิมให้ "รับเรื่องและติดตามตรวจสอบข้อร้องเรียน"</p>
<p>แหล่งข่าวกล่าวต่อว่า โครงสร้างการบริหารก็มีการเปลี่ยนแปลงเช่นกัน โดย "ให้ผู้อำนวยการ สบท.รับผิดชอบขึ้นตรงต่อเลขาธิการกทช." มีเลขาธิการ กทช. เป็นผู้กำหนดอัตราเงินเดือน และผลประโยชน์ตอบแทนของ ผอ.สถาบัน จากเดิมให้ผู้อำนวยการ สบท. ขึ้นกับ กทช. และ คบท.โดยตรง รวมถึงกำหนดสิทธิประโยชน์ว่า ต้องได้ไม่น้อยกว่าเลขาธิการ กทช. โดย คบท.เป็นผู้กำหนดเงินเดือนให้</p>
<p>สำหรับเรื่องงบประมาณของสถาบัน ในระเบียบเดิม สบท.จะอนุมัติโดย กทช. ไม่เกิน 15% (ตั้งแต่ปี 2552 เป็นต้นไป) ของรายได้สำนักงาน กทช.จากค่าธรรมเนียมใบอนุญาต โดยให้ ผอ.สบท.จัดทำคำขอกันงบประมาณรายจ่ายประจำปีเสนอให้ กทช. อนุมัติ และจัดส่งรายละเอียดดังกล่าวแก่เลขาธิการ กทช.เพื่อผนวกเป็นงบประมาณรายจ่ายประจำปีของสำนักงาน</p>
<p>แต่กับร่างระเบียบฉบับใหม่อยู่ภายใต้ระเบียบการงบประมาณของสำนักงาน กทช. เช่นเดียวกับหน่วยงานอื่นในสังกัด โดยกำหนดให้ ผอ.สบท.จัดทำคำขอตั้งงบประมาณและรายละเอียดการใช้จ่ายตามระเบียบ กทช.เกี่ยวกับงบประมาณของสำนักงาน กทช.เสนอให้ กทช.อนุมัติเป็น งบประมาณประจำปีต่อไป</p>
<p>ผู้สื่อข่าวรายงานด้วยว่า กทช.ยังจะ พิจารณาแก้ไขระเบียบเกี่ยวกับการตั้งสถาบันอีก 3 ฉบับ คือระเบียบ กทช.ว่าด้วยการบริหารงานวิจัยและพัฒนาอุตสาหกรรมโทรคมนาคม พ.ศ.2549 ระเบียบ กทช.ว่าด้วยสถาบันการใช้และเชื่อมต่อโครงข่ายโทรคมนาคม พ.ศ.2550 และระเบียบ กทช.ว่าด้วยการมอบอำนาจของเลขาธิการ กทช.ให้ปฏิบัติงานเฉพาะอย่างแทนในสถาบันเฉพาะทาง พ.ศ.2550</p>
<p>โดยให้มีหลักการคล้ายคลึงกับ สบท. คือให้ปรับสถานะเป็นส่วนงานภายในของสำนักงาน กทช. และใช้ระเบียบการบริหารงานบุคคล งบประมาณ การเงิน บัญชี และพัสดุเช่นเดียวกับหน่วยงานอื่นของสำนักงาน กทช. โดย กทช.จะพิจารณาเกี่ยวกับเรื่องนี้อีกครั้งในวันที่ 8 เม.ย.2552 นี้</p>
<p>ด้าน ดร.สุพจน์ เธียรวุฒิ ผู้อำนวยการสถาบันวิจัยและพัฒนาอุตสาหกรรมโทรคมนาคม (TRIDI) กล่าวว่า ร่างระเบียบฉบับใหม่ในส่วนของ TRIDI จะเปลี่ยนแปลงหลักเกณฑ์การทำงานของ TRIDI ทั้งหมด เช่น ตัดอำนาจคณะกรรมการ TRIDI เหลือเพียงการให้คำแนะนำแก่ กทช. เรื่องการพัฒนาอุตสาหกรรมโทรคมนาคม จากเดิมมีอำนาจในการกลั่นกรองโครงการวิจัยที่เสนอขอรับเงินอุดหนุนได้ เป็นต้น</p>
<p>"ในร่างระเบียบฉบับใหม่ ทริดี้จะเข้าไปรวมเป็นหน่วยงานในสำนักงาน กทช. จากเดิมที่เป็นหน่วยงานหนึ่งของสำนักงาน กทช. มีความเป็นอิสระและคล่องตัวในการดำเนินงานมากกว่า ร่างระเบียบฉบับใหม่เขียนโดยคนนอก ไม่เข้าใจหลักการทำงานของทริดี้ และเป็นร่างที่ขัดกับระเบียบฉบับเดิมโดยสิ้นเชิง ต้องเข้าใจว่างานของเราเป็นการทำงานเชิงรุก ต้องติดต่อประสานงานกับหน่วยงานภายนอก ถ้าให้มาเป็นส่วนหนึ่งของสำนักงาน กทช.ทำให้หมดความคล่องตัว"</p>
<p>ดร.สุพจน์กล่าวต่อว่า การแก้ไขกฎระเบียบต่างๆ เกี่ยวกับสถาบันควรแก้ไขเฉพาะที่จำเป็น เพื่อให้การทำงานมีความคล่องตัวยิ่งขึ้น เช่น กรณี TRIDI ที่มีปัญหาเรื่องบุคลากร เป็นต้น ซึ่งที่ผ่านมาได้เสนอข้อคิดเห็นไปด้วยเช่นกัน ตนไม่เห็นด้วย ถ้าจะแก้ไขโดยเปลี่ยนหลักการทำงานใหม่หมดเลย อย่างการทำงานของ TRIDI ในขณะนี้งานทุกอย่างกำลังเดินหน้า ที่ผ่านมามีการเซ็น MOU ให้เงินสนับสนุนการวิจัยของสถาบันการศึกษาหลายแห่ง มีการแจกทุนการศึกษา ซึ่งมีระยะเวลา 3 ปีไปแล้ว แต่ในร่างฉบับใหม่ที่มีการแก้ไขไม่มีเรื่องดังกล่าว จึงน่าจะเป็นปัญหากับงานเดิมว่าจะทำอย่างไร </p></body>
</news>
