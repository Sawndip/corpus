<teiHeader>
<fileDesc>
<titleStmt>
  <title>ค่ายมือถือดึงเพลงลูกทุ่งบุกภูธร  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090423/10289/%e0%b8%84%e0%b9%88%e0%b8%b2%e0%b8%a2%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b8%94%e0%b8%b6%e0%b8%87%e0%b9%80%e0%b8%9e%e0%b8%a5%e0%b8%87%e0%b8%a5%e0%b8%b9%e0%b8%81%e0%b8%97%e0%b8%b8%e0%b9%88%e0%b8%87%e0%b8%9a%e0%b8%b8%e0%b8%81%e0%b8%a0%e0%b8%b9%e0%b8%98%e0%b8%a3.html  </bibl>
</sourceDesc>
</fileDesc>
</teiHeader>
<news>
<headline>ค่ายมือถือดึงเพลงลูกทุ่งบุกภูธร</headline>
<lead>ค่ายมือถือเปิดศึกลุยตลาดต่างจังหวัด ล่าสุดเอไอเอสผนึกแกรมมี่โกลด์ จัดฟรีคอนเสิร์ตลูกทุ่ง ขณะที่ดีแทคแจงเป็นพันธมิตรกับทุกค่าย อาร์เอสมั่นใจแฟนคลับต่างจังหวัดเหนียวแน่น</lead>
<neck></neck>
<body><p>นายสมชัย เลิศสุทธิวงศ์ รองกรรมการผู้อำนวยการสายงานการตลาด บริษัท แอดวานซ์ อินโฟร์ เซอร์วิส จำกัด (มหาชน) หรือเอไอเอส เปิดเผยว่า ปัจจุบันลูกค้าในกรุงเทพฯ และหัวเมืองใหญ่ ใช้งานโทรศัพท์มือถือเกิน 100% ขณะที่ลูกค้าต่างจังหวัดตามภาคต่างๆ เฉลี่ยการใช้งาน 55% และบางพื้นมีเพียง 30-40% จึงเป็นช่องว่างที่บริษัทจะเจาะเข้าไปทำตลาดในต่างจังหวัดมากขึ้น</p>
<p>การขยายฐานต่างจังหวัดนั้น จะดำเนินการทั้งด้านเครือข่าย ที่มีแผนลงทุนไปพื้นที่ห่างไกล มีค่าใช้บริการที่เหมาะสมกับลูกค้า และจัดแคมเปญการตลาดที่เข้าถึงลูกค้ากลุ่มนั้นๆ ซึ่งปีนี้บริษัทได้จัดแคมเปญ สวัสดีลูกทุ่งทั่วไทยต่อเนื่องเป็นปีที่ 3 ด้วยงบประมาณ 40 ล้านบาท ร่วมมือกับแกรมมี่ โกลด์ จัดฟรีคอนเสิร์ตลูกทุ่ง ไปมอบความบันเทิงให้ชาวต่างจังหวัดถึงที่ทุกภาค ทั่วประเทศ 12 ครั้ง เริ่มตั้งแต่เดือนพฤษภาคม-ธันวาคม 2552</p>
<p>พร้อมกันนี้จะมีกิจกรรมการตลาดอื่นๆ เช่น จัดรถเห่ มีรถอธิบายการใช้งานโทรศัพท์ วางจำหน่ายสินค้า รวมถึงโทรศัพท์มือถือที่ร่วมมือกับตัวแทนจำหน่ายแต่ละพื้นที่ด้วย</p>
<p>นายปกรณ์ พรรณเชษฐ์ ผู้อำนวยการกลุ่มบริการเสริม บริษัทโทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค กล่าวว่า ดีแทคไม่ได้จำกัดความร่วมมือกับพันธมิตรรายใดรายหนึ่งในการทำตลาดทั้งประเทศ โดยมีการร่วมกับทั้งค่ายแกรมมี่ (แฮปปี้ แวมไพร์) และค่ายอาร์เอส (เหมา) เพื่อช่วยกระตุ้นยอดในส่วนที่เป็นเอ็มพี 3 ริงโทน และริง แบ็กโทน</p>
<p>ขณะที่แหล่งข่าวจาก บริษัทอาร์เอส กล่าวว่า อาร์เอส และดีแทค เริ่มมีความร่วมมือเชิงรุกในการเข้าไปรุกตลาดผู้ใช้มือถือในต่างจังหวัดมากขึ้นตั้งแต่ช่วงต้นปี โดยผ่านทางทัวร์คอนเสิร์ตของศิลปินอาร์เอส รวมถึงอาร์สยาม ที่เป็นค่ายเพลงลูกทุ่งในสังกัด ที่ผ่านมาอาร์เอสมีฐานที่แข็งแกร่งในตลาดต่างจังหวัดอยู่แล้ว ทั้งกลุ่มวัยรุ่น และวัยผู้ใหญ่ เห็นได้จากยอดดาวน์โหลดเพลงผ่านมือถือ ที่สัดส่วนรายได้จำนวนมากมาจากผู้ใช้ในต่างจังหวัด</p></body>
</news>
