<teiHeader>
<fileDesc>
<titleStmt>
  <title>สเต็มเซลล์ผลิตอินซิลินหยุดเบาหวาน  </title>
  <author>สาลินีย์ ทับพิลา  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-22 06:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090422/35646/%e0%b8%aa%e0%b9%80%e0%b8%95%e0%b9%87%e0%b8%a1%e0%b9%80%e0%b8%8b%e0%b8%a5%e0%b8%a5%e0%b9%8c%e0%b8%9c%e0%b8%a5%e0%b8%b4%e0%b8%95%e0%b8%ad%e0%b8%b4%e0%b8%99%e0%b8%8b%e0%b8%b4%e0%b8%a5%e0%b8%b4%e0%b8%99%e0%b8%ab%e0%b8%a2%e0%b8%b8%e0%b8%94%e0%b9%80%e0%b8%9a%e0%b8%b2%e0%b8%ab%e0%b8%a7%e0%b8%b2%e0%b8%99.html  </bibl>
</sourceDesc>
</fileDesc>
</teiHeader>
<news>
<headline>สเต็มเซลล์ผลิตอินซิลินหยุดเบาหวาน</headline>
<lead>มทส. ทุ่มสมองศึกษากลไกเปลี่ยนเซลล์ต้นกำเนิดตัวอ่อนให้เป็นเซลล์ผลิตอินซูลิน ทางเลือกใหม่รักษาผู้ป่วยเบาหวาน เบื้องต้นตอบสนองต่อระดับน้ำตาลดี</lead>
<neck></neck>
<body><p>ดร.วิไลรัตย์ ลี้อนันต์ศักดิ์ศิริ หัวหน้ากลุ่มวิจัยเซลล์ต้นกำเนิดบำบัดและการปลูกถ่ายเซลล์ สำนักวิชาวิทยาศาสตร์ สาขาวิชาจุลชีววิทยา มหาวิทยาลัยเทคโนโลยีสุรนารี (มทส.) มั่นใจว่า หากเปลี่ยนสเต็มเซลล์ตัวอ่อนในผลิตอินซูลินได้อาจช่วยรักษาผู้ป่วยได้จำนวนมาก ไม่เฉพาะในประเทศไทย แต่เป็นประโยชน์ต่อโลก</p>
<p>“แนวโน้มงานวิจัยทั่วโลกสนใจนำสเต็มเซลล์ไปใช้กับโรคที่ไม่สามารถรักษาได้ จึงมองว่า หากสามารถเปลี่ยนให้สเต็มเซลล์สามารถผลิตอินซูลินได้ อาจจะเป็นวิธีรักษาโรคเบาหวานได้” นักวิจัยรายงานความสำเร็จการเปลี่ยนเซลล์ต้นกำเนิดจากตัวอ่อนให้เป็นเซลล์ผลิตอินซูลิน  ในงานประชุมวิชาการ “การปลูกสร้างเซลล์ใหม่ทางการแพทย์” ครั้งที่ 4 </p>
<p>จากการทดสอบในระดับเซลล์บนจานเลี้ยงเซลล์เพื่อดูการตอบสนองต่อระดับน้ำตาลในปริมาณที่แตกต่างกัน และจำลองภาพของระดับน้ำตาลในเลือดของมนุษย์ ทีมวิจัยมทส.พบว่า เซลล์ดังกล่าวจะผลิตอินซูลินในปริมาณมากเมื่อระดับน้ำตาลสูง แต่จะผลิตอินซูลินน้อยลงเมื่อระดับน้ำตาลน้อย</p>
<p>เซลล์ตัวอ่อนมนุษย์ที่ใช้ศึกษาเป็นเซลล์ไลน์ที่นำเข้าจากต่างประเทศ โดยนำมาเพิ่มจำนวนในห้องปฏิบัติการ เนื่องจากสเต็มเซลล์จากตัวอ่อนมีคุณสมบัติพิเศษสามารถเพิ่มจำนวนได้ไม่สิ้นสุด และยังคงคุณสมบัติเปลี่ยนเป็นเซลล์ชนิดไหนก็ได้ในร่างกายไว้เช่นเดิม</p>
<p>อย่างไรก็ดี เซลล์ต้นกำเนิดจากตัวอ่อนยังเป็นประเด็นที่ถกเถียงกันทางจริยธรรม เนื่องจากแหล่งที่มาของสเต็มเซลล์ตัวอ่อนได้มาจากเซลล์ระยะเริ่มต้นหลังจากปฏิสนธิได้ไม่กี่วัน เมื่อนำสเต็มเซลล์ออกมาใช้ เท่ากับขวางกั้นสิทธิ์ของตัวอ่อนที่จะเติบโตมีชีวิต</p>
<p>“ผลดังกล่าวเป็นองค์ความรู้ใหม่ที่เราสามารถเปลี่ยนเซลล์ต้นกำเนิดตัวอ่อนให้สามารถกลายเป็นเซลล์ที่ผลิตอินซูลิน" นักวิจัยนำเสนอผลงาน และมีแผนทดสอบกับหนูทดลอง<date notAfter="25521231"><offset>ภายใน</offset>ปีนี้</date> </p>
<p>นอกจากจะเป็นความหวังใหม่ของผู้ป่วยเบาหวาน ก็ยังจะมีประโยชน์สำหรับการรักษาโรคอื่นที่มีเบาหวานแทรกซ้อน หรือโรคที่มีผลต่อระดับน้ำตาลในเลือด ที่สำคัญ สามารถยืนยันได้ว่า เซลล์ผลิตอินซูลินจากสเต็มเซลล์ตัวอ่อนมนุษย์นี้ ไม่มีโอกาสที่จะเปลี่ยนเป็นเซลล์มะเร็ง เนื่องจากถูกเปลี่ยนแปลงให้กลายเป็นเซลล์เฉพาะทางแล้ว</p>
<p>อย่างไรก็ดี เซลล์ต้นกำเนิดตัวอ่อนมนุษย์ยังมีข้อจำกัดหากต้องการทดสอบทางคลินิก แต่สามารถประยุกต์ใช้กับเซลล์ไอพีเอส (IPS Cell) หรือสเต็มเซลล์จากผิวหนังมนุษย์ที่ใกล้เคียงกับสเต็มเซลล์ตัวอ่อน หรือเซลล์ที่สามารถทดสอบทางคลินิกได้</p>
<p>“สำหรับการใช้ได้จริง ตอบยากว่าอีกนานแค่ไหน มันขึ้นอยู่กับประเทศว่าเปิดหรือไม่ เทคโนโลยีพร้อมแค่ไหน ผลการทดสอบชัดเจนเพียงใด อย่างน้อย ผลที่ได้ปัจจุบันเป็นองค์ความรู้เบื้องต้นที่ต้องการการศึกษาวิจัยต่อไป” ดร.วิไลรัตย์ กล่าว</p></body>
</news>
