<teiHeader>
<fileDesc>
<titleStmt>
  <title>"คิวบิเน็ต" เปิดตัว "Steps" แบ่งเค้กตลาดเกมเต้นออนไลน์  </title>
  <author>ASTVผู้จัดการออนไลน์  </author>
</titleStmt>
<publicationStmt>
  <publisher>ผู้จัดการออนไลน์  </publisher>
  <pubPlace>http://www.manager.co.th  </pubPlace>
  <date>2009-05-28 23:14:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.manager.co.th/Game/ViewNews.aspx?NewsID=9520000060222  </bibl>
</sourceDesc>
</fileDesc>
</teiHeader>
<news>
<headline>"คิวบิเน็ต" เปิดตัว "Steps" แบ่งเค้กตลาดเกมเต้นออนไลน์</headline>
<lead>"คิวบิเน็ต" เปิดตัวเกมเต้นออนไลน์ "Steps" ชิงส่วนแบ่งตลาดเกมขาแดนซ์ พร้อมดันเจ้าหน้าที่เกมมาสเตอร์ตั้งเป็นกลุ่มศิลปินประชาสัมพันธ์เกม ผู้บริหารชี้หวังฉีกแนวสร้างความแตกต่างจากเกมอื่นๆ ยืนยันไม่คิดผันตัวไปจัดจำหน่ายเพลง</lead>
<neck></neck>
<body><p><date>วันนี้</date> (<date when="25520528">28 พ.ค.</date>) ที่เซ็นเตอร์พ็อยท์ ศูนย์การค้าเซ็นทรัลเวิลด์ บริษัท คิวบิเน็ต อินเตอร์แอ็คทีฟ ได้แถลงข่าวเปิดตัวเกมออนไลน์ "Steps" เกมใหม่ที่จะเปิดให้บริการเป็นลำดับที่ 4 ของบริษัทฯ โดยมีกำหนดการเปิดให้ทดสอบโคลสเบต้าช่วง<date when="25520616">กลางเดือนมิถุนายน</date>นี้</p>
<p>เกมออนไลน์ "สเต็ป" เป็นเกมแนวดนตรีที่กำหนดให้ผู้เล่นสร้างตัวละครขึ้นมาเพื่อแข่งขันกับผู้อื่นด้วยการเต้น โดยใช้การใส่ชุดคำสั่งตามที่กำหนดเพื่อให้ตัวละครเต้นเป็นท่าทางต่างๆ มีโหมดการเล่นหลายแบบให้เลือกตามความต้องการ ซึ่งนอกเหนือจากการใส่ชุดคำสั่งเต้นตามปกติแล้ว ยังมีโหมดที่ผู้เล่นสามารถใช้ไอเท็มกลั่นแกล้งคู่แข่งเพื่อเพิ่มความสนุกสนานในการเล่นได้ นอกจากนี้ผู้เล่นสามารถกำหนดท่าเต้นของตัวละครได้เองด้วยระบบ "DIY Move" ซึ่งทำให้ตัวละครมีความเป็นเอกลักษณ์มากขึ้น</p>
<p>จุดเด่นอีกอย่างของเกมออนไลน์ "สเต็ป" คือการปรับแต่งตัวละครให้ทันสมัยตามแฟชั่นวัยรุ่นซึ่งมีความละเอียดค่อนข้างสูง แทนที่จะเป็นรูปร่างหน้าตาคล้ายๆกันไปหมด ผู้เล่นสามารถปรับรูปร่างหน้าตาตัวละครได้อย่างอิสระ ทั้งดวงตา ปาก จมูก สีผิว ขนาดของแขนขาร่างกาย ทุกส่วนสามารถปรับได้ตามความพอใจ รวมถึงชุดเสื้อผ้าแฟชั่นที่มีมากมายให้สวมใส่</p>
<p>นอกเหนือจากเกมออนไลน์ "สเต็ป" บริษัทคิวบิเน็ตยังได้เปิดตัวกลุ่มศิลปินที่ใช้ชื่อว่า "สเต็ป" เพื่อทำหน้าที่เป็นพรีเซ็นเตอร์ประชาสัมพันธ์เกม โดยกลุ่มดังกล่าวเป็นการรวมตัวของเจ้าหน้าที่เกมมาสเตอร์ของบริษัทคิวบิเน็ตที่ได้รับคัดเลือกมาจำนวน 4 คน มีการแต่งเพลงพิเศษขึ้นมาให้ศิลปินกลุ่มดังกล่าวร้องพร้อมถ่ายทำมิวสิกวีดีโอเพื่อใช้ในการประชาสัมพันธ์เกม ซึ่งเพลงและมิวสิกวีดีโอของกลุ่มศิลปินดังกล่าวสามารถโหลดไปฟังได้ฟรีผ่านเว็บไซต์ http://www.steps.in.th</p>
<p>นายสมเจตน์ เศรษฐพินิจ ผู้จัดการทั่วไปบริษัทคิวบิเน็ต อินเตอร์แอ็คทีฟ ระบุว่า แม้ในปัจจุบันจะมีเกมเต้นหลายเกมในประเทศไทย แต่ก็เชื่อว่าแต่ละเกมจะมีความแตกต่างกันและมั่นใจว่าเกม "สเต็ป" จะเป็นอีกหนึ่งทางเลือกสำหรับนักเล่นเกมที่ต้องการความสดใหม่ หรืออาจจะเบื่อเกมเต้นเก่าๆก็จะมีโอกาสได้ลองเกมใหม่ๆอย่าง "สเต็ป" ดูบ้าง</p>
<p>"สเต็ปเป็นเกมที่จัดเรตอายุผู้เล่นไว้ที่ 12 ปี ตัวเกมไม่มีพิษภัย เรากำหนดไว้ว่าจะเปิดโคลสเบต้าช่วงกลางเดือนมิถุนายนนี้ หลังจากนั้นประมาณ 10 - 14 วันก็จะเริ่มให้บริการช่วงโอเพ่นเบต้า ผู้ที่สนใจสามารถเข้าไปเล่นได้ทันทีโดยไม่ต้องทำการขอรหัสเอซี" นายสมเจตน์ กล่าว</p>
<p>นายสมเจตน์ระบุว่า กลุ่มศิลปิน "สเต็ป" เกิดขึ้นจากความต้องการของบริษัทที่อยากจะมีพรีเซ็นเตอร์เฉพาะสำหรับเกมเพื่อให้เกิดความแตกต่างกับเกมเต้นอื่นๆ โดยมีการจ้างนักแต่งเพลงให้ทำเพลงขึ้นมาเป็นพิเศษไม่มีการประสานกับค่ายเพลงใดๆ เพลงที่แต่งขึ้นมาก็จะใช้ในการประชาสัมพันธ์เกมโดยเฉพาะ ไม่มีการนำไปจัดจำหน่ายในรูปแบบของซีดีแต่อย่างใด ผู้เล่นเกมสามารถดาวน์โหลดได้ฟรีจากเว็บไซต์เกม "สเต็ป"</p></body>
</news>
