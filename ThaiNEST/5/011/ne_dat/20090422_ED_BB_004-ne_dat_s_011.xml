<teiHeader>
<fileDesc>
<titleStmt>
  <title>จีเอเบิลผนึกเบลเยียมรุกแบงก์ หวังสวนศก.ขาลงดันยอดโต20%  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-22 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/22/news_28601178.php?news_id=28601178  </bibl>
</sourceDesc>
</fileDesc>
</teiHeader>
<news>
<headline>จีเอเบิลผนึกเบลเยียมรุกแบงก์ หวังสวนศก.ขาลงดันยอดโต20%</headline>
<lead>จีเอเบิล เชื่อยังโตได้ 15-20% แม้เศรษฐกิจโดยรวมส่งสัญญาณชะลอตัว แต่ลูกค้ารายใหญ่ทั้งธนาคาร และสื่อสารยังลงทุนรองรับเศรษฐกิจฟื้น ล่าสุดผนึกฟินาร์ช จากเบลเยียม และดีลอยต์ ลุยมาตรฐานบัญชีไอเอเอส 39 จับลูกค้าธนาคาร</lead>
<neck></neck>
<body><p>นายไตรรัตน์ ใจสำราญ กรรมการบริหาร กลุ่มบริษัทจีเอเบิล กล่าวว่า การทำธุรกิจ<date>ปีนี้</date>จะเห็นภาพการชะลอการลงทุน<date notAfter="25521231" from="25520101">จากไตรมาส 1 ไปถึงปลายปี</date> ซึ่งหากไม่มีอะไรผิดปกติกำลังซื้อจะกลับมา โดยรายได้ส่วนใหญ่เกิน 1 ใน 3 ของทั้งปีจะไปกระจุกตัวที่<date from="25521001" to="25521231">ไตรมาส 4</date> และบริษัทยังตั้งเป้าการเติบโต 15-20% หรือประมาณ 6 พันล้านบาท</p>
<p>ปัจจุบัน ลูกค้าของบริษัท 70% เป็นบริษัทขนาดใหญ่ 40-50 แห่ง มีลูกค้าธนาคาร และสื่อสารเป็นหลัก ที่เหลือ 30% เป็นบริษัทขนาดกลางระดับรายได้ 1 พันล้านบาทหรือใกล้เคียงนับพันแห่ง ซึ่งบริษัทกำลังรุกเข้าลูกค้าขนาดกลางมากขึ้น จะเพิ่มสัดส่วนเป็น 35% และ 65% เป็นลูกค้าขนาดใหญ่ </p>
<p>บริษัทขนาดกลางจะลงทุนด้านโครงสร้างพื้นฐาน เช่น เน็ตเวิร์ค และซอฟต์แวร์ที่ช่วยให้ประหยัดค่าใช้จ่ายในอนาคต</p>
<p>ทั้งนี้ ภาคการเงินการธนาคารยังลงทุนต่อเนื่อง โดยเลือกสิ่งที่จำเป็น และเป็นประโยชน์ต่อธุรกิจ บริษัทได้เตรียมโซลูชั่นมาทางธนาคารมากขึ้น เพราะมีโครงการที่ยังทำ และทำต่อเนื่อง ทั้งที่เป็นโครงการเดิม และโครงการใหม่</p>
<p>ล่าสุด บริษัทได้เป็นพันธมิตรทางธุรกิจกับบริษัทฟินาร์ช เจ้าของซอฟต์แวร์มาตรฐานการบัญชีชื่อดังจากเบลเยียม ซึ่งมีสำนักงานภูมิภาคอยู่ที่สิงคโปร์ และดีลอยต์ เพื่อนำเสนอแพ็คเกจระบบไอเอเอส 39 ที่ทำความเข้าใจและออกรายงานตามข้อกำหนดของธนาคารแห่งประเทศไทยได้ เบื้องต้นจะเจาะลูกค้ากลุ่มธนาคารเป็นหลักก่อน จากซอฟต์แวร์นี้ใช้ได้กับระบบบัญชีต่างๆ รวมถึงงานประกัน</p>
<p>บริษัทได้เสนองานต่อธนาคารใหญ่ และเล็ก 2 แห่ง มูลค่ารวมกันประมาณ 30 ล้านบาท ซึ่งใกล้จะสรุปผล และจะต่อยอดอ้างอิงให้ธนาคารอื่นๆ ตัดสินใจนำไปใช้</p>
<p>การนำเสนอแพ็คเกจนี้ บริษัทจะสนับสนุนบริการหลังการขาย ติดตั้ง และให้คำปรึกษา โดยทำงานร่วมกับดีลอยต์ที่ทำพิมพ์เขียวแก่สถาบันการเงิน เพื่อให้ได้ข้อมูลรายงานที่ถูกต้อง ธนาคารที่สนใจสามารถเลือกให้บริษัทจัดการทั้งหมด หรือซื้อบางส่วน</p></body>
</news>
