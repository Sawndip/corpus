<teiHeader>
<fileDesc>
<titleStmt>
  <title>ไทยลุยตั้งรง.เม็ดพลาสติกชีวภาพแห่งที่ 2 ของโลก  </title>
  <author>ทีมข่าววิทยาการ-ไอที  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.thairath.co.th/content/tech/1464  </bibl>
</sourceDesc>
</fileDesc>
</teiHeader>
<news>
<headline>ไทยลุยตั้งรง.เม็ดพลาสติกชีวภาพแห่งที่ 2 ของโลก</headline>
<lead></lead>
<neck></neck>
<body><p>นายวิเชียร สุขสร้อย ผู้จัดการฝ่ายบริหารโครงการนวัตกรรม สำนักงานนวัตกรรมแห่งชาติ (สนช.) กระทรวง วิทยาศาสตร์และเทคโนโลยี (วท.) กล่าว<date>วันนี้</date> (<date when="25520423">23 เม.ย.</date>) ถึงความคืบหน้าการจัดทำแผนที่นำทางแห่งชาติการพัฒนาอุตสาหกรรมพลาสติกชีวภาพไทย ของ สนช. ที่ได้รับการอนุมัติงบประมาณวงเงิน 1,800 ล้านบาทจากคณะรัฐมนตรี ว่า ล่าสุดได้มีการวางโครงการจะสร้างโรงงานผลิตเม็ดพลาสติกชีวภาพโดยใช้มันสำปะหลังขึ้นในประเทศไทยเป็นครั้งแรก ด้วยการอาศัยการลงทุนจากภาคเอกชนทั้งในและนอกประเทศ โดยคาดว่าจะใช้ระยะเวลาในการก่อสร้างราว 2 ปี มูลค่าประมาณ? 4,000 ล้านบาท และจะมีกำลังการผลิตไม่ต่ำกว่า 50,000 ตันต่อปี</p>
<p>ผู้จัดการฝ่ายบริหารโครงการนวัตกรรม สนช. กล่าวต่อว่า ปัจจุบันโรงงานผลิตเม็ดพลาสติกชีวภาพมีเพียงแห่งเดียวในโลก คือ บริษัท เนเจอร์เวิร์ก (Nature Works) ประเทศสหรัฐอเมริกา ซึ่งเป็นบริษัทเดียวในโลกที่ผลิตเม็ดพลาสติกชีวภาพจากแป้งข้าวโพด โดยมีมูลค่าการผลิตปีละ 140,000 ตันต่อปี หากประเทศไทยสามารถสร้างขึ้นเป็นแห่งที่ 2 ซึ่งจะสามารถสร้างรายได้เข้าประเทศได้อย่างมหาศาล</p>
<p>นายวิเชียร กล่าวอีกว่า เบื้องต้นมีการหารือถึงความร่วมมือในการสร้างโรงงานดังกล่าวในประเทศไทย โดยขณะนี้มีบริษัทเอกชนไทยสนใจเข้าร่วม เช่น บริษัท ปตท. จำกัด(มหาชน) บริษัทปูนซีแมนต์ไทย จำกัด (มหาชน) ขณะที่บริษัทต่างชาติ คือ บริษัท เนเจอร์เวิร์ก ส่วนสถานที่ตั้งโรงงานอาจอยู่ใน 3 จังหวัด คือ นครราชสีมา กาฬสินธุ์ และระยอง แต่ต้องมีการพิจารณาอีกครั้ง</p>
<p>ผู้จัดการฝ่ายบริหารโครงการนวัตกรรม สนช. กล่าวด้วยว่า ขณะนี้ สนช.มีการเตรียมพร้อมในเรื่องนี้ โดยที่ผ่านมาได้มีการสนับสนุนภาคเอกชนในการวิจัยถึงขั้นตอนการแปรรูปจากมันสำปะหลังให้เป็นส่วนผสมของเม็ดพลาสติก ที่เรียกว่า แลคติก แอซิด (lactic acid) ซึ่งดำเนินการวิจัยเสร็จสมบูรณ์แล้ว เหลือเพียงการถ่ายทอดองค์ความรู้เท่านั้น ซึ่งหากโรงงานก่อสร้างแล้วเสร็จ งานวิจัยดังกล่าวก็จะรองรับได้ทันที</p></body>
</news>
