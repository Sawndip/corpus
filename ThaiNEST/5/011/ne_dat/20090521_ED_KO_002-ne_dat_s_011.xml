<teiHeader>
<fileDesc>
<titleStmt>
  <title>กมธ.สภาถกร่างกม.กสทช.เปิดโอกาสภาคประชาสังคมเป็นกก.  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-21 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090521/13766/%e0%b8%81%e0%b8%a1%e0%b8%98.%e0%b8%aa%e0%b8%a0%e0%b8%b2%e0%b8%96%e0%b8%81%e0%b8%a3%e0%b9%88%e0%b8%b2%e0%b8%87%e0%b8%81%e0%b8%a1.%e0%b8%81%e0%b8%aa%e0%b8%97%e0%b8%8a.%e0%b9%80%e0%b8%9b%e0%b8%b4%e0%b8%94%e0%b9%82%e0%b8%ad%e0%b8%81%e0%b8%b2%e0%b8%aa%e0%b8%a0%e0%b8%b2%e0%b8%84%e0%b8%9b%e0%b8%a3%e0%b8%b0%e0%b8%8a%e0%b8%b2%e0%b8%aa%e0%b8%b1%e0%b8%87%e0%b8%84%e0%b8%a1%e0%b9%80%e0%b8%9b%e0%b9%87%e0%b8%99%e0%b8%81%e0%b8%81..html  </bibl>
</sourceDesc>
</fileDesc>
</teiHeader>
<news>
<headline>กมธ.สภาถกร่างกม.กสทช.เปิดโอกาสภาคประชาสังคมเป็นกก.</headline>
<lead>กมธ. สภา ถกร่างกฎหมาย กสทช.เปิดโอกาสภาคประชาสังคมมีสิทธิ์เป็นกก. ดักเจ้าของกิจการสื่อ-โทรคมนาคมต้องพ้นผู้บริหาร 1 ปีก่อนสมัคร ป้องผลประโยชน์ทับซ้อน</lead>
<neck></neck>
<body><p>นายบุญยอด สุขถิ่นไทย และน.ส.สุภิญญา กลางณรงค์ กรรมาธิการวิสามัญพิจารณาศึกษาร่างพรบ.องค์กรจัดสรรคลื่นความถี่ และ กำกับการประกอบกิจการวิทยุกระจายเสียงและวิทยุโทรทัศน์และกิจการโทรคมนาคม แถลงภายหลังกาประชุมว่า คณะกรรมาธิการฯได้มีข้อสรุปให้มีจำนวนคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) จำนวน 11 คน จากเดิม 10 คนโดยกรรมาธิการฯเสียงข้างมากได้เปิดโอกาสให้ภาคประชาสังคม</p>
<p>เช่น ผู้ที่มีผลงาน ความรู้ ความเชียวชาญหรือประสบการณ์ด้านการคุ้มครองผู้บริโภค ด้านส่งเสริมสิทธิเสรีภาพของประชาชน ด้านการศึกษา ด้านวัฒนธรรม เข้ามารับการสรรหาด้วย พร้อมกำหนดคุณสมบัติ โดยลดอายุกรรมการกสทช.จากเดิมอายุไม่ต่ำว่า 35-70 ปี เป็นไม่ต่ำว่า 30-65 ปี เพื่อเป็นการเปิดโอกาสให้คนรุ่นใหม่เข้ามาเป็นกรรมการ</p>
<p>นายบุญยอด กล่าวอีกว่า เพื่อป้องกันผลประโยชน์ทับซ้อนของผู้ประกอบการที่เกี่ยวข้องกับกิจการดังกล่าว ทางกรรมาธิการฯ ได้กำหนดคุณสมบัติเพิ่มว่า กรรมการกสทช.จะต้องไม่เป็นหรือเคยเป็นกรรมการ ผู้จัดการ ผู้บริหาร ที่ปรึกษา หรือพนักงานของนิติบุคคล หรือเป็นผู้ถือหุ้น หรือเป็นหุ้นส่วนในบริษัท หรือห้างหุ้นส่วน หรือนิติบุคคลใดที่ประกอบกิจการ กสทช. ในระยะเวลา 1 ปี ก่อนได้รับการเสนอชื่อ</p>
<p> สำหรับหน่วยงานที่จะต้องเป็นผู้ดำเนินการ ในการจดทะเบียน และประกาศรายชื่อองค์กร ที่ได้รับการเสนอชื่อ จากเดิมที่กำหนดให้สำนักงานกสทช. เป็นผู้ดำเนินการนั้น ให้เป็นสำนักงานเลขาธิการวุฒิสภาแทน</p>
<p>ทั้งนี้ กรรมาธิการเห็นว่า การให้สำนักงานกสทช. ซึ่งเป็นผู้ใต้บังคับบัญชาคัดเลือก กสทช.ซึ่งเป็นผู้บังคับบัญชาตัวเองคงไม่เหมาะสม อย่างไรก็ตาม คณะกรรมาธิการฯจะเร่งพิจารณาร่างพรบ.ดังกล่าว ให้เสร็จสิ้นเพื่อเสนอเข้าสู่สภาให้ทันสมัยหน้า</p></body>
</news>
