<teiHeader>
<fileDesc>
<titleStmt>
  <title>ชุดตรวจน้ำปลาแท้ไอเดียนิสิตจุฬา  </title>
  <author>กานต์ดา บุญเถื่อน  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-21 12:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/home/detail/it/innovation/20090421/35220/%e0%b8%8a%e0%b8%b8%e0%b8%94%e0%b8%95%e0%b8%a3%e0%b8%a7%e0%b8%88%e0%b8%99%e0%b9%89%e0%b8%b3%e0%b8%9b%e0%b8%a5%e0%b8%b2%e0%b9%81%e0%b8%97%e0%b9%89%e0%b9%84%e0%b8%ad%e0%b9%80%e0%b8%94%e0%b8%b5%e0%b8%a2%e0%b8%99%e0%b8%b4%e0%b8%aa%e0%b8%b4%e0%b8%95%e0%b8%88%e0%b8%b8%e0%b8%ac%e0%b8%b2.html  </bibl>
</sourceDesc>
</fileDesc>
</teiHeader>
<news>
<headline>ชุดตรวจน้ำปลาแท้ไอเดียนิสิตจุฬา</headline>
<lead>"ชุดทดสอบน้ำปลา" ผลงานนิสิตจุฬาฯสำหรับวิเคราะห์น้ำปลาอย่างง่าย หวังเป็นแนวทางเลือกยกระดับน้ำปลาโอท็อป ประคองธุรกิจให้คงอยู่ได้</lead>
<neck></neck>
<body><p>นางสาวจันทรา ศักดิ์โพธิ์แก้ว นิสิตคณะสหเวชศาสตร์ จุฬาลงกรณ์มหาวิทยาลัย กล่าวถึงชุดทดสอบน้ำปลาอย่างง่ายที่พัฒนาขึ้นว่า มีเป้าหมายช่วยให้ผู้ผลิตระดับโอท็อป หรือวิสาหกิจชุมชนหรือกลุ่มแม่บ้านใช้ตรวจสอบคุณภาพน้ำปลาก่อนส่งจำหน่าย โดยไม่ต้องรอส่งตรวจที่ห้องแล็บ และจากการทดสอบเปรียบเทียบกับชุดตรวจนำเข้า</p>
<p>พบว่าประสิทธิภาพใกล้เคียงกัน โดยให้ผลการวิเคราะห์แม่นยำสอดคล้องกับการทดสอบในห้องปฏิบัติการ เหมาะที่จะต่อยอดเชิงพาณิชย์เพื่อทดแทนการพึ่งพาเทคโนโลยีต่างประเทศ</p>
<p> ผลงานดังกล่าวได้รับการสนับสนุนทุนจากสำนักงานกองทุนสนับสนุนการวิจัย (สกว.) ในโครงการพัฒนาเทคโนโลยีทุนปริญญาตรีประจำ<date when="2552----">ปี 2552</date> โดยมีบริษัทน้ำปลาตั้งไถ่เชียง (น้ำปลาตราตาชั่ง จ.ระยอง) ผู้สนับสนุนอุปกรณ์การวิจัย</p>
<p>ในการพัฒนาชุดทดสอบคุณภาพน้ำปลา ทีมนิสิตสกัดสารตั้งต้นสำคัญจากเอ็นไซม์ของแบคทีเรียอีโคไล ทดแทนการนำเข้าสารตั้งต้นจากต่างประเทศ ส่วนการทำงานของชุดทดสอบจะตรวจหากรดกลูตามิค ซึ่งเป็นสารเพิ่มรสชาติในอาหารพบว่า อยู่ในเกณฑ์มาตรฐานที่กระทรวงสาธารณสุขประกาศไว้หรือไม่ โดยใช้เวลาเพียง 2-3 นาทีทราบผลจากสีของน้ำปลาที่เปลี่ยนไป ช่วยร่นระยะเวลาจากวิธีเดิมที่ใช้น้ำยานำเข้าแต่ต้องรอผลการวิเคราะห์นานถึง 20 นาที ทั้งมีราคาค่าตรวจสูง</p>
<p>นางสาวอุษณี เจริญรัตนกุล เพื่อนร่วมทีมวิจัยจากภาควิชาเทคนิคการแพทย์ กล่าวว่า การตรวจวัดกรดกลูตามิคในน้ำปลาจำเป็นต้องทำทุกครั้งที่ผลิต เพื่อควบคุมคุณภาพให้ได้ตามประกาศกระทรวงสาธารณสุข พร้อมทั้งรับประกันว่าเป็นน้ำปลาแท้หรือน้ำปลาผสม</p>
<p>“ชุดคิตของเราจะลดขั้นตอน ต้นทุน ในการตรวจและยกระดับมาตรฐานให้น้ำปลากลุ่มแม่บ้านขนาดย่อมได้ โดยเบื้องต้นอายุการเก็บรักษาน้ำยาอยู่ได้ประมาณ 1 ปี และ 1 ชุดสามารถทดสอบได้ 30 ตัวอย่าง” นิสิตนักวิจัย กล่าวและว่าจากการทดสอบในห้องปฏิบัติการ พบคุณสมบัติของชุดคิตสามารถตรวจหากรดกลูตามิคในน้ำปลาได้แล้ว  อนาคตหากจะต่อยอดเชิงพาณิชย์จำเป็นต้องส่งไปทดสอบยืนยันประสิทธิภาพจากกรมวิทยาศาสตร์การแพทย์</p>
<p>นอกจากนี้ ทีมงานยังสนใจต่อยอดชุดทดสอบนี้ โดยพัฒนาสูตรน้ำยาตรวจหาปริมาณกรดกลูตามิคสำหรับซีอิ๊วปรุงรส เพื่อให้กลุ่มแม่บ้านทุกกลุ่มสามารถตรวจสอบคุณภาพผลิตภัณฑ์ได้ด้วยตนเองก่อนส่งจำหน่ายยังผู้บริโภค</p></body>
</news>
