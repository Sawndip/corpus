<teiHeader>
<fileDesc>
<titleStmt>
  <title>ผู้ค้าไอทีอ่วมชิ้นส่วนคอมพ์ขาดตลาด  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-04-02 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090402/7902/%e0%b8%9c%e0%b8%b9%e0%b9%89%e0%b8%84%e0%b9%89%e0%b8%b2%e0%b9%84%e0%b8%ad%e0%b8%97%e0%b8%b5%e0%b8%ad%e0%b9%88%e0%b8%a7%e0%b8%a1%e0%b8%8a%e0%b8%b4%e0%b9%89%e0%b8%99%e0%b8%aa%e0%b9%88%e0%b8%a7%e0%b8%99%e0%b8%84%e0%b8%ad%e0%b8%a1%e0%b8%9e%e0%b9%8c%e0%b8%82%e0%b8%b2%e0%b8%94%e0%b8%95%e0%b8%a5%e0%b8%b2%e0%b8%94.html  </bibl>
</sourceDesc>
</fileDesc>
</teiHeader>
<news>
<headline>ผู้ค้าไอทีอ่วมชิ้นส่วนคอมพ์ขาดตลาด</headline>
<lead>ผู้ประกอบการคอมพิวเตอร์โอดหลังโรงงานผลิตชิ้นส่วนปิด ทำชิ้นส่วนประกอบคอมพ์ขาดตลาด โดยเฉพาะเมมโมรี่ แฟลชไดรฟ์ คาด<date notAfter="25520630" notBefore="25520101">ครึ่งปีแรก</date>ตลาดหดไม่ต่ำกว่า 15-20%</lead>
<neck></neck>
<body><p>นายวีระ อิงค์ธเนศ กรรมการผู้จัดการ บมจ.เอสวีโอเอ กล่าวว่า จากเศรษฐกิจตกต่ำ ทำให้โรงงานผลิตชิ้นส่วนประกอบคอมพิวเตอร์ทยอยปิดไปหลายแห่ง ทำให้การสั่งซื้อสินค้าช่วงนี้ต้องวางแผนและสั่งซื้อล่วงหน้านานกว่าเดิม 2-3 สัปดาห์</p>
<p>นายสมชัย สิทธิชัยศรีชาติ กรรมการผู้จัดการ บมจ.เอสไอเอส ดิสทริบิวชั่น ผู้ค้าส่งไอทีรายใหญ่และนำเข้าสินค้าอุปกรณ์คอมพิวเตอร์จากผู้ผลิตทั้งจีน ไต้หวันและไทย กล่าวว่า ขณะนี้บริษัทได้รับผลกระทบจากสินค้าที่กำลังขาดตลาดอย่างหนัก</p>
<p>“จริงๆ แล้ว มีสัญญาณมาตั้งแต่ช่วงปลายปีที่แล้ว ภาคการส่งออกบางกลุ่มตกลงอย่างรุนแรง เพราะไม่มีคำสั่งซื้อ โรงงานที่ไม่แข็งแรงมากพอ และไม่มีความสามารถผลิตสินค้าอย่างอื่นขาดทุนทันที สินค้าบางตัวขาดตลาด”นายสมชัยกล่าวและว่า <date notAfter="25520630" notBefore="25520101">ช่วงครึ่งปีแรก</date>นี้ สินค้าที่ขายในร้านค้าปลีกต่างๆ โดยเฉพาะคอมพิวเตอร์ และอุปกรณ์ต่อพ่วงประกอบต่างๆ จะลดลงไม่ต่ำกว่า 20%</p>
<p>อย่างไรก็ตาม เชื่อว่าระยะเวลาของสินค้าที่ขาดตลาด อาจอยู่ในช่วงระยะเวลาสั้นๆ เพราะหากความต้องการกลับมา โดยปกติสินค้าไอทีจะปรับตัวขึ้นมาได้อย่างรวดเร็ว และขึ้นอยู่กับสภาพเศรษฐกิจทั่วโลกด้วย แต่ภาวะการเมืองที่ไม่นิ่งขณะนี้อาจส่งผลอย่างมากต่อภาพรวมของการเติบโตของอุตสาหกรรมไอซีทีทั้งระบบ</p>
<p>ด้านนายภาณุวัฒน์ ขันธโมลีกุล กรรมการผู้จัดการ บริษัท สุพรีม ดิสทิบิวชั่น (ไทยแลนด์) จำกัด กล่าวยอมรับว่า มีบางโรงงานในไต้หวันที่ลดกำลังการผลิตลง และหลายโรงงานปิดตัวจากยอดสั่งซื้อทั่วโลกที่ลดลง แต่ในส่วนของบริษัทยังไม่ได้รับผลกระทบ เพราะส่วนใหญ่โรงงานที่ส่งชิ้นส่วนให้ยังมีผลประกอบการที่ดี แต่ยอมรับว่ายอดส่งออกในตลาดปรับตัวลดลงบ้าง โดยเฉพาะกลุ่มพีซี ลดลง 10-15% ขณะที่โน้ตบุ๊กยอดยังโตแต่คงไม่เกิน 5% และการที่หลายโรงงานผลิตชิ้นส่วนประสบปัญหาจะทำให้ราคาคอมพิวเตอร์ลดลง ขณะเดียวกันก็สามารถที่จะต่อรองราคาได้มากขึ้น เพราะโรงงานต้องการระบายสินค้าออกให้ได้ครั้งละมากๆ และเร็วที่สุด</p>
<p>นายณรงค์ จารุวจนะ รองกรรมการผู้จัดการ บมจ.เมโทรซิสเต็มส์ คอร์ปอเรชั่น กล่าวว่า การสั่งสินค้าช่วงนี้มีได้รับช้าลงกว่าเดิมบ้าง 1-3 สัปดาห์ จากความไม่แน่นอนของสถานการณ์ทั่วโลก สินค้าบางชนิดเคยได้ภายใน 15 วันต้องขยายเป็น 20 วัน ฉะนั้นจะต้องเตรียมการล่วงหน้า</p></body>
</news>
