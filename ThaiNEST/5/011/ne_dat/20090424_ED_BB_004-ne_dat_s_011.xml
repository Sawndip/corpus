<teiHeader>
<fileDesc>
<titleStmt>
  <title>เทรนด์ไมโครเตือนผู้ใช้มือถือ-เว็บ2.0เป้าใหม่โจรไซเบอร์  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-24 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/24/news_28617010.php?news_id=28617010  </bibl>
</sourceDesc>
</fileDesc>
</teiHeader>
<news>
<headline>เทรนด์ไมโครเตือนผู้ใช้มือถือ-เว็บ2.0เป้าใหม่โจรไซเบอร์</headline>
<lead>เทรนด์ ไมโคร เตือนภัยมัลแวร์-สแปม อาละวาดผ่านช่องทางใหม่ทั้งเว็บ 2.0 และอุปกรณ์พกพา</lead>
<neck></neck>
<body><p>นายไรมันด์ จีนส์ ประธานเจ้าหน้าที่ฝ่ายเทคโนโลยี (ซีทีโอ) และผู้เชี่ยวชาญด้านเทคโนโลยี ศูนย์วิจัยเทรนด์แล็บส์ บริษัท เทรนด์ ไมโคร อิงค์. กล่าวว่า เทคนิคการแพร่กระจายอีเมลลวงแบบเดิมๆ เช่น พิกกี้แบ็คกิ้ง (การเข้าไปในระบบโดยการแอบสวมรอยเป็นผู้ใช้ในระบบ), อีเมล, ไดรฟ์แบบถอดได้, เพียร์ทูเพียร์ และข้อความทันใจ (ไอเอ็ม) จะยังคงถูกใช้เป็นเครื่องมือใน<date>ปีนี้</date> เนื่องจากผู้เขียนมัลแวร์เชื่อมั่นในศักยภาพของเว็บ 2.0 ว่าจะช่วยให้แพร่กระจายมัลแวร์ได้อย่างเต็มที่</p>
<p>ขณะที่ เราจะเห็นเทคนิคขั้นสูงที่เกี่ยวข้องกับมัลแวร์ 3 อย่าง ได้แก่ การหลบหลีกการตรวจจับของโปรแกรมป้องกันไวรัส การคงอยู่ของมัลแวร์ และความซับซ้อนของมัลแวร์ที่เพิ่มขึ้น โดยผู้เขียนมัลแวร์จะยังคงใช้เทคนิคเข้ารหัสลับ และสร้างความซับซ้อนให้ตัวเองเพื่อหลีกเลี่ยงการตรวจจับ </p>
<p>ส่วนแรงจูงใจที่สำคัญก็คือ "เงิน" และอาชญากรไซเบอร์จะยังคงใช้ประโยชน์จากเหตุการณ์ งานเฉลิมฉลอง และการเมือง ในรูปแบบของชุมชนสังคมออนไลน์เป็นเหยื่อล่อ ซึ่งรวมถึงวิกฤติด้านการเงินที่เกิดขึ้นทั่วโลก เพราะเป็นประเด็นร้อนที่ทุกคนสนใจ</p>
<p>นอกจากนี้ อุปกรณ์เคลื่อนที่จะตกเป็นเป้าหมายของอาชญากรไซเบอร์เพิ่มขึ้น จะเห็นแนวโน้มภัยคุกคามจำนวนมากที่ทำเงินจากเทคโนโลยีเคลื่อนที่ โดยเฉพาะเมื่อโทรศัพท์มือถือและอุปกรณ์พกพาอื่นๆ เริ่มเชื่อมต่อกับคอมพิวเตอร์เดสก์ท็อปมากขึ้น คาดกันว่าภัยคุกคามข้อมูลเป็นจำนวนมากจะพยายาม “ข้ามระบบ” ระหว่างคอมพิวเตอร์กับอุปกรณ์ต่างๆ ผ่านทางแพลตฟอร์มแอพพลิเคชั่นทั่วไป เช่น NET, JAVA </p>
<p>ทั้งนี้ สหรัฐ ยังคงเป็นประเทศซึ่งส่งออกสแปมมากที่สุด และประเทศแถบยุโรป ตกเป็นเป้าหมายได้รับสแปมมากที่สุด</p></body>
</news>
