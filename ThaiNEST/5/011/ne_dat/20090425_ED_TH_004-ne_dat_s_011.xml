<teiHeader>
<fileDesc>
<titleStmt>
  <title>ค่าย ยช.สมองแก้วรุ่น22ปลุกสำนึกแก้โลกร้อน  </title>
  <author>ทีมข่าววิทยาการ-ไอที  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-04-25 07:45:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.thairath.co.th/content/tech/1812  </bibl>
</sourceDesc>
</fileDesc>
</teiHeader>
<news>
<headline>ค่าย ยช.สมองแก้วรุ่น22ปลุกสำนึกแก้โลกร้อน</headline>
<lead>หวังให้เด็กๆ นำความรู้ที่ได้ นำมาใช้สำหรับการศึกษาต่อด้านวิทยาศาสตร์ เรียนรู้การทำงานร่วมกันเป็นทีม รวมทั้งการแบ่งปันกันระหว่างเพื่อนในสังคมทีมีความแตกต่างกัน ขณะเดียวกันหวังให้เป็นต้นแบบการจัดค่ายของโรงเรียนอื่นๆ....</lead>
<neck></neck>
<body><p>นายยืน ภู่วรวรรณ รองอธิการบดีฝ่ายเทคโนโลยีสารสนเทศ มหาวิทยาลัยเกษตรศาสตร์ กล่าวถึงหลักการในการจัดค่ายเยาวชนสมองแก้ว เกษตรศาสตร์-ซีเกท รุ่นที่ 22 ว่า ต้องการให้เยาวชนได้มีโอกาสสัมผัสประสบการณ์การเรียนรู้ เพื่อสร้างความประทับใจกับวิทยาศาสตร์และเทคโนโลยี สิ่งที่เน้น คือ การทำให้เด็กๆ ตื่นเต้นเกี่ยวกับเทคโนโลยี เพิ่มการตระหนักรู้เกี่ยวกับการยกระดับทักษะ และความชำนาญในด้านต่างๆ ที่พวกเขานำมาใช้สำหรับการศึกษาต่อด้านวิทยาศาสตร์ และเทคโนโลยีในอนาคตได้ ทั้งนี้เด็กๆ ยังจะเรียนรู้การทำงานร่วมกันเป็นทีม รวมทั้งการแบ่งปันกัน ระหว่างเพื่อนในสังคมทีมีความแตกต่างกันด้วย</p>
<p>รองอธิการบดีฝ่ายเทคโนโลยีสารสนเทศ ม.เกษตรฯ กล่าวว่า เนื่องจากการเปลี่ยนแปลงของอุณหภูมิโลก อาจเป็นปัญหาใหญ่ที่ก่อให้เกิดภาวะโลกร้อนในขณะนี้ ที่ทุกคนต้องช่วยกันมีส่วนร่วมลดปริมาณของก๊าซเรือนกระจกในบรรยากาศ เยาวชนที่เข้าค่ายจะได้รู้ว่า จะใช้ทรัพยากรธรรมชาติที่มีอยู่อย่างจำกัด ให้เกิดประโยชน์สูงสุดได้อย่างไร ผ่านกิจกรรม "ช่างคิดวิศวกร" ที่จะมอบหมายให้เด็กๆ ทำโครงการประดิษฐ์ ด้วยการให้เยาวชนทดลองสร้างแบบจำลองการสร้างพลังงานถั่วเขียว เพื่อจุดประกายไอเดียอนุรักษ์พลังงาน ลดผลกระทบจากภาวะโลกร้อน</p>
<p>นายยืน กล่าวต่อว่า นอกจากกิจกรรมดังกล่าว เยาวชนยังจะนำเสนอผลงานวิดีโอและมัลติมีเดีย เพื่อให้เห็นภาพแรงบันดาลใจช่วยกันอนุรักษ์สิ่งแวดล้อม แต่ละทีมทำโครงงานจากการพัฒนาจินตนาการของพวกเขาให้เป็นรูปธรรม ทำเรื่องราวสารคดี ต่อจากนั้นก็แสดงความคิดริเริ่มสร้างสรรค์ของพวกเขา แก่เพื่อนกลุ่มอื่นๆ และผู้ชม? โดยได้รับคำแนะนำและการดูแลอย่างใกล้ชิดจากทีมงาน และพี่เลี้ยงหลากหลายสาขาวิชา ทั้งนี้ทีมงานอยากเป็นต้นแบบให้กับหน่วยงานต่างๆไม่ว่าจะเป็นโรงเรียน มหาวิทยาลัย หรือแม้แต่ชุมชนในต่างจังหวัดในการนำเอารูปแบบการจัดค่ายลักษณะนี้ ไปขยายในชุมชนของตนให้กว้างขวางขึ้น เพื่อที่เยาวชนจะได้มีโอกาสอย่างทั่วถึง</p>
<p>ด้าน นางสาวศิริรัตน์ เอี่ยวผดุง ผู้จัดการโรงงาน บริษัทซีเกท เทคโนโลยี (ประเทศไทย) จำกัด กล่าวว่า ค่ายเยาวชนสมองแก้วฯ จะช่วยเพิ่มกิจกรรมการเรียนรู้นอกห้องเรียนสำหรับเยาวชน โดยบริษัทซีเกทได้ให้การสนับสนุนค่ายเยาวชนสมองแก้วเกษตรศาสตร์-ซีเกท อย่างต่อเนื่องเป็นระยะเวลากว่า 10 ปี เพื่อให้เยาวชนไทยมีทักษะที่จำเป็นในวัฒนธรรมที่ขับเคลื่อนด้วยเทคโนโลยีเช่นในขณะนี้</p>
<p>ด.ช.รักษิต ยิ่งสกุล สีเขียวอ่อน อายุ12 ปี กล่าวว่า เป็นครั้งแรกที่มาเข้าค่ายเยาวชนสมองแก้ว เพราะมีพี่แนะนำ และมีความสนใจ ที่จะประกอบหุ่นยนต์ และมาหาความรู้ จากที่ได้เข้าร่วมกิจกรรมต่างๆ ที่ชอบ ทำให้ได้รู้วิธีประกอบหุ่นยนต์ ได้รู้วิธีตัดต่อวิดีโอ จึงรู้สึกท้าทาย และสนุกที่ได้ทำ ขณะเดียวกันได้รู้จักเพื่อนใหม่ๆ โดยจะนำความรู้ที่ได้รับมาประยุกต์ใช้ เพื่อช่วยลดโลกร้อน เช่น ปิดไฟเมื่อไม่ใช้ รวมทั้งลดการใช้ถุงพลาสติก แล้วหันมาใช้ถุงผ้าแทน</p>
<p>ส่วน ดญ.สุทธิกานต์ เชิญศิริดำรง สีส้ม อายุ 12 ปี กล่าวว่า เป็นครั้งแรกที่มาเข้าค่ายเยาวชนสมองแก้ว เพราะเป็นค่ายที่ให้ความรู้ทางวิทยาศาสตร์ ควบคู่ไปกับการเล่นจึงรู้สึกสนุกไปกับการเรียน การได้ร่วมค่ายเยาวชนสมองแก้วทำให้รู้จักความสามัคคี การมีน้ำใจนักกีฬา ทำให้มีเพื่อนดีๆ และได้ความสนุกจากเรียนรู้วิทยาศาสตร์ อีกทั้งยังได้ความรู้ไปประยุกต์ใช้ในชีวิตประจำวัน เพื่อช่วยลดโลกร้อน เช่น ไม่ต้องใช้พลังงานถ่านหินหรือน้ำมัน เพื่อป้องกันโลกจากภาวะโลกร้อน และในอนาคตถ้ามีโอกาสจะมาร่วมกับค่ายเยาวชนสอมงแก้วอีกแน่นอนอน</p>
<p>รายงานข่าวแจ้งว่า ค่ายเยาวชนสมองแก้ว เกษตรศาสตร์-ซีเกท รุ่นที่ 22 จัดขึ้น<date from="25520420" to="25520426">ระหว่างวันที่ 20-26 เม.ย.2552</date> ณ ศูนย์ส่งเสริมและฝึกอบรมกำแพงแสน มหาวิทยาลัยเกษตรศาสตร์ วิทยาเขตกำแพงแสน โดยการสนับสนุนจาก บริษัทซีเกท เทคโนโลยี (ประเทศไทย) จำกัด โดยมีวัตถุประสงค์เพื่อเปิดโอกาสให้เยาวชน มีส่วนร่วมในการลดภาวะโลกร้อน ผ่านกิจกรรมด้านวิทยาศาสตร์ และเทคโนโลยีนำเสนอผลงานด้วยวิดีโอ และสื่อมัลติมีเดียยุคใหม่</p></body>
</news>
