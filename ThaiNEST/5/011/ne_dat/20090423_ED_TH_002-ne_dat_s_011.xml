<teiHeader>
<fileDesc>
<titleStmt>
  <title>ยกระดับ นศ.ให้ตรงต้องการอุตฯ ซอฟต์แวร์  </title>
  <author>ทีมข่าววิทยาการ-ไอที  </author>
</titleStmt>
<publicationStmt>
  <publisher>ไทยรัฐ  </publisher>
  <pubPlace>http://www.thairath.co.th  </pubPlace>
  <date>2009-04-23 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.thairath.co.th/content/tech/1407  </bibl>
</sourceDesc>
</fileDesc>
</teiHeader>
<news>
<headline>ยกระดับ นศ.ให้ตรงต้องการอุตฯ ซอฟต์แวร์</headline>
<lead>เนคเทค จับมือภาคเอกชนด้านไอที ร่วมกับสถาบันฯ ราชมงคลและเครือข่าย ดัน "โครงการเพิ่มขีดความสามารถนักศึกษาสู่อุตสาหกรรมซอฟต์แวร์" หวังนำร่องเพิ่มขีดความสามารถให้นักศึกษาก่อนจบการศึกษา และเข้าไปทำงานจริง...</lead>
<neck></neck>
<body><p>นายพันธ์ศักดิ์ ศิริรัชตพงษ์ ผู้อำนวยการศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค) กล่าวถึงโครงการ "การเพิ่มขีดความสามารถของนักศึกษาสู่อุตสาหกรรมซอฟต์แวร์ (Go to Software Industry)" ว่า โครงการนี้มาการศึกษาวิจัยในโครงการ 2 เรื่อง คือ ?แนวทางการผลิตกำลังคนจากมหาวิทยาลัยเทคโนโลยีราชมงคล (มทร.) และสถาบันเทคโนโลยีปทุมวัน (สทป.) เพื่อตอบสนองภาคอุตสาหกรรมที่เกี่ยวข้องกับไฟฟ้าอิเล็กทรอนิกส์ คอมพิวเตอร์และซอฟต์แวร์ และแนวทางการดำเนินการปฏิบัติสหกิจศึกษา ในมหาวิทยาลัยเทคโนโลยีราชมงคลและสถาบันเทคโนโลยีปทุมวันพบว่า ขณะนี้ มีนักศึกษาสาขาที่เกี่ยวข้องกับไฟฟ้าอิเล็กทรอนิกส์ คอมพิวเตอร์และซอฟต์แวร์ที่จบจาก มทร.และ สทป. ประมาณ 1 หมื่นคน หรือประมาณ 20% ของนักศึกษาที่จบด้านนี้ทั่วประเทศ</p>
<p>ผอ.เนคเทค กล่าวต่อว่า จากการวิเคราะห์พบว่า กลุ่ม มทร.และ สทป.ถือได้ว่ามีความเข้มแข็งที่เป็นกลุ่มบัณฑิตนักปฏิบัติ ที่ถือว่าจะเป็นกำลังสำคัญของประเทศต่อไปในอนาคต ขณะที่งานวิจัยของเนคเทคอื่นๆ พบว่า อุตสาหกรรมซอฟต์แวร์ในไทยยังขาดแคลนบุคลากร ทั้งในเชิงปริมาณ และคุณภาพ สาเหตุส่วนหนึ่งมาจากบัณฑิตบางส่วนมีความรู้ และทักษะไม่ตรงกับความต้องการของอุตสาหกรรม หรือ การเรียนการสอนไม่ทันกับการเปลี่ยนแปลงของเทคโนโลยี เนคเทคจึงร่วมกับภาคอุตสาหกรรมซอฟต์แวร์ หาแนวทางแก้ปัญหาดังกล่าว ทั้งนี้หลังจากการอบรมนี้ จะมีการประเมินผลเพื่อนำข้อมูลไปสนับสนุนแนวทางการพัฒนา ปรับปรุงรูปแบบการเรียนการสอนในสาขาซอฟต์แวร์ใน มทร. และ สทป.ต่อไปได้</p>
<p>นายสมเกียรติ อึงอารี นายกสมาคมอุตสาหกรรมซอฟต์แวร์ไทย (ATSI) กล่าวว่า การพัฒนากำลังคนเป็นสิ่งสำคัญ เพื่อเตรียมความพร้อม และสร้างความเข้มแข็งของประเทศในระยะยาว และอุตสาหกรรมซอฟต์แวร์ก็เป็นอุตสาหกรรมที่มีศักยภาพของประเทศ อีกทั้งในแต่ละปี มทร.และ สทป.มีบทบาทที่สำคัญในการผลิตบุคลากรด้านไอที หรือบัณฑิตออกสู่ตลาดแรงงาน และภาคอุตสาหกรรมหลักของประเทศไทยอยู่แล้ว หากใช้โอกาสนี้ปั้น และใส่สิ่งที่ผู้ประกอบการต้องการอีกเล็กน้อย ให้กับบัณฑิตที่จบใหม่ หรือ นักศึกษากำลังจะจบ เชื่อว่าจะได้คนที่มีคุณภาพ และมีความพร้อมเข้าสู่การทำงานจริงในอุตสาหกรรมเพิ่มขึ้น</p>
<p>นายกสมาคม ATSI กล่าวอีกว่า ATSI จึงร่วมมือกับเนคเทค และ มทร.ร่วมกันจัดทำโครงการนำร่องที่จะใช้พัฒนาความรู้ในเชิงปฏิบัติการเพื่อเพิ่มขีดความสามารถและเพิ่มศักยภาพให้กับบัณฑิตกลุ่ม มทร.และ สทป.ขึ้น เป็นหลักสูตรที่ใช้เวลาในการฝึกอบรม 5 วัน ประกอบด้วย 2 ส่วนหลักๆ คือ วิชาพื้นฐานทั่วไป และวิชาชีพเฉพาะทางอุตสาหกรรมซอฟต์แวร์ วิทยากรผู้ทรงคุณวุฒิส่วนหญ่จะมาจากภาคอุตสาหกรรมซอฟต์แวร์ และที่เกี่ยวข้อง มี กรณีตัวอย่างให้ดู และทดลองทำจริงๆ เพื่อให้เกิดความเข้าใจ และเชื่อมโยงได้ครบทั้งกระบวนการที่เกี่ยวข้องกับอุตสาหกรรมซอฟต์แวร์ และเชื่อมโยงความรู้ที่เรียน กับสิ่งที่จะใช้งานจริงเมื่อเข้าสู่ตลาดแรงงาน และที่สำคัญบัณฑิตที่ผ่านการฝึกอบรมนี้จะได้รับวุฒิบัตรเมื่อทดสอบผ่านการฝึกอบรมแล้ว</p>
<p>นายสมเกียรติ กล่าวด้วยว่า การฝึกอบรมเชิงปฏิบัติการฯ รุ่นที่ 1 ได้กำหนดจะจัดให้มีขึ้น ใน<date from="25520427" to="25520501">ระหว่างวันที่ 27 เม.ย.? 1 พ.ค.2552</date> ณ มทร.ตะวันออก วิทยาเขตจักรพงษภูวนารถ สำหรับการอบรมฯ รุ่นที่ 1 นี้ จะเปิดให้มีการอบรมวิชาชีพเฉพาะอุตสาหกรรมซอฟต์แวร์ 2 โปรแกรม คือ PHP และ .NET เนื่องจากระยะเวลา และข้อจำกัดหลายๆ อย่าง สำหรับการจัดในปีต่อๆ ไปจะมีการเพิ่มอีก 2 หัวข้อหลักคือ Java และ Embedded ที่จะอาศัยวิทยากรผู้เชี่ยวชาญจากภาคเอกชน รวมถึงสมาคมเนคโนโลยีฝังตัวไทย หรือ TESA ที่เป็นหนึ่งในหน่วยงานภายใต้ MOU ทั้งนี้จะนำผลที่ได้จากการจัดการฝึกอบรมในรุ่นนี้ มาใช้วางแผนพัฒนาหลักสูตรการสอนในอนาคตต่อไป</p></body>
</news>
