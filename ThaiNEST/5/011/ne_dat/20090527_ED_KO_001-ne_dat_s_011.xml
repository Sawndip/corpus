<teiHeader>
<fileDesc>
<titleStmt>
  <title>เอไอเอสชูมือถือใหม่รับกระแสเน็ตทรูมูฟฉลองเปิดคอนเสิร์ตทั่วไทย  </title>
  <author>คมชัดลึก  </author>
</titleStmt>
<publicationStmt>
  <publisher>คมชัดลึก  </publisher>
  <pubPlace>http://www.komchadluek.net  </pubPlace>
  <date>2009-05-27 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.komchadluek.net/detail/20090527/14477/%e0%b9%80%e0%b8%ad%e0%b9%84%e0%b8%ad%e0%b9%80%e0%b8%ad%e0%b8%aa%e0%b8%8a%e0%b8%b9%e0%b8%a1%e0%b8%b7%e0%b8%ad%e0%b8%96%e0%b8%b7%e0%b8%ad%e0%b9%83%e0%b8%ab%e0%b8%a1%e0%b9%88%e0%b8%a3%e0%b8%b1%e0%b8%9a%e0%b8%81%e0%b8%a3%e0%b8%b0%e0%b9%81%e0%b8%aa%e0%b9%80%e0%b8%99%e0%b9%87%e0%b8%95%e0%b8%97%e0%b8%a3%e0%b8%b9%e0%b8%a1%e0%b8%b9%e0%b8%9f%e0%b8%89%e0%b8%a5%e0%b8%ad%e0%b8%87%e0%b9%80%e0%b8%9b%e0%b8%b4%e0%b8%94%e0%b8%84%e0%b8%ad%e0%b8%99%e0%b9%80%e0%b8%aa%e0%b8%b4%e0%b8%a3%e0%b9%8c%e0%b8%95%e0%b8%97%e0%b8%b1%e0%b9%88%e0%b8%a7%e0%b9%84%e0%b8%97%e0%b8%a2.html  </bibl>
</sourceDesc>
</fileDesc>
</teiHeader>
<news>
<headline>เอไอเอสชูมือถือใหม่รับกระแสเน็ตทรูมูฟฉลองเปิดคอนเสิร์ตทั่วไทย</headline>
<lead>เอไอเอสจับมือเอชทีซีส่งมือถือใหม่ตอบรับกระแสโมบาย อินเทอร์เน็ต พลิกโฉมวงการมือถือไทย ด้านทรูมูฟฉลองลูกค้า 15 ล้านราย ผนึกทรูมิวสิกจัดคาราวานคอนเสิร์ตขอบคุณทั่วไทย</lead>
<neck></neck>
<body><p>นายสมชัย เลิศสุทธิวงศ์ รองกรรมการผู้อำนวยการ สายงานการตลาด บมจ.แอดวานซ์ อินโฟร์ เซอร์วิส หรือ เอไอเอส กล่าวว่า เอไอเอสร่วมกับบริษัท เอช ที ซี (ไทยแลนด์) จำกัด เปิดตัวเอชทีซี เมจิก โทรศัพท์มือถือ Android แพลตฟอร์มเครื่องแรกในประเทศไทย เพื่อตอบโจทย์ไลฟ์สไตล์คนรุ่นใหม่ที่ชื่นชอบเทคโนโลยีทันสมัยได้อย่างสมบูรณ์แบบ โดยปัจจุบันกระแสการใช้อินเทอร์เน็ตไร้สายเติบโตขึ้นอย่างมาก ซึ่ง Android เป็นแพลตฟอร์มเปิดที่พัฒนาขึ้นเพื่อตอบโจทย์ความต้องการใช้งานโมบาย อินเทอร์เน็ต ที่ไม่มีข้อจำกัด</p>
<p>"การร่วมมือกับเอชทีซีเปิดตัวโทรศัพท์เคลื่อนที่รุ่นเอชทีซี เมจิก ครั้งนี้ เชื่อว่าจะเป็นเสมือนหนึ่งการพลิกโฉมและเปิดปรากฏการณ์หน้าใหม่ให้แก่วงการโทรศัพท์เคลื่อนที่ของไทยให้เข้าสู่ยุคโมบาย อินเทอร์เน็ตอย่างสมบูรณ์แบบ เพราะเท่ากับเป็นการเปิดโอกาสให้นักพัฒนาแอพพลิเคชั่นของไทยได้มีตลาดเพิ่มเติมในการขายแอพพลิเคชั่นด้วย” นายสมชัยกล่าว</p>
<p>นายณัฐวัชร์ วรนพกุล ผู้จัดการประจำประเทศไทย บริษัท เอช ที ซี (ไทยแลนด์) จำกัด กล่าวว่า การร่วมมือกับเอไอเอสเปิดตัวโทรศัพท์มือถือเอชทีซี เมจิก ถือเป็นก้าวย่างสำคัญในการส่งมอบนวัตกรรมระดับโลกให้แก่ผู้ใช้โทรศัพท์เคลื่อนที่ในเมืองไทย นอกจากนี้ ด้วยศักยภาพจากของผู้ให้บริการอันดับหนึ่งอย่างเอไอเอสที่มีเครือข่ายพร้อมตอบสนองลูกค้าในทุกกลุ่มย่อมทำให้ชีวิตของคนไทยและโมบายอินเทอร์เน็ตกลมกลืนกันได้ยิ่งขึ้นผ่านโทรศัพท์มือถือดังกล่าวอย่างแน่นอน</p>
<p>นายสุภกิจ วรรธนะดิษฐ์ หัวหน้าคณะผู้บริหาร ด้านการพาณิชย์ บริษัท ทรู มูฟ จำกัด กล่าวว่า ทรูมูฟจัดฉลองลูกค้า 15 ล้านราย และขอบคุณลูกค้าทั่วประเทศ โดยจับมือทรูมิวสิกจัดคาราวานคอนเสิร์ต "ทรูมิวสิก ปาร์ตี้ ตอนทรูมูฟดูฟรียกก๊วน" <date from="255206--" to="255208--">ระหว่างเดือนมิถุนายน-สิงหาคม</date> เป็นระลอกแรก และใน<date from="255209--" to="255211--">เดือนกันยายน-พฤศจิกายน</date> เป็นระลอกสอง รวม 45 แห่งทั่วประเทศ ซึ่งลูกค้าทรูมูฟสามารถร่วมสนุกได้ด้วยการส่งเอสเอ็มเอส พิมพ์ชื่อจังหวัดที่ต้องการไปร่วมคอนเสิร์ตเป็นภาษาไทยส่งมาที่ 9033 แล้วนำเอสเอ็มเอสตอบกลับไปรับบัตรเข้าชมคอนเสิร์ตได้ที่ร้านทรูมูฟช็อป หรือตัวแทนจำหน่ายที่ร่วมรายการรับบัตร 1 ใบต่อเอสเอ็มเอส</p></body>
</news>
