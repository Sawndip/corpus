<teiHeader>
<fileDesc>
<titleStmt>
  <title>เอ็มเปย์บุกร้านเน็ตทั่วปท.เติมเงินเกมออนไลน์  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-03-26 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com05260352&day=2009-03-26&sectionid=0209  </bibl>
</sourceDesc>
</fileDesc>
</teiHeader>
<news>
<headline>เอ็มเปย์บุกร้านเน็ตทั่วปท.เติมเงินเกมออนไลน์</headline>
<lead>"เอเชียซอฟท์ฯ"ดึงเอ็มเปย์ติดระบบเติมเงินเกมออนไลน์ผ่านมือถือรองรับการขยายตัวธุรกิจ ชี้ตลาดเกมโตปีละ 15-20% ตามบรอดแบนด์ ตั้งเป้าเปิดเกมใหม่ขยายกลุ่ม ผู้เล่นไตรมาสละ 1 เกม พร้อมขยับไปฟิลิปปินส์อีกแห่ง ฟาก "เอ็มเปย์" เชื่อกว่า 20% ธุรกรรมผ่านมือถือมาจากเอเชียซอฟท์</lead>
<neck></neck>
<body><p>นายเลิศชาย กันภัย กรรมการผู้จัดการ บริษัท เอเชียซอฟท์ คอร์ปอเรชั่น จำกัด (มหาชน) กล่าวว่า บริษัทได้นำระบบการชำระเงินผ่านมือถือของ mPay ให้บริการในร้านอินเทอร์เน็ตในเครือข่ายกว่า 14,000 แห่งทั่วประเทศ ช่วยลดภาระการเก็บสต๊อกบัตรเติมเงิน @cash และต้นทุนการกระจายบัตร ขณะที่ผู้บริโภคนอกจากเติมเงินเกมออนไลน์ผ่านมือถือแล้ว ยังเติมเงิน วัน-ทู-คอล และชำระบิลรายเดือนต่างๆ ที่ร้านอินเทอร์เน็ตได้เลย และร้านอินเทอร์เน็ต เองจะได้ส่วนแบ่งจากการขายด้วย</p>
<p>"ปกติบัตรเติมเงิน @Cash มีส่วนแบ่งตลาดสูงที่สุดในบรรดาบัตรเติมเงินเกม ออนไลน์อยู่แล้ว แต่การนำโซลูชั่น M-Biz เข้ามาจะช่วยเพิ่มยอดการเติมเงินให้สูงขึ้น เพราะสะดวก และต้องการเพิ่มช่องทางจำหน่ายใหม่ๆ รองรับการเติบโตของตลาด"</p>
<p>สำหรับตลาดเกมออนไลน์ในปัจจุบันมีมูลค่า 2,000 ล้านบาท เติบโตปีละ 15-20% ตามการขยายตัวของอินเทอร์เน็ตความเร็วสูงโดยเฉพาะในต่างจังหวัด ส่วนแนวโน้มในปีนี้ยังมีการเติบโตในแง่จำนวนผู้เล่นมากขึ้น โดยธรรมชาติแต่ละเกมจะมีกลุ่มลูกค้าเดิมที่เล่นประจำ เช่น เกมออดิชั่นเป็นผู้หญิงเล่น เกมเศรษฐีออนไลน์เป็นกลุ่มวัยคนทำงาน ดังนั้นต้องมีการให้บริการเกมใหม่เพื่อขยายฐานลูกค้าให้กว้างขึ้น</p>
<p>"ปีนี้จะเปิดไตรมาสละ 1 เกม หรืออย่างน้อย 2 เกมในปีนี้ รวมทั้งจะมีเกมใหญ่ที่พัฒนาเองเปิดตัวเร็วๆ นี้ด้วย" </p>
<p>กับตลาดต่างประเทศ มีแผนที่จะขยายไปยังประเทศฟิลิปปินส์ จากปัจจุบันที่ทำตลาดอยู่แล้วในสิงคโปร์ มาเลเซีย และเวียดนาม โดยเอเชียซอฟท์ฯมีจำนวนผู้เล่นมากเป็นอันดับ 1 ในสิงคโปร์ โดยเฉพาะเกมเมเปิลสตอรี่ เป็นเกมที่ได้รับความนิยมมาก ส่วนตลาดมาเลเซียคาดว่าจะเริ่มสร้างรายได้ใน<date>ปีนี้</date> จากที่ลงทุนวางโครงสร้างต่างๆ ใน<date when="2551----">ปีที่ผ่านมา</date></p>
<p>ขณะที่ตลาดเวียดนามมีการแข่งขันสูงกว่าไทย โดยเอเชียซอฟท์ฯมีส่วนแบ่งตลาดเป็นอันดับ 2</p>
<p>นายสุปรีชา ลิมปิกาญจนโกวิท กรรมการผู้จัดการ บริษัท แอดวานซ์ เอ็มเปย์ จำกัด กล่าวว่า บริษัทมีเป้าหมายที่จะนำเสนอบริการ M Biz Solution แก่องค์กรที่มีเครือข่าย หรือมีดีลเลอร์ในการสั่งซื้อ และชำระเงิน ซึ่งดีลเอเชียซอฟท์ฯถือเป็นดีลใหญ่ที่สุดในรอบปี ช่วยเพิ่มจุดบริการ mPay Station ได้อีก 14,000 แห่ง และคาดว่าปริมาณการทำธุรกรรมผ่านเอ็มเปย์กว่า 20% จะมาจากเอเชียซอฟท์ฯ </p></body>
</news>
