<teiHeader>
<fileDesc>
<titleStmt>
  <title>"คิงส์ตัน"เปิดเกมรุกตลาดไทยปูพรมกิจกรรมมุ่งสร้างแบรนด์  </title>
  <author>ประชาชาติธุรกิจ  </author>
</titleStmt>
<publicationStmt>
  <publisher>ประชาชาติธุรกิจ  </publisher>
  <pubPlace>http://www.matichon.co.th/prachachart  </pubPlace>
  <date>2009-04-06 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.matichon.co.th/prachachat/prachachat_detail.php?s_tag=02com09060452&day=2009-04-06&sectionid=0209  </bibl>
</sourceDesc>
</fileDesc>
</teiHeader>
<news>
<headline>"คิงส์ตัน"เปิดเกมรุกตลาดไทยปูพรมกิจกรรมมุ่งสร้างแบรนด์</headline>
<lead>"คิงส์ตัน" รุกอัดกิจกรรมต่อเนื่องในไทยหวังกระตุ้นตลาดกลับมาคึกคัก ทั้งการจัดโรดโชว์ตามสถาบันการศึกษา การโคแบรนดิ้ง พร้อมมองหาตลาดใหม่เดินหน้าขยายฐานตลาดไฮเอนด์เจาะกลุ่มเกม กราฟิก</lead>
<neck></neck>
<body><p>นางสาวแอนน์ ไบ ผู้จัดการฝ่ายผลิตภัณฑ์เมโมรี่ โมดูล บริษัทคิงส์ตัน ประจำภูมิภาคเอเชีย-แปซิฟิก เปิดเผย "ประชาชาติธุรกิจ" ว่า <date>ปีนี้</date>คิงส์ตันจะเน้นการขยายตลาดในกลุ่มสินค้าระดับไฮเอนด์ เช่น เมโมรี่ตระกูลไฮเปอร์ เอ็กซ์ (Hyper X) ซึ่งเป็นเมโมรี่ระดับสูงสำหรับคอเกม กลุ่มโอเวอร์คล็อก และผู้ใช้งานด้านกราฟิกดีไซน์ โดยสินค้าจะมีสเป็กหรือคุณสมบัติเฉพาะเพื่อให้เหมาะกับตลาดเซ็กเมนต์ต่างๆ เพราะปัจจุบันความต้องการใช้งานเมโมรี่แบบ DDR3 หรือหน่วยความจำที่มีความรวดเร็วสูงสุดของตลาดทั่วโลกมีแนวโน้มเพิ่มขึ้น ทำให้คิงส์ตันให้น้ำหนักในการผลิตสินค้าประเภทนี้ในราคาที่สามารถหาซื้อได้ </p>
<p>ในด้านกลยุทธ์เพื่อกระตุ้นตลาดนั้นมีการจัดกิจกรรมแข่งขันโอเวอร์คล็อกเกม จัดโรดโชว์ตามสถาบันการศึกษา การเข้างานแสดงสินค้าไอทีต่างๆ การโคแบรนดิ้งร่วมกับพาร์ตเนอร์ และรุกหนักด้านประชาสัมพันธ์ และโฆษณามากขึ้น เพื่อตอกย้ำแบรนด์ของคิงส์ตันให้เป็นที่รู้จักในตลาดเซ็กเมนต์ใหม่ๆ ด้วย เช่น ล่าสุดได้มีความตกลงที่จะมีการจัดกิจการการตลาดร่วมกับภาพยนตร์เรื่อง The X-Men : Wolverine</p>
<p>สำหรับภาพรวมตลาดของคิงส์ตันประเทศไทย แม้ว่าปัจจุบันตลาดเมโมรี่ระดับไฮเอนด์ เช่น DDR3 ยังมีการเติบโตไม่มากนัก แต่เชื่อว่าอนาคตจะมีการขยายตัวเพิ่มมากขึ้น ขณะที่ปัจจุบันสินค้าที่ขายดี คือ รุ่น DDR2 667 MHz และรุ่น 800 MHz ความจุ 1 GB และ 2 GB ซึ่งเป็นเมโมรี่รุ่น เมนสตรีมสำหรับพีซีตั้งโต๊ะและโน้ตบุ๊กทั่วไป รวมถึงเมโมรี่ DDR1 สำหรับเครื่องอัพเกรดก็มีแนวโน้มเติบโตสูง</p>
<p>นางสาวแอนน์ ไบ กล่าวอีกว่า จากภาวะปัญหาการเมืองที่เกิดขึ้นในเมืองไทย<date when="2551----">ช่วงปีที่ผ่านมา</date> ส่งผลให้การบริการในเมืองไทยต้องชะงักเล็กน้อย โดยเฉพาะการจัดส่งสินค้าเข้า-ออก แต่อย่างไรก็ตามด้วยความช่วยเหลือจากพาร์ตเนอร์ทำให้บริษัทยังรักษาตลาดและสามารถเติบโตได้ ขณะที่ปัญหาภาวะเศรษฐกิจตกต่ำทั่วโลกนั้น พบว่าผู้บริโภคชะลอการซื้อสินค้ามากขึ้น โดย คิงส์ตันยังคงเสนอสินค้าในราคาที่สามารถแข่งขันในตลาด พร้อมกระตุ้นด้วยแคมเปญต่างๆ ผ่านคู่ค้าในท้องถิ่นเพื่อสร้างความคึกคักให้แก่ตลาดและสร้างความมั่นใจให้แก่ผู้บริโภค จึงคาดว่ายังมีโอกาสเติบโตอยู่</p></body>
</news>
