<teiHeader>
<fileDesc>
<titleStmt>
  <title>สนช.อัด70ล้านหนุนอุตสาหกรรมเขียว  </title>
  <author>กรุงเทพธุรกิจ  </author>
</titleStmt>
<publicationStmt>
  <publisher>กรุงเทพธุรกิจ  </publisher>
  <pubPlace>http://www.bangkokbiznews.com  </pubPlace>
  <date>2009-04-24 00:00:00  </date>
</publicationStmt>
<notesStmt>
  <note>การศึกษาและเทคโนโลยี  </note>
</notesStmt>
<sourceDesc>
  <bibl>http://www.bangkokbiznews.com/2009/04/24/news_28617079.php?news_id=28617079  </bibl>
</sourceDesc>
</fileDesc>
</teiHeader>
<news>
<headline>สนช.อัด70ล้านหนุนอุตสาหกรรมเขียว</headline>
<lead>สำนักงานนวัตกรรมสำรองงบ 70 ล้านบาท สนับสนุนการพัฒนานวัตกรรมใน 4 กิจการเขียวในกลุ่มอุตสาหกรรมเศรษฐนิเวศ ครอบคลุมพลาสติกชีวภาพ พลังงานทดแทน การจัดการของเสีย และเกษตรอินทรีย์ ตั้งเป้า 21 โครงการ หวังสร้างมูลค่าเพิ่มนับหมื่นล้านบาท</lead>
<neck></neck>
<body><p>นายวิเชียร สุขสร้อย ผู้จัดการฝ่ายบริหารโครงการนวัตกรรม สำนักงานนวัตกรรมแห่งชาติ (สนช.) กระทรวงวิทยาศาสตร์และเทคโนโลยี เปิดเผยว่า สำนักงานนวัตกรรมฯ จัดสรรทุน 70 ล้านบาทใน<date when="2552----">ปี 2552</date> สนับสนุนภาคธุรกิจเอกชนในกลุ่มอุตสาหกรรมเชิงเศรษฐนิเวศ หรือ อีโค-อินดัสทรี (Eco-Industry) ดำเนินโครงการขยายขีดความสามารถในการแข่งขัน ครอบคลุม 4 สาขาธุรกิจคือ พลาสติกชีวภาพ พลังงานทดแทน การจัดการของเสีย และเกษตรอินทรีย์ </p>
<p>"เราตั้งเป้าว่าปีนี้ กลุ่มธุรกิจดังกล่าวจะเสนอโครงการเข้ารับการสนับสนุน 21 โครงการ จนถึงขณะนี้ยื่นเสนอมาแล้วและผ่านการพิจารณาอนุมัติแล้ว 17 โครงการ ถือว่าจำนวนอยู่ในเกณฑ์ที่น่าพอใจ และเมื่อถึงสิ้นปีน่าจะได้ตามเป้าที่ตั้งไว้" </p>
<p>ตัวอย่างโครงการในกลุ่มอีโค-อินดัสทรีที่รับการ สนับสนุนจาก สนช. เช่น การพัฒนาตู้อบลมร้อนจากเตาพลังงานชีวมวล เป็นการออกแบบระบบห้องอบลำไย อุปกรณ์กรองก๊าซเอ็นจีพีประสิทธิภาพสูงทดแทนอุปกรณ์นำเข้า เป็นการสนับสนุนทุนวิเคราะห์และทดสอบประสิทธิภาพอุปกรณ์ต้นแบบ เพื่อให้สอดคล้องกับมาตรฐาน มอก. การพัฒนาบรรจุภัณฑ์จากชานอ้อย การผลิตโปรตีนและกะทิผงจากมะพร้าวอินทรีย์ เป็นต้น</p>
<p>เมื่อเทียบกับ<date when="2551----">ปีที่ผ่านมา</date> มีโครงการพัฒนานวัตกรรมในกลุ่มอีโค-อินดัสทรีเข้ารับการสนับสนุนตลอดทั้งปี เพียง 15 โครงการ เนื่องจากโครงการอีโค-อินดัสทรี เป็นเรื่องใหม่สำหรับผู้ประกอบการ อีกทั้งส่วนใหญ่เข้าใจว่าเป็นธุรกิจเฉพาะด้านพลังงานทดแทนเท่านั้น ทั้งที่ความจริงแล้วครอบคลุมถึงธุรกิจจัดการหรือรีไซเคิลขยะและนวัตกรรม เกษตรอินทรีย์ </p>
<p>ส่งผลให้สำนักงานฯปรับกลยุทธ์การประชาสัมพันธ์ โดยเดินสายชี้แจงสร้างความเข้าใจมากขึ้น ผ่านทางสภาอุตสาหกรรมแห่งประเทศและเครือข่ายธุรกิจสมาคม ทั้งด้านพลาสติกชีวภาพ พลังงานทดแทน การจัดการของเสีย และเกษตรอินทรีย์ โดยเฉพาะพลาสติกชีวภาพที่ให้ความสำคัญเป็นพิเศษ เพราะตลาดโลกมีความต้องการเพิ่มขึ้น</p>
<p>นายวิเชียร เพิ่มเติมว่า การสนับสนุนโครงการอุตสาหกรรมเชิงเศรษฐนิเวศ สนช.จะเน้นด้านพลาสติกชีวภาพเป็นส่วนใหญ่ เนื่องจากการเติบโตของพลาสติกชีวภาพในตลาดโลกเป็นไปอย่างต่อเนื่อง เฉพาะในยุโรปเติบโตขึ้นปีละ 10% แต่หากเทียบสัดส่วนในระดับโลก เติบโตราวปีละ 0.2% เท่านั้น ฉะนั้น พลาสติกชีวภาพจึงมีโอกาสเติบโตสูง </p>
<p>ขณะที่ในโลกมีเพียงรายเดียวคือบริษัทเนเจอร์ เวิร์คของสหรัฐ ที่สามารถผลิตเม็ดพลาสติกชีวภาพได้จากแป้งข้าวโพด บริษัทนี้กำลังมองหาประเทศในแถบเอเชีย สำหรับตั้งโรงงานผลิตเม็ดพลาสติกจากแป้งมันสำปะหลัง และไทยก็จัดอยู่ในตัวเลือกที่มีความเป็นไปได้สูง โดยนายมาร์ค เวอร์บลัคเก้น ประธานกรรมการบริหารคนใหม่ของเนเจอร์เวิร์ค ได้เข้าพบ ดร.กัลยา โสภณพนิช รัฐมนตรีว่าการกระทรวงวิทยาศาสตร์และเทคโนโลยี เพื่อหารือถึงแนวทางสนับสนุนการลงทุนของรัฐบาลไทยเมื่อวันพุธที่ผ่านมา </p>
<p>และใน<date>วันนี้</date> (<date when="25520424">24 เม.ย.</date>) ซีอีโอเนเจอร์เวิร์คจะเป็นวิทยากรบรรยายในงานสัมมนา “Bioplastics Industry Initiatives : Thailand’s Opportunity towards a Regional Bioplastics Hub” ที่โรงแรมคอนราด จัดโดยสำนักงานนวัตกรรมแห่งชาติและสมาคมอุตสาหกรรมพลาสติกชีวภาพไทย</p></body>
</news>
